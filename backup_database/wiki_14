{"id": "3566", "revid": "62037", "url": "https://nl.wikipedia.org/wiki?curid=3566", "title": "Mol (eenheid)", "text": "De mol (meervoud \"molen\") is een van de zeven basiseenheden in het SI-stelsel, het Internationaal Stelsel van Eenheden. Het is de eenheid voor chemische hoeveelheid. Het gehanteerde symbool is eveneens \"mol\". E\u00e9n mol is gelijk aan precies 6,02214076\u00a0\u00d7\u00a01023 deeltjes, zoals atomen, moleculen, ionen of bepaalde groeperingen van dergelijke deeltjes.\nDe mol wordt veel gebruikt in de scheikundige berekeningen, met name om hoeveelheden reactanten en producten van chemische reacties uit te drukken. De chemische vergelijking geeft bijvoorbeeld aan dat voor elke twee mol diwaterstof (H2) en \u00e9\u00e9n mol dizuurstof (O2), twee mol water (H2O) wordt gevormd. De concentratie van een oplossing wordt gewoonlijk uitgedrukt in molariteit: de hoeveelheid opgeloste stof in mol per volume-eenheid oplossing, doorgaans in mol per liter (mol/L).\nDefinitie.\nEen mol was tot 19 mei 2019 gedefinieerd als de hoeveelheid stof (materie/antimaterie) van een systeem dat evenveel deeltjes bevat als er atomen zijn in 12 gram koolstof-12. Sinds 20 mei 2019 wordt de mol gedefinieerd als de hoeveelheid stof die exact 6,02214076\u00a0\u00d7\u00a01023 deeltjes bevat. Dit aantal is de vaste numerieke waarde van de constante van Avogadro, \"N\"a, wanneer deze uitgedrukt wordt in mol\u22121.\nNet als een dozijn (12) of een gros (144) is een mol een aanduiding voor een aantal. Het aantal deeltjes in \u00e9\u00e9n mol wordt gegeven door de constante van Avogadro, veelal aangeduid met het symbool \"N\"A, en is ongeveer gelijk aan 6,02214076\u00a0\u00d7\u00a01023.\nDeze deeltjes kunnen moleculen of atomen, maar ook ionen of subatomaire deeltjes zijn, zoals elektronen. Indien bij gebruik van de mol het type deeltje niet wordt gespecificeerd, zal uit de context volgen welk deeltje wordt bedoeld: moleculaire stoffen bestaan uit moleculen, dus met 'een mol water' worden 6,02214076\u00a0\u00d7\u00a01023 watermoleculen bedoeld. Natriumchloride (keukenzout) is een zout met de formule NaCl, dat uit natrium- en chloride-ionen bestaat. E\u00e9n mol natriumchloride bevat daarom ook \u00e9\u00e9n mol natriumionen en \u00e9\u00e9n mol chloride-ionen.\nEen mol van een bepaalde stof heeft een massa (in gram) die gelijk is aan de massa van het molecuul of het atoom van die stof uitgedrukt in u (atomaire massa-eenheid). Dit heet de molaire massa. Water heeft bijvoorbeeld een molecuulmassa van 18,016\u00a0u, dus een molaire massa van 18,016\u00a0g/mol. Ofwel: 1\u00a0mol water heeft een massa van 18,016 gram. Tot 19 mei 2019 had 1\u00a0mol koolstof-12 per definitie een massa van 12 gram en was de molaire massa van koolstof-12 exact gelijk aan 12\u00a0g/mol.\nAfgeleide eenheden.\nMillimol.\nEen millimol (symbool: \"mmol\") is een duizendste deel van een mol. Een millimol is dus 0,001\u00a0mol (10\u22123 mol). Deze eenheid wordt hoofdzakelijk gehanteerd in de organische synthese op laboratoriumschaal voor het uitdrukken van de hoeveelheden reagentia.\nMicromol.\nEen micromol (symbool: \"\u03bcmol\") is een miljoenste deel van een mol. Een micromol is dus 0,000\u00a0001\u00a0mol (10\u22126 mol).\nDe micromol is een eenheid die in de praktijk veel wordt gebruikt. In de assimilatieverlichting drukt men de lichtstroom fotonen van een groeilamp uit in \u03bcmol/s en de verlichtingssterkte in \u00b5mol/m\u00b2s, eerder dan in lux.\nIn de medische wereld worden veel concentraties van monsters en geneesmiddelen uitgedrukt in micromol per liter of \u03bcmol/ml. In Angelsaksische literatuur wordt voor micromol per liter het symbool \u03bcM gebruikt.\nGeschiedenis.\n18e eeuw.\nIn de 18e eeuw werd de overgang van de alchemie naar de chemie onder andere gemarkeerd door het verschuiven van de aandacht voor het kwalitatieve naar het kwantitatieve. Een van de zaken die opvielen was dat stoffen steeds in dezelfde massaverhouding met elkaar reageerden. Direct duidelijk was dat niet, omdat de basiselementen nog niet bekend waren. \nEen eerste probleem bestond uit het feit dat een deel van de stoffen gasvormig is en dan dus moeilijk te wegen (zuurstof in de oxidatie van kwik, Lavoisier). Een tweede probleem werd gevormd door het feit dat een aantal elementen meerdere waardigheden kan hebben (ijzer in ijzer(II)oxide en ijzer(III)oxide). Een derde probleem werd gevormd doordat sommige stoffen als \"losse\" atomen voorkomen, andere steeds in twee- of meeratomige moleculen, soms komt een element in meerdere moleculaire vormen voor (allotropie van bijvoorbeeld zuurstof als gewone O2 en ozon, O3). In de eerste helft van de negentiende eeuw werd een steeds langere lijst met massaverhoudingen opgebouwd voor steeds meer verbindingen.\nDoor het idee dat tijdens een chemische reactie niet \"de stof ijzer\" met \"de stof zwavel\" reageert, maar dat een ijzeratoom met een zwavelatoom reageert kon de massaverhouding van de reactie vertaald worden in de massaverhouding van de atomen. De eenheid voor de massa van atomen en de grootte konden eerst niet vastgesteld worden. Door de keuze: \"waterstof is het lichtste element, daarvan noemen we de massa \"1,000\" en voorbijgaand aan het verschijnsel isotoop geldt dan: In \u00e9\u00e9n gram waterstof zit een vast (in de eerste helft van de 19e eeuw nog niet bekend) aantal atomen. Een koolstofatoom is 12 keer zo zwaar als een waterstofatoom, dus in 12,00 gram koolstof zitten evenveel atomen als in 1,00 gram waterstof. De hoeveelheid stof waarvan de massa in gram overeenkwam met het verhoudingsgetal van de atoommassa van het element ten opzichte van waterstof werd een grammol genoemd.\n19e eeuw.\nMet de mogelijkheden die in het eind van de 19e eeuw ontwikkeld werden om atoommassa's \"A\" te bepalen, werd het mogelijk de volgende breuk uit te rekenen:\nHierin is :\nMet deze formule kon het aantal deeltjes in \u00e9\u00e9n grammol bepaald worden. Omdat er eigenlijk sprake was van een aantal deeltjes in plaats van een massa, leidde tot het schrappen van de massa-aanduiding 'gram' in de naam van het begrip. Er werd alleen nog maar over mol gesproken.\nDe volgende aanpassingen hadden vooral een praktische achtergrond: waterstof is als ijkpunt voor de massa-schaal niet handig. Van veel elementen zijn geen waterstofverbindingen bekend. Zuurstof vormt wel verbindingen met bijna alle elementen en is dus veel handiger als ijkpunt. Lange tijd is de definitie dan ook geweest: een mol is de hoeveelheid stof (materie) van een systeem dat evenveel deeltjes bevat als er atomen zijn in 16 gram zuurstof-16. De laatste aanpassing is de overgang naar de definitie die hierboven is aangegeven.\nVoor het praktische werk in het laboratorium zijn de verschuivingen van de basis van de massadefinitie niet belangrijk, de verschillen zitten in het derde of vierde cijfer achter de komma. Voor zwaardere atomen en grotere moleculen zijn echter grotere verschillen mogelijk. De achtergrond daarvan is dat tijdens de vorming van zwaardere atomen meer bindingsenergie is vrijgekomen. Via de bekende formule \"E\" = \"mc\"2 betekent dat een massaverlies. Dit verlies wordt per atoom groter voor zwaardere atomen. Voor grotere moleculen van lichtere atomen maken vele kleintjes toch een groot massaverlies.\nDe mol is in 1972 toegevoegd aan de basiseenheden van het SI-stelsel.\n2019.\nVolgens de herdefinitie van de basiseenheden, waaronder ook een herdefinitie van de mol, correspondeert de mol sindsdien met een aantal deeltjes exact gelijk aan de constante van Avogadro \"N\"A. De constante van Avogadro wordt daarbij zo gedefinieerd dat de massa van een mol koolstof-12-atomen op het moment van definitie met zo groot mogelijke nauwkeurigheid 12,0000.. gram is. De nauwkeurigheid zal echter eindig zijn en de massa van een mol koolstof-12-atomen zal niet meer per definitie exact 12 gram zijn, maar naarmate de techniek voortschrijdt meetbaar van exact 12\u00a0g gaan verschillen.\nHet betreffende aantal is precies 6,022\u00a0140\u00a076\u00a0\u00d7\u00a01023."}
{"id": "3567", "revid": "62037", "url": "https://nl.wikipedia.org/wiki?curid=3567", "title": "Reims", "text": "Reims (Nederlands, verouderd: \"Riemen\") is een gemeente in het noordoosten van Frankrijk. De stad ligt halverwege Parijs en Luxemburg. Het is een stad met een lange geschiedenis, die beroemd is vanwege haar kathedraal en de champagne die ervandaan komt. \nVerouderde namen zijn Riemen in het Nederlands en Rheims in het Frans. Thans wordt Reims door Nederlandstaligen meestal uitgesproken zoals het geschreven is. De Franse uitspraak is zoals een Fransman Rince zou zeggen.\nGeschiedenis.\nToen de Romeinen de Gallische gebieden veroverden, woonden de Remi op de plaats waar de naar hen genoemde stad zou ontstaan. De Romeinen noemden Reims Durocortorum en maakten er de hoofdstad van de provincie Gallia Belgica en later Belgica Secunda van. Daardoor zou de stad uitgroeien tot een van de bloeiendste steden van Galli\u00eb en later Frankrijk. Reeds in de 3e eeuw had Reims een bisschop. Reims werd in 407 verwoest door de Vandalen, en in 451 door de Hunnen.\nDe stad herstelde zich onder bisschop Remigius, die er in 496 de Frankische koning Clovis en zijn manschappen doopte. Hierdoor genoten de bisschoppen van Reims heel wat aanzien en Reims zou de kroningsstad van Frankrijk blijven tot 1825.\nStadsbrand en bouw nieuwe kathedraal.\nIn 1210 vond in Reims een grote stadsbrand plaats, waarbij de oude kathedraal werd vernietigd. In 1211 begon men met de bouw van de huidige kathedraal. Deze \"Notre-Dame\" is, ondanks de zware schade die de kerk in de Eerste Wereldoorlog opliep, een van de bekendste gotische kathedralen van Frankrijk.\nDe stad kende een grote textielnijverheid. In de 17e eeuw kwam daar de handel in champagne bij.\nTe Reims zijn tot 1825 bijna alle Franse koningen gekroond en gezalfd, een traditie die teruggaat op de doop van Clovis, die zelf overigens niet in deze kathedraal werd gedoopt, maar in een kleine kerk bij het Klooster van Saint-Remi in dezelfde stad. Daarbij werd gebruikgemaakt van olie uit een ampul die tijdens Clovis' doop door een duif uit de hemel zou zijn meegebracht. Lodewijk de Vrome kreeg er in 816 van de paus de keizerskroon. De beroemdste kroning is waarschijnlijk die van Karel VII in 1429, tijdens de Honderdjarige Oorlog: de dauphin was door Jeanne d'Arc naar Reims gebracht, nadat zij de stad op de Engels-Bourgondische alliantie had heroverd.\nEerste en Tweede Wereldoorlog.\nTijdens de Eerste Wereldoorlog, 1914-1918, werd de bebouwing van Reims bijna geheel verwoest door Duits artillerievuur. Die bebouwing bestond uit veel huizen in vakwerk. De kathedraal werd door dit vuur zwaar beschadigd. Na de oorlog kon maar een klein deel van de bevolking terug naar hun eigen huis. Pas in 1920 kon worden begonnen met de wederopbouw van Reims, waarbij de huizen niet in de oorspronkelijke middeleeuwse stijl mochten worden gebouwd.\nDe stad Reims werd onderscheiden met het Legioen van Eer, het Franse Oorlogskruis met de palm uit de Eerste Wereldoorlog en het Oorlogskruis uit de Tweede Wereldoorlog. Reims was op 7 mei 1945 de stad waar de Duitsers de capitulatie tekenden. Dat gebeurde in het hoofdkwartier van generaal Eisenhower.\nWerkzaamheden in de stad.\nIn de eerste tien jaar van deze eeuw werden in Reims grote werkzaamheden uitgevoerd, de kathedraal werd gerestaureerd, het station werd gerenoveerd en de nieuwe tram werd aangelegd. Die werkzaamheden waren in 2011 klaar. Een groot deel van de stad, met name het gebied om de kathedraal, werd voetgangersgebied.\nBezienswaardigheden.\nBezienswaardigheden in de stad zijn behalve de kathedraal de romaanse basiliek van Sint-R\u00e9mi, het aartsbisschoppelijk paleis: het Paleis van Tau. Deze staan op de Werelderfgoedlijst van de UNESCO.\nVan het Romeinse verleden getuigen de Romeinse triomfboog Porte de Mars en de Cryptoportique, galerijen die dienden als graanopslag.\nHet circuit van Reims-Gueux is een oud stratencircuit dat in 1972 vanwege financi\u00eble omstandigheden werd gesloten. In 2002 werd het grootste gedeelte van het circuit definitief gesloopt. De vrijwilligersorganisatie \"Les Amis du Circuit de Gueux\", de Vrienden van het Gueux-circuit, probeert zoveel mogelijk van het circuit te behouden. Het pitcomplex en de tribunes daar tegenover zijn behouden.\nEconomie.\nReims is spoorwegknooppunt en industriestad, maar vooral de stad waar beroemde champagnehuizen zijn gevestigd. Het nabije \u00c9pernay is het centrum van de champagneproductie.\nVerkeer en vervoer.\nDe belangrijkste invalswegen voor de stad zijn de A4, de A26 en A34.\nIn het centrum van Reims ligt het spoorwegstation Reims. Na 1990 werd dit station geschikt gemaakt voor de treinen van de TGV. In de jaren 2000-2009 werd het station, tegelijk met de andere grote werkzaamheden in de stad, ingrijpend gerenoveerd. Verder van het centrum ligt station Reims - Maison-Blanche en in Bezannes aan de zuidrand van de stad werd in 2007 station Champagne-Ardenne TGV aan de LGV Est geopend.\nReims heeft sinds april 2011 een eigen tramnetwerk, de tram van Reims waarvan lijn B zijn eindstation heeft vlak bij het TGV-station.\nDoor Reims komen de rivier de Vesle en het Canal de l'Aisne \u00e0 la Marne, zij liggen in Reims maar op een paar meter afstand evenwijdig aan elkaar. De Vesle is in Reims niet meer dan een beek. Het kanaal is meestal maar enkele meters breed, maar is in Reims voor een haven breder. Schepen van CEMT-klasse I kunnen er varen.\nSport.\nVoetbal.\nStade de Reims is de professionele voetbalclub van Reims en speelt in het Stade Auguste-Delaune. De club speelde vele seizoenen in Ligue 1, het hoogste Franse niveau. Stade de Reims werd zes keer kampioen van Frankrijk.\nIn 1938 was Reims speelstad bij het WK voetbal. De wedstrijd werd gespeeld in het Stade Auguste-Delaune.\nWielrennen.\nIn 1947 werd het WK wielrennen in Reims georganiseerd. Theofiel Middelkamp werd er als eerste Nederlander wereldkampioen bij de beroepsrenners. In 1958 werd voor de tweede keer een WK wielrennen georganiseerd. Dit keer won de Italiaan Ercole Baldini.\nReims was daarnaast 13 keer etappeplaats in de Tour de France. Tien keer lag de aankomststreep van een etappe in Reims. Onder meer Djamolidin Abdoezjaparov, Robbie McEwen, Alessandro Petacchi en Andr\u00e9 Greipel wonnen een etappe in Reims. Daarnaast startte er tien keer een etappe in de stad.\nGeografie.\nDe oppervlakte van Reims bedroeg op ; de bevolkingsdichtheid was toen inwoners per km\u00b2.\nDe onderstaande kaart toont de ligging van Reims met de belangrijkste infrastructuur en aangrenzende gemeenten.\nDemografie.\nReims, met ruim 180.000 inwoners de 12e stad van het land, is de Franse gemeente met het hoogste inwonertal die geen departementshoofdstad (\"pr\u00e9fecture\") is.\nOnderstaande figuur toont het verloop van het inwonertal, bron: INSEE-tellingen. &lt;br&gt;"}
{"id": "3568", "revid": "1225632", "url": "https://nl.wikipedia.org/wiki?curid=3568", "title": "Ilias", "text": "De Ilias (Oudgrieks: ) is een vroeg-Grieks epos dat toegeschreven wordt aan de dichter Homeros, hoewel geleerden het erover eens zijn dat deze vorm van po\u00ebzie waarschijnlijk eerst mondeling overgedragen werd en pas later op schrift gesteld. De titel is ontleend aan \"Ilios\" of \"Ilion\" (), de oude, Griekse naam voor Troje, een stad gesitueerd in Klein-Azi\u00eb aan de noordwestkust van Anatoli\u00eb.\nAchtergrond.\nDe Ilias vertelt over de wrok van Achilles en beschrijft slechts een korte episode van het einde van de Trojaanse Oorlog, die volgens de overlevering tien jaar geduurd heeft. Het is dan ook een misvatting te denken dat de Ilias de gehele Trojaanse Oorlog beschrijft. Uiteindelijk nemen de Grieken de stad Troje met behulp van het Paard van Troje in. Hierover vertelt de Ilias niets, wel de Odyssee. De Romeinse dichter Vergilius beschrijft het verhaal van het Trojaanse paard.\nDe Ilias is onderverdeeld in 24 boeken die genummerd zijn volgens de letters van het Griekse alfabet van Alfa tot Omega (hoofdletters). Elk boek bestaat uit gemiddeld 800 verzen. De taal is Ionisch en onderscheidt zich van het latere Attisch in zowel woordenschat als in morfologie. Homeros gebruikte veel uitgebreide, tot de verbeelding sprekende vergelijkingen (later de Homerische vergelijking genoemd). Het gaat in oorsprong om een orale traditie.\nHet is geschreven in dactylische hexameters en het begint met de woorden:\nEr is een tweede epos dat op de Ilias volgt en ook aan Homeros wordt toegeschreven: de Odyssee. Dit verhaalt de tienjarige zwerftocht van de Griekse held Odysseus, in zijn poging om naar huis terug te keren. Omdat de god van de zee Poseidon wrok tegen hem koestert, wil dat maar niet lukken en vaart Odysseus tien jaar rond, waarin hij allerlei obstakels tegenkomt, vooraleer hij zijn thuiseiland Ithaka kan bereiken.\nThema.\nHet voornaamste thema van het boek is de 'wrok van Achilles'. Deze heeft namelijk een meisje, Brise\u00efs, als krijgsbuit opge\u00ebist. Agamemnon gebood echter dat hij afstand van haar moest doen, omdat deze zijn eigen oorlogsbuit, Chryse\u00efs, heeft moeten opgeven om de pesterijen van Apollo te doen ophouden. Achilles is zo woedend, dat hij zich afzondert en weigert nog verder mee te strijden in de oorlog. Achilles blijft gedurende het grootste deel van het boek buiten beeld, terwijl de gevechten verdergaan en de Grieken in een benarde situatie terechtkomen. Pas naar het einde toe, nadat Achilles verneemt dat zijn vriend (mogelijk geliefde) Patroklos is gedood door de Trojaan Hektor en hij daardoor zwaar aangegrepen wordt, is hij weer vastberaden zich opnieuw in de oorlog te mengen en te vechten om wraak te nemen op Hektor voor de dood van zijn vriend. Hierdoor konden de Grieken uiteindelijk de overwinning behalen.\nDeze overwinning wordt zelf niet beschreven, maar door de voorspellingen van goden en strijders is bekend wat het lot is van alle protagonisten in het verhaal en hoe de strijd zal eindigen. Het boek eindigt wanneer Achilles van zijn wrok verlost is dankzij Hektors dood.\nHoofdrolspelers (mensen en goden).\nTrojaanse kamp.\nAlleen de voor het verhaal belangrijkste goden zijn vermeld en aan welke kant zij streden. Aan wiens kant Zeus nu werkelijk streed is niet duidelijk, want in de Ilias zelf stond hij aan de kant van de Trojanen. Aan welke kant hij stond over de gehele oorlog zelf kan niet uit de Ilias worden afgeleid.\nOnderverdeling in boeken.\nDeze is pas later ontstaan en niet onomstreden. Hieronder volgt een aanduiding van de inhoud.\nUitgebreide samenvatting.\nAchtergrond.\nHet verhaal van de Ilias speelt zich af rond het jaar 1240 v.Chr. De oude stad Troje, in het huidige Turkije, wordt belegerd door voorouders van de Grieken, de Achae\u00ebrs.\nMet ca. duizend schepen zijn de Grieken komen aanvaren om Helena, de vrouw van de Griekse vorst Menelaos terug naar huis te halen. Zij werd ontvoerd door Paris, zoon van de Trojaanse koning Priamos, die daarvoor hulp kreeg van Aphrodite naar aanleiding van de twistappel, opgeworpen door Eris op het huwelijk van Peleus en Thetis.\nNa deze ontvoering zijn alle Griekse vorsten samengekomen om op te komen tegen Troje. Agamemnon, de broer van Menelaos, werd als leider gekozen.\nTwist om Chryse\u00efs.\nDe Ilias begint met de aanhef, waarin Homerus vraagt om de goddelijke inspiratie van de muze, om te kunnen zingen over de wrok van Achilles.\nHet verhaal begint op het moment dat Apollo's priester Chryses, naar Agamemnon gaat om zijn dochter Chryse\u00efs terug te halen. Dit meisje was door de Grieken als oorlogsbuit meegenomen en aan Agamemnon toegewezen. Agamemnon weigert echter, en Chryses gaat weg, treurend om zijn dochter, en smeekt Apollo om hem te helpen zijn dochter terug te krijgen. Apollo verhoort zijn smeekbede en begint met pestpijlen af te vuren op het Griekse kamp.\nKalchas, een waarzegger, vertelt de Grieken dat zij Chryse\u00efs zullen moeten teruggeven vooraleer Apollo zich zal terugtrekken. In een vergadering in het kamp stelt Achilles voor dat Agamemnon het meisje maar moet teruggeven. Agamemnon pikt dit niet, en eist in ruil voor het opgeven van Chryse\u00efs de krijgsbuit van Achilles op, Brise\u00efs. Odysseus brengt Chryse\u00efs terug naar haar vader, en Brise\u00efs wordt uit Achilles' tent gehaald en aan Agamemnon overgedragen.\nAchilles is woedend en zondert zich af. Hij weigert nog verder mee te vechten aan de zijde van de Grieken en gaat wenend op een rots zitten. Dan wil zijn moeder, de zeegodin Thetis, hem troosten. Achilles vraagt haar hem te helpen wraak te nemen, waarop zij Zeus om hulp vraagt. Zeus belooft haar dat de Grieken niet zullen overwinnen, totdat ze tot inkeer komen en Achilles zullen eren. Wanneer Hera, Zeus' echtgenote en voorstander van de Grieken, dit hoort, wordt ze woedend. Het gevolg is een echtelijke ruzie, die wordt gesust door Hephaistos.\nVerbroken wapenstilstand.\nIntussen hebben de Grieken steeds minder zin om nog verder te vechten. Agamemnons voorstel om naar huis te keren wordt enthousiast onthaald, maar op verzoek van Athena, die op haar beurt door Hera gezonden was, slaagt Odysseus erin de Grieken toch nog aan te moedigen om verder te strijden.\nWanneer er dan toch een wapenstilstand tot stand komt, gaan de twee mannen die allebei Helena thuis willen, strijden. Menelaos vecht tegen Paris om zijn vrouw terug te krijgen. Menelaos wint, maar dankzij de godin van de liefde Aphrodite overleeft Paris het gevecht doordat ze hem helpt, zoals ze beloofd had, en ze brengt hem terug naar Troje. Helena, aangespoord door Iris, vertelt intussen aan de Trojaanse koning Priamus wie de gevaarlijkste mannen zijn van het Griekse leger.\nDe wapenstilstand wordt verbroken door de Trojaan Pandaros, die op bevel van Athena een pijl afschiet naar Menelaos en deze verwondt; de oorlog barst weer in volle hevigheid los. Ook Ares mengt zich nu in de strijd, en kiest de kant van de Trojanen. De Grieken staan op een gegeven ogenblik op het punt om Troje binnen te dringen, maar het lukt hun niet. De goden verlaten het strijdtoneel even, terwijl de Grieken aan de winnende hand zijn. Hektor, de broer van Paris, neemt op de muren van Troje afscheid van zijn vrouw Andromache en hun zoontje Astyanax, alhoewel hij pas dagen later door Achilles wordt gedood.\nNa maandenlang strijden, gunnen de partijen elkaar een korte wapenstilstand om de overledenen eervol te kunnen begraven.\nDe oppergod Zeus laat in een godenvergadering weten dat hij niet meer wil dat de goden zich met deze oorlog bemoeien. Hij geeft enkel af en toe de Trojanen een steuntje in de rug, al dan niet door een andere god het bevel te geven de Trojanen te helpen. De Trojanen dringen de Grieken terug tot hun kampen en kunnen buiten hun stadsmuren overnachten; dit geeft de Trojanen weer zelfvertrouwen. Bij de Grieken is het zelfvertrouwen intussen zoek. Agamemnon wil het er weer bij laten zitten, maar krijgt daarvoor berispingen van Diomedes en Nestor. Ze proberen Achilles terug te halen: Agamemnon biedt geschenken, Brise\u00efs en de hand van zijn dochter aan, maar Achilles blijft bij zijn besluit.\nGrieken slaan terug.\nDe Grieken laten zich echter niet uit het veld slaan. Op een avond besluiten Odysseus en Diomedes stiekem het kamp van de Trojanen binnen te dringen. Het wordt een succes: ze nemen een Trojaanse spion, Dolon, gevangen en plunderen het kamp van de Thraci\u00ebrs, die van plan waren om de Trojanen te helpen tegen de Grieken.\nZeus laat Eris de strijdlust opnieuw aanwakkeren, en de strijd begint weer. De Grieken wapenen zich weer en trekken op tegen Troje. Agamemnon raakt net als Diomedes, Odysseus en Menelaos gewond bij de gevechten. Achilles vraagt zijn beste vriend Patroklos om bij Nestor naar de gewonden te informeren. Nestor adviseert Patroklos om het leger van Achilles, de Myrmidonen, zelf aan te voeren.\nDe strijd om de muur van de Grieken, die ze ondertussen hebben gebouwd rond hun scheepskamp, is begonnen. De Trojanen weten binnen te dringen onder leiding van Hektor. Door onoplettendheid van Zeus, die zich heeft afgewend van het strijdtoneel, krijgt Poseidon, de god van zee\u00ebn en rivieren en iemand die medelijden had met de Grieken, de kans om hun opnieuw moed in te spreken. Hierdoor worden de Trojanen teruggedrongen. Zeus krijgt geen kans om Poseidon te straffen, want Poseidon heeft de steun van Hera en weet met hulp van Hypnos, de god van de slaap, Zeus in de armen van Hera te laten inslapen. Zolang Zeus slaapt, leidt Poseidon de Grieken en die zorgen ervoor dat de Trojanen vluchten. In een strijd raakt Hektor gewond, maar op dat moment ontwaakt Zeus uit zijn slaap, herstelt de orde, beveelt de goden opnieuw zich terug te trekken en laat Apollo Hektor moed inspreken.\nHektor doodt Patroklos.\nAchilles geeft zijn goede vriend Patroklos toestemming om het leger van de Myrmidonen aan te voeren. Hij krijgt de uitrusting van Achilles mee en gaat op pad. De overmoedige Patroklos vecht tegen de Trojanen tot aan de muren van Troje. Hij bestormt de Trojaanse muren drie keer, maar wordt telkens door Apollo teruggedreven. Intussen mengt Apollo zich in de strijd; hij naderde Patroklos (terwijl hij onzichtbaar was) langs achter en sloeg hem zijn helm af, brak zijn lans, smeet zijn schild op de grond en ontgespte zijn pantser. Toen trof ene Euphorbos hem tussen de schouders met zijn lans, maar hij durfde Achilles' sterke kameraad niet doden. Hektor wist dus heel goed dat het Patroklos was die naakt en gewond voor hem lag, en hij doorboorde hem met zijn lans van onderen in de buik. Voor dit alles had Patroklos Kebriones, de wagenmenner en halfbroer van Hektor, gedood met een steen. Hektor was woest en daarom doodde hij hem op zo'n oneervolle manier.\nMenelaos, de broer van Agamemnon, vecht om het lijk van Patroklos te kunnen houden, maar kan niet voorkomen dat Hektor de uitrusting van Achilles meeneemt. Hij trekt deze aan, terwijl de strijd om het lijk voortduurt. Zeus laat de Trojanen deze slag winnen, maar het lijk blijft in handen van de Grieken en wordt weggedragen. Ondertussen instrueert Menelaos Antilochos om Achilles het overlijden van zijn beste vriend te melden.\nAchilles wreekt Patroklos en doodt Hektor.\nAchilles is bedroefd en tegelijk woedend als hij hoort dat hij zijn geliefde verloren heeft. Nu is hij vastberaden zich opnieuw in de oorlog te mengen. Zijn moeder Thetis beweent hem, en is bang dat de oorlog een slechte afloop zal hebben door Achilles' wraakzucht. Toch laat ze Hephaistos een nieuwe wapenuitrusting voor hem smeden. Achilles keert terug naar het Griekse kamp. Hektor probeert intussen het lijk van Patroklos opnieuw te bemachtigen, maar de aanblik van Achilles doet hem opschrikken. Patroklos' lijk wordt geborgen, en Achilles krijgt de tijd om hem te bewenen.\nNadat hij zijn nieuwe wapenuitrusting heeft gekregen en aangetrokken, roept hij het leger bijeen en gaat naar Agamemnon om zich te verzoenen. Agamemnon geeft hem daarbij een aantal geschenken, waaronder ook Brise\u00efs, terug. De Grieken wapenen zich. Een van Achilles' paarden, Xanthus, voorspelt hem zijn dood.\nZeus staat weer toe dat de goden deelnemen aan de oorlog. Achilles doodt vele Trojanen, waaronder de broer van Hektor, Polydoros. Ook probeert hij Hektor te doden, maar die wordt gered door Apollo. Achilles slaagt erin de helft van de vluchtende Trojanen in de richting van de rivier de Skamandros te drijven. De riviergod Skamandros echter is hiermee niet tevreden en gaat zijn beklag doen bij Apollo. Skamandros drijft vervolgens Achilles in het nauw, maar diens weeklachten worden gehoord door Poseidon en Athena. Skamandros roept de rivier de Simoeis te hulp, maar op bevel van Athena verdampt Hephaistos de rivier.\nAchilles hervat zijn gevecht met de Trojanen, maar wordt in een duel misleid door Apollo, die de plaats inneemt van een Trojaanse soldaat. Zo kunnen de Trojanen zich weer veilig binnen de muren van Troje terugtrekken. Hektor blijft als enige buiten, ondanks de waarschuwingen van zijn vader Priamus en zijn moeder Hekabe.\nHektor en Achilles gaan een duel aan, waarbij Achilles Hektor opjaagt en hem driemaal rond Troje doet lopen. Intussen beraadslagen de goden over Hektors lot, maar uiteindelijk beslist Zeus in het voordeel van Achilles. Deze slaagt er met behulp van Athena in Hektor dodelijk te verwonden. In zijn doodsstrijd vraagt Hektor om zijn lijk aan zijn ouders terug te geven, en hij voorspelt ook de dood van Achilles. Achilles weigert echter zijn verzoek en na zijn dood ontdoet Achilles Hektor van zijn wapenuitrusting en sleept hem achter zijn wagen terug naar het kamp van de Grieken. Hekabe ziet nog juist hoe haar zoon wordt weggetrokken.\nHektor wordt in het Griekse kamp een aantal maal rond Patroklos' lijk gesleept en vervolgens nog mishandeld. De dag daarna wordt het lichaam van Patroklos gecremeerd en voor de beenderen wordt uiteindelijk een grafheuvel opgeworpen. Er worden ook lijkspelen georganiseerd, met onder meer wagenrennen, boksen en speerwerpen.\nPriamos haalt Hektors lijk op.\nIntussen overleggen de goden wat er moet gebeuren met Hektors lijk. Uiteindelijk vraagt Zeus aan Thetis om Achilles te overtuigen Hektors lijk aan de Trojanen terug te geven.\nKoning Priamos laadt een wagen vol geschenken, waarmee hij vertrekt naar het kamp van de Grieken om het lijk van zijn zoon terug te halen. Onderweg komt hij de god Hermes tegen, die vermomd is als Myrmidoon, en hem begeleidt naar de tent van Achilles. Daar maakt hij zijn ware identiteit pas bekend. Priamos gaat Achilles' tent binnen en smeekt om het lijk van Hektor. Achilles toont medelijden en de losprijs wordt afgesproken. Achilles laat het lijk verzorgen en geeft het terug aan de Trojaanse koning. Ook belooft Achilles een wapenstilstand zolang de begrafenisplechtigheden duren.\nHermes leidt Priamos opnieuw het kamp uit. Aangekomen in de stad wordt Hektor door alle Trojanen beweend. De Ilias eindigt met de begrafenisplechtigheid van Hektor."}
{"id": "3569", "revid": "67486", "url": "https://nl.wikipedia.org/wiki?curid=3569", "title": "Nijmegen", "text": "Nijmegen () (in het Nijmeegs: \"Nimw\u00e8\u00e8ge\", Duits: \"Nimwegen\", Latijn: \"Noviomagus\", Frans: \"Nim\u00e8gue\", Spaans en Italiaans: \"Nimega\") is een stad en gemeente in de Nederlandse provincie Gelderland, dicht bij de grens met Duitsland. De gemeente telt inwoners () en is qua inwonertal de grootste gemeente van Gelderland en daarnaast de tiende van Nederland.\nDe stad ligt grotendeels op de zuidelijke oever van de Waal, aan de voet van een stuwwal. Een deel van de bebouwing van de stad ligt op een spoelzandwaaier die ook uit diezelfde gletjsters uit de Saalienijstijd is ontstaan. Na de Tweede Wereldoorlog breidde de stad zich naar het zuiden en westen uit. Eind jaren negentig volgde de uitbreiding naar het noorden, de rivier over: de zogenoemde Waalsprong. In het gebied rond en tussen de reeds bestaande dorpen Lent, Ressen en Oosterhout is vanaf eind jaren negentig veel nieuwbouw gepleegd.\nNijmegen heeft een lange geschiedenis die meer dan 2000 jaar teruggaat. Als Ulpia Noviomagus Batavorum kreeg het rond het jaar 100 marktrechten. In 1230 werd Nijmegen vrije rijksstad en in 1402 hanzestad. Nadat Nijmegen tussen 1655 en 1679 al eens een Kwartierlijke Academie huisvestte, is de stad sinds de komst van de Katholieke Universiteit (sinds 2004 beter bekend als de Radboud Universiteit) in 1923 een universiteitsstad. De gemeente is aangesloten bij het samenwerkingsverband Euregio Rijn-Waal. Van oudsher maakt Nijmegen met enkele andere gemeentes in de omgeving, zoals Wijchen, Beuningen en Berg en Dal, deel uit van het Rijk van Nijmegen.\nNaamgeving.\nDe Latijnse term \"Noviomagus\" kan worden teruggevoerd op de Keltische woorden \"magos\" ('vlakte' of 'markt') en \"novio\" ('nieuw'). De Romeinen latiniseerden dit vervolgens tot \"Noviomagus\". Ze gebruikten deze term als toponiem om verschillende steden mee aan te duiden. Nijmegen werd \"Ulpia Noviomagus Batavorum\" genoemd. In de tijd van Karel de Grote heette de stad \"Numaga\", dat mettertijd in \"Nieumeghen\" ('Nieuw-megen') of \"Nymegen\" veranderde.\nGeschiedenis.\nOudheid.\nNijmegen behoort tot de steden die zich \"oudste stad van Nederland\" noemen en vierde in 2005 zijn 2000-jarig bestaan. Tijdens het Romeinse Rijk was Nijmegen onderdeel van de Limes, de grens tussen het Romeinse Rijk en de verschillende zogenaamde Germaanse gebieden. In Nijmegen was van 71 tot 104 het 10e legioen van de Romeinen gelegerd. Er is tijdens het Romeinse bewind een groot fort (castrum) gebouwd op een heuvel aan de Waal, een paar onderdelen zijn daar nog van over. Er worden ook nog regelmatig opgravingen gedaan waarbij Romeinse restanten worden gevonden. Langs de Waal waar nu het Waterkwartier ligt ontstond een nieuwe nederzetting die van de Romeinse keizer Trajanus (oorspronkelijk van It\u00e1lica, Spanje) tussen 98 n.Chr. en 102 n.Chr. onder de naam Ulpia Noviomagus Batavorum stadsrechten kreeg.\nDe stad werd gevormd als handelsnederzetting naast het Romeinse castrum. Dit bood een voordeel omdat de markt daardoor door de legionairs beschermd kon worden en bovendien omdat de legionairs ook vele goederen nodig hadden, waar ze bovendien een goede prijs voor konden betalen, omdat ze een redelijk salaris ontvingen. De naam Nijmegen is dan ook afgeleid van de Latijnse aanduiding Novio-magus, wat nieuwe markt betekent. De Romeinen verlieten echter in de 3e eeuw het fort.\nOverigens zijn er ook nu nog duidelijke sporen te vinden van deze rijke geschiedenis van Nijmegen. Zo heet het grote verkeersplein ten zuiden van de Waalbrug sinds 1956 het Keizer Traianusplein. Tussen dat plein en de Waal staan nog steeds enkele ru\u00efnes en ook op de heuvel bij de Waal staat nog steeds een verdedigingstoren Belved\u00e8re, ook al is die natuurlijk heel wat jonger dan het eerder genoemde Romeinse castrum.\nVan Frankische tijd tot twintigste eeuw.\nAan het begin van de vijfde eeuw verdwenen de Romeinen uit Nijmegen. Hoewel schriftelijke en archeologische bewijzen ontbreken, wordt aangenomen dat het fort, de nederzetting en de omgeving in Frankische handen komen. Omdat van Karel de Grote gezegd wordt dat hij een palts bij Nijmegen liet bouwen, wordt de stad weleens aangeduid als Keizerstad. Hij zou rond 770 op het Valkhof een \"palts\" (paleis) hebben laten bouwen en hier meerdere malen het Paasfeest hebben gevierd, onder andere in 777, maar ook in 804 en 808. De Frankische geschiedschrijver Einhard zegt dat Karel de Grote een palatium bouwde in Noviomagum aan de Vahalem, een rivier die ten zuiden van het eiland der Bataven stroomt. Dat het hier om Nijmegen gaat, wordt vaak verdedigd en is ook zeer aannemelijk. Ook Karels zoon, Lodewijk de Vrome, zou vaak in Nijmegen hebben verbleven. De Noormannen namen echter de palts rond 880 in. Dit leidde bij hun vertrek tot de vernietiging ervan. De stad staat dan inmiddels bekend onder de naam Numaga. Onderaan de heuvel aan de Waal bevond zich een handelsnederzetting.\nDe palts speelde een belangrijke rol tijdens de Ottoonse en de Salische tijd. Keizer Otto III werd geboren in het Ketelwoud onderweg van Aken naar de palts in Nijmegen. In 991 overleed in de palts keizerin Theophanu, van oorsprong een Byzantijnse prinses. Rond 1030, wellicht al in 996, werd in de palts de Sint-Nicolaaskapel gebouwd, een van de weinige overgebleven romaanse bouwwerken in Nederland. De kapel is gebouwd naar het voorbeeld van de Karolingische paltskerk in Aken. In 1047 werd de palts tijdens een opstand tegen keizer Hendrik III platgebrand door Godfried II van Opper-Lotharingen. Daarna komt een voorlopig einde aan de keizerlijke bezoeken aan Nijmegen.\nIn de Middeleeuwen werd de stad een aanzienlijk centrum. In 1155 liet Frederik Barbarossa zijn burcht het Valkhof voltooien. In de gevelsteen die hij liet aanbrengen staat de geschiedenis vermeld. In 1230 verwierf de stad formeel haar stadsrechten. In 1247 kwam de stad in handen van de graven van Gelre. Aanvankelijk werd zij door Rooms-koning Willem van Holland in onderpand gegeven aan de Gelderse graaf Otto II, maar omdat Willem II door financi\u00eble problemen zijn schulden niet kon aflossen, bleef de stad Gelders bezit en werd zij spoedig de voornaamste van de vier Gelderse hoofdsteden. Bovendien werd zij een Hanzestad. In 1543 echter kwam Nijmegen, zoals ook de rest van Gelre, onder Habsburgs bestuur.\nDe Reformatie werd in Nijmegen positief ontvangen. Protestanten en rooms-katholieken hadden in 1566 dan ook gelijke rechten, maar in 1579 werden de rollen omgekeerd en waren het de katholieken die onderdrukt werden. Het is niet onwaarschijnlijk dat dit mede aanleiding vormde voor Zijne meest katholieke koning van Spanje tot een campagne tegen de opstandige noordelijke gewesten (d.w.z. de Nederlanden).\nTijdens de Tachtigjarige Oorlog werd Nijmegen een aantal malen belegerd. Op 16 maart 1585 zond Nijmegen een gezant naar Alexander Farnese, de hertog van Parma, om tot een overeenkomst te komen, waardoor de hervormden en protestanten hun net verworven rechten weer verloren. Tijdens het tweede Beleg van Nijmegen in 1591 werd Nijmegen door Prins Maurits heroverd.\nLater werd Nijmegen van 1672 tot 1674 bezet door de Fransen, maar de rust werd in 1678 weer hersteld door de vrede van Nijmegen waarmee de vrede tussen de Republiek der Nederlanden en Frankrijk werd besloten.\nNijmegen had in de 14e eeuw al een haven. Deze werd in 1601-1604 verlegd en uitgebreid. Omstreeks 1852 werd de huidige Waalhaven aangelegd, waarna de oude haven werd gedempt.\nIn het kader van de katholieke emancipatiebeweging kreeg Nijmegen in 1923 een universiteit met rooms-katholieke signatuur, de huidige Radboud Universiteit.\nTweede Wereldoorlog.\nDe laatste keer dat Nijmegen in de vuurlinie van een oorlog lag, was in de Tweede Wereldoorlog. In mei 1940 was het de eerste Nederlandse stad die in Duitse handen viel. De stad heeft in de oorlog grote schade geleden. Op 22 februari 1944 vielen er honderden doden bij een geallieerd (Amerikaans) bombardement op de binnenstad, waarbij met name het centrum en het station zwaar werden getroffen. In september 1944 werd er tijdens operatie Market Garden zwaar gevochten in en rondom de stad om de Waalbrug onbeschadigd in handen te krijgen en te houden, wat de Britten en Amerikanen uiteindelijk lukte (zie ook De Oversteek).\nHet als gevolg van het Amerikaanse bombardement ontstane Plein 1944 is na de oorlog lang goeddeels onbebouwd gebleven. Sinds 2013 staan er appartementencomplexen en een parkeergarage onder het plein. Tijdens de aanleg stuitte men op resten van een oude stadsmuur die te bezichtigen is in de fietsenkelder onder het plein.\nIndisch Nijmegen.\nVan 1890 tot 1940, was Nijmegen, na Den Haag, de belangrijkste 'Indische' stad. De Europese tak van het Koninklijk Nederlandsch-Indisch Leger (KNIL), de Koloniale reserve, had sinds 1890 Nijmegen als standplaats. Vanaf 1911 betrokken ze de Prins Hendrikkazerne. De Koloniale Reserve stond aan de basis van de Nijmeegse Vierdaagse. De eerste editie, die in 1909 door de Nederlandse Bond voor Lichamelijke Opvoeding (NBvLO) werd georganiseerd, had nog een andere opzet dan tegenwoordig. Drie jaar later vertrok de Vierdaagse vanuit Utrecht. Op de derde dag liepen de deelnemers toen vanuit Ede via de Betuwe naar Nijmegen om daar vervolgens in de Prins Hendrikkazerne, thuisbasis van de Koloniale Reserve, te overnachten. Op de laatste dag werd er gewandeld door de omgeving van Nijmegen en was de kazerne opnieuw het eindpunt. In 1928 werd voor het eerst een Vlaggenparade gehouden als offici\u00eble opening van de Vierdaagse. Ook deze traditie werd ingevoerd door de Koloniale Reserve. De parade werd gehouden op het binnenterrein van de Prins Hendrikkazerne en later op het exercitieterrein. Militair tehuis Insulinde, voor terugkerende KNIL militairen, werd in 1918 in Hees gesticht. In 1951 werd de Koloniale Reserve opgeheven.\nDe stad met zijn fraaie singels en woonhuizen trok Oud Indi\u00ebgangers als planters, bestuursambtenaren en industri\u00eblen aan. Zij lieten kapitale villa's bouwen, vooral in de wijk Hunnerberg, in de dorpen Hees en Hatert en langs de uitvalswegen. Een mooi voorbeeld is de villa Padang op de Groesbeekseweg 181, en Villa Salatiga. Ook in Beek en Ubbergen verrezen landhuizen, rond 1900 werd een villawijk vernoemd naar generaal Joannes Benedictus van Heutsz, die na de verovering van Atjeh als eerste Nijmegen aandeed.\nNijmegen kent twee buurten waar de straatnamen verwijzen naar het Indische verleden. De Javabuurt, uit de jaren 20 van de twintigste eeuw, ligt aan de noordkant van de wijk Galgenveld. Deze buurt is beschermd stadsgezicht. Tussen 2015 en 2018 is een nieuwe wijk, Batavia, verrezen nabij de Waal, waar de straten zijn vernoemd naar Indische Nijmegenaren.\nNa de Tweede Wereldoorlog.\nDoor verwaarlozing en armoede was de \"Benedenstad\" (het deel van het centrum dat in het lage deel, aan de Waal, is gelegen) na de bouw van de Waalbrug in verval geraakt. Hoewel de Benedenstad min of meer gespaard bleef voor de oorlogshandelingen, was de toestand van dit stadsdeel door de vele reeds gesloopte panden en slechte woonomstandigheden (verkrotte, onbewoonbaar verklaarde panden, huizen zonder sanitair e.d.) zodanig, dat na jarenlange discussies en plannenmakerij in 1972 besloten werd tot grootschalige sloop en herbouw. In 1975 is de Benedenstad uitgeroepen tot beschermd stadsgezicht, maar toen waren de meeste middeleeuwse panden al gesloopt. Slechts (delen van) enkele straten zijn nog oorspronkelijk gebleven en gerestaureerd.\nIn de jaren zestig en zeventig kreeg Nijmegen het imago van rode stad. Er waren in die jaren veel marxisten te vinden die door de relatief grote populatie aan studenten erg opvielen. Een gewelddadige confrontatie tussen de linkse krakers en het Nijmeegse bestuur vond plaats in februari 1981, de Piersonrellen.\nSinds de Tweede Wereldoorlog heeft de stad zich flink uitgebreid in westelijke en vooral zuidwestelijke richting. De dorpen Hatert, Hees en Neerbosch en het gehucht Brakkenstein werden opgeslokt door stadswijken met dezelfde naam. De belangrijkste uitbreiding was de bouw van 10.000 woningen in Dukenburg (vanaf 1966) en 6000 in Lindenholt (vanaf 1977), ten westen van het Maas-Waalkanaal. Aanvankelijk wilde de gemeente niet aan de westzijde van het Maas-Waalkanaal bouwen, maar in de Ooijpolder. In 1951 waren er al plannen voor de bouw van 17.000 woningen in dit gebied ten oosten van het centrum. Na veel protest tegen de bebouwing van de landschappelijk waardevolle polder werden de plannen voor bebouwing van de Ooijpolder in 1970 definitief geschrapt.\nDe structuur van de stad werd zo zeer onevenwichtig: het centrum lag in het noordoosten en de stadsuitbreidingen vonden tot 7 kilometer daarvandaan in zuidelijke en westelijke richting plaats. Lang was de Waal een onneembare barri\u00e8re die de noordgrens van de bebouwing bepaalde. Vanaf het einde van de jaren 90 heeft de stad zich sterk uitgebreid ten noorden van de Waal, op de Vinex-locatie Waalsprong. Hier zullen uiteindelijk zo'n 19.000 woningen verrijzen.\nIn de periode 2010-2025 wordt een nieuwe wijk, het Waalfront, gebouwd op de locatie van het oude haven- en industriegebied dat grenst aan de Waterkwartier en de Waal.\nDemografie.\nInwonertal.\nAan het begin van de 19e eeuw telde Nijmegen slechts een goede 10.000 inwoners. In 1875 was dit aantal meer dan verdubbeld tot ongeveer 24.000 en tegen de eeuwwisseling was het inwonertal opgelopen tot 44.000. In het laatste kwart van de 19e eeuw is de bevolking dus bijna verdubbeld.\nDe grote groei deed zich echter voor in de 20e eeuw. Vlak na de Eerste Wereldoorlog liep Nijmegen naar 70.000 inwoners, een paar jaar na de Tweede Wereldoorlog overschreed het reeds de 110.000 inwoners. De 150.000e inwoner werd in 1971 ingeschreven, maar door daling van de gezinsgrootte en gelijkblijvende woningvoorraad trad toen een stagnatie en zelfs bevolkingsdaling op (op 1 januari 1995 telde Nijmegen 147.561 inwoners en 65.020 woningen), die pas in opwaartse zin werd doorbroken bij de overgang naar de 21e eeuw, door grootschalige nieuwbouw ten noorden van de stad en de vele studenten van de Radboud Universiteit.\nNijmegen groeit sindsdien langzaam maar gestaag verder. De gemeente Nijmegen verwacht dat in 2020 het inwoneraantal tussen de 181.000 en 187.000 ligt.\nAantal inwoners per stadsdeel:\nCultuur.\nNijmegen kent van oudsher een rijk en bloeiend cultureel leven. Belangrijke culturele instellingen zijn:\nBezienswaardigheden en monumenten.\n\"Kaart van het oude centrum van Nijmegen (2017), met bezienswaardigheden.\"\nEen deel van Nijmegen is een beschermd stadsgezicht, de Benedenstad, samen met een deel van de 19e-eeuwse stadsuitleg.\nOok zijn er een aantal oorlogsmonumenten in Nijmegen, zie: Lijst van oorlogsmonumenten in Nijmegen.\nNatuur.\nIn de directe omgeving van de stad Nijmegen treft men natuurgebieden aan met een grote verscheidenheid aan landschapstypen: langs de Waal en de Maas uiterwaarden met slingerende dijken, plassen en weilanden, glooiende stuwwallen begroeid met gemengde bossen en in de dalen een beekvegetatie, moerassige graslanden, heidevelden en schrale blauwgraslanden.\nUitgaansleven.\nAls studentenstad kent Nijmegen een levendig uitgaansleven en heeft sinds 2010 ook een nachtburgemeester. Vele (eet)caf\u00e9s en restaurants bevinden zich aan de Grote Markt en het Koningsplein en ook de Molenstraat is een belangrijke uitgaansstraat met onder meer een vestiging van de vroegere caf\u00e9keten De Drie Gezusters.\nEen bekende grote discotheek was The Matrixx (later Monte Carlo) aan de Wijchenseweg. Het pand werd bij een brand in 2016 grotendeels verwoest en in 2018 gesloopt.\nDe homohoreca was sinds de jaren tachtig geconcentreerd in de Van Welderenstraat, maar daar zit alleen nog bar De Regenboog (voorheen Thomtom en 't Bakkertje). Elders in de stad zit er nog danscaf\u00e9 Marcus-Antonius. \nDe prostitutie in Nijmegen omvat raamprostitutie aan de Nieuwe Markt en een tippelzone aan de Nieuwe Marktstraat, beide nabij het Kronenburgerpark.\nDe stad telt ook een aantal coffeeshops.\nDiversiteit.\nNijmegen is sinds jaar en dag een 'roze' stad met naar schatting 10.000 lhbt-inwoners (ruim 6% van het inwonersaantal), een reeks van homobars en een actieve homobeweging met het Roze Huis Nijmegen als enige onafhankelijke roze huis in Nederland en DITO! als grote homojongerenorganisatie. Eind jaren zeventig ontstond de Nijmeegse Potten en Flikker(s)dag (NPFD), die uitgroeide tot een meer divers meerdaags evenement en in 2002 werd omgedoopt tot Roze Meifeest.\nNa antihomoseksueel geweld tijdens de Vierdaagsefeesten van 1983 werd in het daaropvolgende jaar de landelijke Roze Zaterdag in Nijmegen gehouden en kwam de gemeente in 1987 met een eerste nota voor homo- en lesbisch beleid. In 1988 was Nijmegen de eerste gemeente in Nederland die een klankbordgroep instelde om over homo- en lesbische kwesties te adviseren. Vanuit de lokale homohoreca was ondertussen een eigen roze straatfeest tijdens de Vierdaagse opgezet, de Roze Woensdag. In deze periode ontstond ook het Lesbisch Archief Nijmegen, het enige onafhankelijke archief in haar soort in geheel Nederland. Ook De Feeks, een boekhandel, caf\u00e9 en documentatiecentrum was vlak daarvoor, in 1977, opgericht. Door dit alles kwam Nijmegen in de jaren 1980 ook wel bekend te staan als een zeer links feministische stad \u00e9n een 'lesbisch paradijs'.\nSinds 2001 is landelijk het homohuwelijk gelegaliseerd. In de 20 jaar daarna trouwden in Nijmegen 330 stellen van hetzelfde geslacht. Die stellen bestonden uit 400 vrouwen en 260 mannen. Daarmee bereikte Nijmegen landelijk de derde plaats voor het aantal voltrokken homohuwelijken. Enkel Amsterdam en Zandvoort bleven Nijmegen voor. In 2005 werd de Roze Zaterdag voor de tweede keer in de stad gehouden en sinds 2008 is Nijmegen een zogeheten Regenboogstad. Als variant op het elders gebruikelijke regenboogpad werden in 2015 de Veerpoorttrappen met een kunstzinnige beschildering omgevormd tot een regenboogtrap.\nOnderwijs.\nNijmegen kent een aantal basisscholen en scholen en colleges voor het middelbaar onderwijs. Er zijn verschillende instituten van de HAN University of Applied Sciences (HAN) en er is een regionaal opleidingencentrum (ROC) gevestigd. De Radboud Universiteit (RU) is in Nijmegen sinds 1923 gelegen.\nReligie.\nHoogstwaarschijnlijk werd er begin 7e eeuw een eerste kerkje gebouwd op het Valkhof, hetgeen enige indicatie geeft wanneer Nijmegen, dat in de oudheid een kruispunt van Keltische, Germaanse en Grieks-Romeinse mythologie was, zou zijn overgegaan op het katholieke christendom. In de Tachtigjarige Oorlog viel de stad om beurten in katholieke Spaansgezinde en protestantse Staatse handen, tot het Beleg van Nijmegen (1591) definitief ten gunste van de laatsten besliste, waarbij het katholicisme uit het openbare leven werd gebannen.\nIn de 17e eeuw was ongeveer 40% van de Nijmegenaren katholiek, wat na de door Franse revolutionaire veroveraars ingevoerde godsdienstgelijkheid weer uitgroeide naar 60% in 1800, 70% bij de opening van de Katholieke Universiteit Nijmegen in 1923 en midden 20e eeuw boven de 80%. Vanaf de jaren 1960 seculariseerde Nijmegen snel, mede onder druk van de linkse studentenbeweging.\nSport.\nVoetbal.\nDe plaatselijke club uit het betaald voetbal is NEC Nijmegen, die uitkomt in de Eredivisie. De club speelt zijn thuiswedstrijden in het Goffertstadion. Quick 1888 is de enige Nijmeegse voetbalclub die ooit een grote prijs won (KNVB Beker 1949).\nBasketbal.\nTBG Dragons is een voormalig eredivisiespeler. Daarnaast is er de club Wildcats Nijmegen.\nHockey.\nNijmegen heeft diverse succesvolle hockeyclubs. Zowel het heren- als het damesteam van NMHC Nijmegen spelen in de promotieklasse (vergelijkbaar met de Eerste Divisie bij voetbal) in het seizoen 2018/2019, terwijl de mannen en vrouwen van Union, evenals de vrouwen van HCQZ, in de overgangsklasse (de competitie onder de promotieklasse) spelen.\nIJshockey.\nNijmegen Devils is een Nederlandse professionele ijshockeyclub uit Nijmegen die uitkomt in de Eredivisie ijshockey en meervoudig landskampioen is. Zij spelen hun thuiswedstrijden in het Triavium.\nWielrennen.\nIn 2016 was Nijmegen start- en finishplaats van een etappe in de Giro d' Italia.\nPolitiek en bestuur.\nStadsbestuur.\nNijmegen staat sinds de jaren zestig en zeventig van de twintigste eeuw bekend als rode stad; de grote studentenpopulatie is daaraan zeker niet vreemd. Nijmegen dankt hieraan de bijnaam 'Havana aan de Waal'. VVD-prominent Frits Bolkestein sprak in de jaren 1990 nog van 'Marxograd aan de Waal'. Thans is het 'rode aspect' in sterk afgezwakte vorm herkenbaar aan een links stadsbestuur: Het college van B&amp;W begon na de verkiezingen van 2002 met zes wethouders uit GroenLinks, PvdA en SP. In de periode 2002-2006 kende Nijmegen een college dat uit dezelfde politieke partijen was samengesteld en over 23 van de 39 raadszetels kon beschikken. Elke partij leverde twee wethouders. Vanaf 2018 bestaat de coalitie uit GroenLinks, D66 en SP, die samen 22 van de 39 zetels in handen hebben.\nDe burgemeester van Nijmegen is sinds 21 mei 2012 Hubert Bruls (CDA). Hij volgde Thom de Graaf op. Bruls' portefeuille bestaat uit de volgende onderwerpen: Openbare orde &amp; Veiligheid, Burger &amp; Bestuur, Communicatie en Citymarketing &amp; Externe betrekkingen.\nBestuurlijke indeling.\nDe gemeenteraad heeft de gemeente Nijmegen met ingang van 1 januari 2007 onderverdeeld in 9 stadsdelen (CBS-wijken), die weer bestaan uit 44 wijken (CBS-buurten), namelijk:\nBuitenlandse vertegenwoordigingen.\nIn Nijmegen hebben een drietal landen een vertegenwoordiging. Allen hebben een ondersteunende rol voor de eigen ambassade en zijn dan ook niet vrij toegankelijk voor het publiek. De drie vertegenwoordigingen zijn:\nStedenbanden.\nNijmegen heeft de volgende partnersteden:\nIn november 2006 werd door de burgemeesters van Gaziantep en Nijmegen het verdrag getekend dat de stedenband tussen de beide steden bevestigt. In maart 2017 kwam de stedenband tussen Nijmegen en Gaziantep onder druk te staan naar aanleiding van de zogeheten Turkijerel, een diplomatiek conflict tussen Turkije en Nederland over de campagne die ministers van de regering-Erdogan wilden voeren voor een voorstem in het Turks referendum over grondwetswijzigingen 2017. De gemeente Gaziantep heeft alle borden die verwijzen naar Nijmegen (op de Nijmegen-Boulevard in Gaziantep) laten verwijderen. Burgemeester Bruls vroeg om duidelijkheid over de toekomst van de stedenband; wat betreft het Nijmeegse gemeentebestuur blijft de naam van het Gaziantepplein in Nijmegen ongewijzigd.\nVerder heeft Nijmegen vriendschapsbanden met:\nStichtingen.\nNijmegen kent ongeveer 50 sportverenigingen alsmede aparte voorzieningen voor gehandicaptensport.\nVerkeer en vervoer.\nWegverkeer.\nNijmegen is aangesloten op de volgende rijks- en provinciale wegen:\nDe Waal wordt in Nijmegen voor autoverkeer overbrugd door de oude - en sinds november 2013 - ook door de nieuwe Waalbrug. De nieuwe brug wordt De Oversteek genoemd, ter herinnering aan de heldhaftige oversteek die precies op de plek waar de brug is gebouwd, in september 1944 door het Amerikaanse \"504th parachute infantry regiment van de 82nd airborne division\" werd uitgevoerd. Voor fietsers is er de Snelbinder. De oevers van het Maas-Waalkanaal worden verbonden door de Dukenburgsebrug, de Graafsebrug, de Hatertsebrug en de Neerbosschebrug alsmede het sluiscomplex Weurt.\nStads- en streekvervoer.\nHet stads- en streekvervoer per autobus wordt verzorgd door Breng. De lijn naar Gennep en Venlo wordt gezamenlijk ge\u00ebxploiteerd samen met Arriva Personenvervoer Nederland. De lijn naar Uden wordt gezamenlijk ge\u00ebxploiteerd met Arriva Personenvervoer Nederland uit Noord-Brabant. De lijn naar Druten en Tiel wordt gezamenlijk ge\u00ebxploiteerd met Arriva uit Rivierenland. \nTot 2009 waren het stads-en streekvervoer van elkaar gescheiden. Novio verzorgde alleen het stadsvervoer. Hermes verzorgde de meeste streeklijnen, waarvan de lijnen in de richting van Arnhem in samenwerking met Connexxion.\nIn het verleden kende Nijmegen een tramnetwerk en een trolleybusnet, die in respectievelijk 1955 en 1969 uit de stad verdwenen. Een plan om vanaf 2015 een trambus tussen de wijk Waalsprong en de universiteit te laten rijden is inmiddels weer van de baan.\nDaarnaast wordt er internationaal busvervoer aangeboden door Flixbus.\nSpoorwegen.\nNijmegen heeft vijf treinstations:\nIn Nijmegen beginnen de Intercity's naar Utrecht Centraal en verder. De Intercity's Zwolle - Arnhem Centraal - Roosendaal hebben een stop in Nijmegen. Vanuit Arnhem Centraal (en Zutphen) komen de Sprinters die naar Wijchen en 's-Hertogenbosch verder rijden.\nVanuit Nijmegen beginnen ook de stoptreinen van Arriva naar Venray, Venlo en verder.\nDe spoorlijn naar Arnhem loopt over de Spoorbrug Nijmegen, die in 1879 gereed kwam.\nOp 28 augustus 1979 vond in Nijmegen ter hoogte van de Muntweg een ernstig treinongeluk plaats met 8 doden en 37 gewonden. Een lege forensentrein uit Wijchen, die door een wisselstoring abusievelijk op het linkerspoor terecht was gekomen, botste frontaal op de stoptrein naar 's-Hertogenbosch. Onder de doden was ook de machinist van de stoptrein. Het ongeluk gebeurde 's avonds rond 18.05 uur.\nEr bestond ook een spoorverbinding met Kleef. Deze is echter op 2 juni 1991 gesloten voor reizigersvervoer, omdat de exploitatie niet rendabel was. Tegenwoordig wordt deze verbinding verzorgd door bussen van de NIAG.\nFiets.\nNijmegen staat erom bekend dat er goede faciliteiten zijn voor fietsers. De fiets is dan ook een van de meest gebruikte vervoersmiddelen in de stad. Het RijnWaalpad is een 17\u00a0km lange fietssnelweg en verbindt Nijmegen met Arnhem. Het is de eerste snelfietsroute van de regio. Het is een vrijliggende snelfietsroute waar fietsers niet hoeven te wachten bij verkeerslichten. Verder lopen twee snelfietsroutes naar Beuningen (Batavierenpad) en naar Wijchen (Wijchen - Nijmegen).\nGeografie.\nTopografie.\nNijmegen ligt 15\u00a0km ten zuiden van Arnhem, waarmee het de Groene Metropoolregio Arnhem-Nijmegen vormt. Een groot deel van de stad wordt in het noorden begrensd door de Waal, die bij Pannerden aftakt als zijrivier van de Rijn. Een klein deel van de gemeente, de Waalsprong, ligt ten noorden van de Waal.\nNijmegen heeft een binnenhaven (opgedeeld in Noord- en Oostkanaalhaven) aan het Maas-Waalkanaal, dat bij het noordelijkste punt van de stad aftakt van de Waal.\nPrijzen.\nNijmegen won onderstaande prijzen:\nDe gemeente reikt zelf ook meerdere prijzen uit. Nijmegen kent sinds 2009 in gradatie de gemeentelijke onderscheidingen van:\nDaarvoor werden ook de De Nijmeegse Bliksem, de Bronzen Erepenning en de Gouden Waalbrugspeld uitgereikt.\nDe gemeente reikt tevens de culturele Karel de Grote-prijs en Cultuur Stimuleringsprijs Stad Nijmegen (voorheen Alcuinusprijs) uit en is participant in de Vrede van Nijmegen Penning."}
{"id": "3570", "revid": "1382941", "url": "https://nl.wikipedia.org/wiki?curid=3570", "title": "Albert Camus", "text": "Albert Camus (Mondovi, Frans-Algerije, 7 november 1913 \u2013 Villeblevin, 4 januari 1960) was een Frans filosoof, journalist en schrijver van romans, essays en toneelstukken. Hij ontving in 1957 de Nobelprijs voor de Literatuur.\nCamus wordt vaak naast Jean-Paul Sartre en Simone de Beauvoir als een van de leidende figuren van het existentialisme beschouwd, maar hij weigerde dat label pertinent. Zijn denken verschilt van dat van Sartre waar het de aard van het bestaan betreft: bij Camus staat het tastbare centraal, waar Sartre zich meer op het intellectuele bestaan toelegde.\nJonge jaren.\nCamus werd geboren in een Frans-Algerijns (pied-noir) gezin. Zijn moeder, Catherine H\u00e9l\u00e8ne Sintes, was van Spaanse afkomst. Vader Lucien sneuvelde in de Eerste Slag bij de Marne in 1914 tijdens de Eerste Wereldoorlog, toen Camus nog geen jaar oud was. Camus leefde met zijn analfabete moeder in armoedige omstandigheden tijdens zijn jeugd in Algiers. Zijn autoritaire grootmoeder Sint\u00e8s wou dat hij na zijn lagere school ging werken, maar dankzij een beurs en het aandringen van zijn onderwijzer, Louis Germain, begon hij in 1923 toch aan het lyceum.\nDaarna studeerde Camus filosofie aan de Universiteit van Algiers. In 1930 kreeg hij tuberculose, hetgeen een eind maakte aan zijn voetbalcarri\u00e8re (hij was keeper van het universiteitsteam) en hem dwong zijn studies in deeltijd voort te zetten. Camus nam allerlei baantjes aan, onder meer als priv\u00e9leraar, automonteur en bij het Meteorologisch Instituut. Hij volbracht zijn \"licence de philosophie\" in 1935; in mei 1936 presenteerde hij succesvol zijn scriptie over Plotinus, \"M\u00e9taphysique chr\u00e9tienne et n\u00e9oplatonisme\" voor zijn \"dipl\u00f4me d'\u00e9tudes sup\u00e9rieures\".\nCamus werd lid van de Franse Communistische Partij in 1934, waarschijnlijk meer omdat hij bezorgd was over de politieke situatie in Spanje (die uiteindelijk zou leiden tot de Spaanse Burgeroorlog) dan dat hij de marxistisch-leninistische doctrine verdedigde. De onafhankelijk denkende Algerijnse Communistische Partij (PCA) werd in 1936 opgericht. Maar Camus deed mee met de activiteiten van de Parti du Peuple Alg\u00e9rien (PPA), waardoor hij in de problemen kwam met zijn kameraden van de communistische partij. Het resultaat was dat hij van trotskisme werd beschuldigd en in 1937 uit de partij werd gezet.\nHij trouwde in 1934 met Simone Hi\u00e9, die verslaafd was aan morfine. Ze scheidden wegens wederzijdse ontrouw. In 1935 richtte hij het \"Th\u00e9\u00e2tre du Travail\" op (in 1937 omgedoopt tot \"Th\u00e9\u00e2tre de l'Equipe\"), dat standhield tot 1939. Van 1937 tot 1939 schreef hij voor de socialistische krant \"Alger R\u00e9publicain\". Geruchtmakend was zijn reeks over de armoedige levensomstandigheden van de Berbers in Kabyli\u00eb in maart-juni 1939. Na de Franse oorlogsverklaring aan Nazi-Duitsland probeerde hij zich te doen mobiliseren in het leger, maar de commissie handhaafde de medische vrijstelling die hem in 1931 was verleend. In die maand lanceerde hij ook met zijn vriend Pascal Pia de kleinere krant \"Le Soir r\u00e9publicain\", waarvan hij hoofdredacteur was tot het blad in 1940 van overheidswege werd opgeheven.\nIn 1940 trouwde Camus met Francine Faure, een pianiste en wiskundige, die ook betrokken was in het Manhattanproject, en begon hij te werken voor het tijdschrift \"Paris-Soir\". In de eerste fase van de Tweede Wereldoorlog was Camus een pacifist. Hij maakte in Parijs de bezetting door de Wehrmacht mee en was op 19 december 1941 getuige van de executie van Gabriel P\u00e9ri, wat naar eigen zeggen zijn opstandigheid tegen de Duitsers kristalliseerde. Daarna verhuisde hij met de rest van de werknemers van \"Paris-Soir\" mee naar Bordeaux in 1942. In de zomer van dat jaar ging hij op doktersadvies op hoogte wonen in Le Chambon-sur-Lignon, waar hij werkte aan zijn cyclus van het absurde.\nLiteraire loopbaan.\nIn 1935 was Camus begonnen aan het schrijven van \"L'Envers et l'endroit\". In 1941 voltooide hij zijn eerste gepubliceerde werken \"De vreemdeling\" en \"De mythe van Sisyphus\", waarin hij existentialistische idee\u00ebn verwerkte. Niet lang daarna keerde hij korte tijd terug naar Oran. Tijdens de Duitse bezetting voegde Camus zich bij een Franse verzetsgroepering genaamd \"Combat\", die in het geheim een krant publiceerde met dezelfde naam. In die tijd kreeg Camus de bijnaam 'Bauchard'. Camus werd in 1943 hoofdredacteur van de krant. Toen de geallieerden Parijs bevrijdden, werd Camus ge\u00efnformeerd over de laatste gevechten. Hij verliet \"Combat\" in 1947, toen het een commerci\u00eble krant werd en kwam in contact met Jean-Paul Sartre.\nNa de oorlog maakte Camus deel uit van Sartres omgeving en bezocht hij regelmatig Caf\u00e9 de Flore op de Boulevard St. Germain in Parijs. Camus toerde ook door de Verenigde Staten om lezingen te houden over het Franse existentialisme. Hoewel hij politiek links geori\u00ebnteerd was, kreeg hij geen vrienden in de communistische partijen met zijn zware kritiek op de communistische stalinistische doctrine en vervreemdde hij uiteindelijk ook van Sartre, met wie hij in 1952 brak.\nToen in 1949 de tuberculose terugkeerde, leefde hij 2 jaar in afzondering. In 1951 publiceerde hij \"L'Homme r\u00e9volt\u00e9\" (\"De mens in opstand\"), een filosofische analyse van opstand en revolutie, waarmee hij zijn afkeer van het communisme verduidelijkte. Het boek zorgde voor veel controverse onder zijn collega's en tijdgenoten in Frankrijk en leidde tot de uiteindelijke breuk met Sartre. De kritische ontvangst maakte hem depressief en hij begon toneelstukken te vertalen.\nCamus' kenmerkende bijdrage aan de filosofie was zijn idee van het absurde, dat inhield dat het leven geen betekenis of bedoeling heeft. Hij legt dit uit in \"De mythe van Sisyphus\" en nam het op in vele van zijn andere werken. Sommigen vinden dat Camus beter omschreven kan worden als een absurdist dan een existentialist.\nIn de jaren vijftig spande Camus zich in voor de rechten van de mens. In 1952 stopte hij echter met zijn werk voor UNESCO, wegens de toelating tot de VN van het door dictator generaal Franco geleide Spanje. In juni 1953 was hij een van de weinige linkse intellectuelen die de methodes van de Sovjet-Unie bij het neerslaan van de arbeidersopstand in Oost-Berlijn bekritiseerden. In 1956 protesteerde hij tegen de nog veel ergere praktijken bij de opstand in Hongarije. Hij handhaafde zijn pacifisme en verzette zich tegen de doodstraf overal in de wereld.\nHet begin van de Algerijnse Onafhankelijkheidsoorlog in 1954 leidde tot een moreel dilemma voor Camus. Hij identificeerde zich aanvankelijk met de \"pied-noirs\", zoals de Europese kolonisten genoemd werden, omdat hij er zelf een geweest was en verdedigde de Franse regering. Deze zag Algerije niet als een van de vele koloni\u00ebn, maar als een overzees Frans grondgebied. De opstand zou een integraal deel zijn van een nieuw Arabisch imperialisme, dat door Egypte werd geleid en als een anti-westers offensief werd gesteund door de Sovjet-Unie, om Europa te omsingelen. Hoewel Camus een grotere Algerijnse autonomie of zelfs federatie goedkeurde, al dan niet in volledige onafhankelijkheid, geloofde hij dat de \"pied-noirs\" en de Arabieren in vrede konden samenleven. Tijdens de oorlog bepleitte hij een bestand dat de burgers zou sparen, maar dat door beide partijen als onzin werd verworpen. Hij werkte heimelijk voor gevangengenomen Algerijnen, die de doodstraf onder ogen zagen.\nVan 1955 tot 1956 schreef Camus voor het magazine \"L'Express\". In 1957 werd hem de Nobelprijs voor Literatuur toegekend. Officieel niet voor zijn roman \"La Chute\" (\"De val\"), het voorafgaande jaar gepubliceerd, maar voor zijn schrijven tegen de doodstraf in het essay \"R\u00e9flexions sur la Guillotine;\" de guillotine werd destijds in Frankrijk nog gebruikt. Toen hij met studenten van de Universiteit van Stockholm sprak, verdedigde hij zijn duidelijke inactiviteit in het Algerijnse vraagstuk en verklaarde dat hij ongerust was over wat er met zijn moeder kon gebeuren, die nog in Algerije leefde. De Franse linkse intellectuelen gebruikten dit als een andere reden om hem te veroordelen.\nCamus overleed op 46-jarige leeftijd, toen hij begin januari 1960 in een Facel Vega FV3B terugkwam van zijn landgoed in het zuidelijke Lourmarin. De auto, bestuurd door zijn vriend Michel Gallimard (neef van de uitgever Gaston Gallimard) was op weg naar Parijs en crashte niet ver daarvandaan bij Villeblevin, waarbij Camus op slag dood was en Gallimard vijf dagen later overleed.\nCamus werd begraven op de begraafplaats van Lourmarin, Vaucluse, Provence-Alpes-C\u00f4te d'Azur. Zijn nalatenschap wordt beheerd door zijn twee kinderen, Catherine en Jean, die de auteursrechten van zijn werk hebben.\nEind 2009 sprak de Franse president Nicolas Sarkozy de wens uit om de stoffelijke resten van Camus over te brengen naar het Panth\u00e9on, maar het voorstel veroorzaakte controverse in Frankrijk en het blijft wachten op de toestemming van Camus' nabestaanden.\nAbsurdisme.\nCamus wordt over het algemeen gezien als de grondlegger van het absurdisme, een filosofie die gerelateerd is aan het existentialisme. Volgens het absurdisme zijn mensen fundamenteel rationeel en is het menselijk lijden het resultaat van vergeefse pogingen door individuen om rede of betekenis in een redeloos en zwijgend universum te vinden.\nCamus beweerde dat de enige ware filosofische vraag die van zelfmoord was. Namelijk: zouden wij ons intensief bezig moeten houden met het leven of zouden wij ons eenvoudigweg moeten doden? Camus beargumenteerde dat historisch gezien de meeste mensen ofwel geloofd hebben dat het leven zonder betekenis is en concludeerden ten gunste van zelfmoord, of een soort kunstmatige betekenis zoals godsdienst gecre\u00eberd hebben om hun leven te vullen. Camus beweert dat er ook een derde optie is: wij kunnen ons realiseren dat het leven zonder betekenis is en niettemin onszelf in leven houden. Mensen die voor deze derde optie kiezen zijn \"absurde helden\".\nDe Rebel, de Don Juan en de Artiest zijn drie figuren die Camus identificeert als absurde helden. Elk van deze mensen vindt betekenis in zijn of haar bezigheden/leven. Zij leven zo het voorbeeld van het Grieks mythologische figuur Sisyphus, die werd veroordeeld tot het voor eeuwig rollen van een rotsblok naar de top van een heuvel, zich volledig bewust van het feit dat dit rotsblok simpelweg weer naar beneden zal vallen zodra hij zijn taak schijnbaar heeft be\u00ebindigd. Maar toch is Sisyphus gelukkig, want terwijl het rotsblok naar beneden rolt, heeft hij weer heel even de tijd om zich ervan bewust te zijn dat hij dat rotsblok de baas is. Dit impliceert dat Camus sterk geloofde dat het leven wel degelijk waard was om tot het uiterste geleefd te worden; z\u00e9lfs Sisyphus, de man die het rotsblok tot in de eeuwigheid op de berg moet rollen is gelukkig als hij de totale absurditeit van het leven en de zinloosheid van zijn straf omarmt, en ertegen rebelleert."}
{"id": "3571", "revid": "499836", "url": "https://nl.wikipedia.org/wiki?curid=3571", "title": "Lijst van Italiaanstalige literaire schrijvers", "text": "Deze lijst poogt de belangrijkste Italiaanstalige schrijvers te verzamelen."}
{"id": "3572", "revid": "344418", "url": "https://nl.wikipedia.org/wiki?curid=3572", "title": "Umzimvubu (rivier)", "text": "De Umzimvubu is een rivier in Zuid-Afrika. De naam betekent nijlpaardrivier (van isiXhosa \"Imvubu\" (pl. \"i(z)imvubu\"), nijlpaard).\nZij ontspringt in de Drakensbergen bij de grens met Lesotho en stroomt door het Transkei-gebied van de Oost-Kaap, door de voormalige hoofdstad Umtata naar Port St. Johns aan de Indische Oceaan."}
{"id": "3573", "revid": "785564", "url": "https://nl.wikipedia.org/wiki?curid=3573", "title": "Luigi Pirandello", "text": "Luigi Pirandello (Agrigento, 28 juni 1867 - Rome, 10 december 1936) was een Italiaans schrijver van po\u00ebzie, theaterstukken en romans. In 1934 ontving hij de Nobelprijs voor Literatuur.\nBiografie.\nPirandello wordt op 28 juni 1867 geboren in de villa 'Caos' (chaos) in de buurt van Agrigento. Zijn vader bezat een zwavelmijn, en Luigi was voorbestemd die over te nemen. Hij interesseerde zich echter meer voor de literatuur en begon in 1887 te studeren aan de Faculteit der Letteren van de universiteit van Rome. Hij verliet Sicili\u00eb dus al op redelijk jonge leeftijd. In 1889 zette hij zijn studie op aanraden van een professor voort in Bonn, waar hij in 1891 afstudeerde en zijn eerste gedichten publiceerde. Hij kreeg er ook een baan, maar keerde door heimwee in 1892 terug naar Rome, waar hij zich mede dankzij Luigi Capuana verder aan de literatuur wijdde. In 1894 trouwde hij met Maria Antonietta Portulano. Het echtpaar, dat drie kinderen kreeg (Stefano (1895), Lietta (1897) en Fausto (1899)), bleef in Rome wonen. In 1897 werd Pirandello docent literatuurgeschiedenis te Rome, en zou dit tot 1922 blijven.\nEen significant jaar in het leven van Pirandello is 1903. Zijn vrouw wordt zenuwziek en zal steeds verder aftakelen, en zijn vader gaat failliet, waardoor Pirandello tot zijn afschuw moet gaan werken als docent om rond te kunnen komen. Hij ziet dit als verloren tijd. Om verder aan geld te komen intensiveerde hij zijn activiteiten als schrijver en medewerker van verschillende kranten en tijdschriften. Zo verschijnt in deze tijd zijn beroemde roman \"Il fu Mattia Pascal\".\nNaast romans gaat Pirandello zich meer en meer toeleggen op het schrijven van novellen en theaterstukken. Opvallend is dat hij zijn theaterstukken in veel gevallen baseert op eerder geschreven novellen, zo is hij een 'plagiator van zichzelf'. Rond 1920 begint Pirandello groot succes te hebben met toneelstukken als 'Sei personaggi in cerca d'autore'. In 1922 breekt hij internationaal door en reist hij over de wereld met een eigen toneelgezelschap, dat gefinancierd wordt door de fascistische partij van Benito Mussolini, waar de schrijver in 1924 lid van wordt. De reden voor zijn lidmaatschap is onduidelijk, maar zou te maken kunnen hebben met Mussolini's bewondering voor Pirandello. Aan het eind van zijn leven houdt Pirandello zich ook met de cinema bezig, een medium waarin hij nieuwe mogelijkheden ziet. In 1934 ontvangt hij de Nobelprijs voor Literatuur, en hij sterft in 1936.\nThematiek.\nPirandello\u2019s werk wordt gerekend tot de stroming van het modernisme, een stroming die in Itali\u00eb haar hoogtepunt kende tussen 1915 en 1930, roerige jaren van grote technologische en wetenschappelijke vooruitgang, maar ook van oorlog. In het modernisme staat de worsteling met die veranderende maatschappij centraal, waarbij oude zekerheden verdwijnen. \nEen centraal thema, zo niet het hoofdthema, van Pirandello\u2019s werk, is dan ook de identiteitscrisis van zijn personages, die zich bewust zijn van de tijdgeest en die op zoek zijn naar w\u00ede ze zijn, en die daarbij vaak meerdere persoonlijkheden hebben \u2013 uit meerdere \u2018ikken\u2019 bestaan. Het leidt vaak tot negatieve resultaten: de personages verliezen zich en raken terecht in een leefsituatie van onoplosbare tegenstellingen die levensgeluk en sereniteit tegenwerken. Zoals Pirandello zelf in een brief beschrijft, bestaat hij uit een \u2018grote ik\u2019 die sociaal is, en een gesloten \u2018kleine ik\u2019. Beide identiteiten staan op gespannen voet met elkaar, en de eerste \u2018ik\u2019 is een masker om zich achter te kunnen verbergen. Eenieder zit gevangen in zijn pogingen een werkelijkheid voor zichzelf en anderen te scheppen. Het van een masker voorzien van de waarheid is een zeer belangrijk thema. Zo maakt Pirandello een onderscheid tussen \u2018vita\u2019 (het leven \u2013 de gebeurtenissen) en \u2018forma\u2019, de manier waarop de gebeurtenissen zich manifesteren. Het leven en de vorm komen bijna nooit overeen. De spanning tussen \u2018vita\u2019 en \u2018forma\u2019 is dan ook een centraal thema in Pirandello\u2019s werk. \nZijn werk heeft Siciliaanse invloeden: veel van zijn werk speelt zich op het eiland af en de typisch Siciliaanse thematiek van de familiewaarden en het familiedrama speelt een belangrijke rol. Een belangrijk motief in zijn werk is humor. Humor is een manier om jezelf beter te leren kennen: volgens Pirandello heeft de humor twee kanten. De eerste is de spontane lach, die verschijnt als je met een komische situatie geconfronteerd wordt. De tweede kant is het vervolg: een bewustzijn van het leed achter de lach. Zo beschrijft hij een oudere vrouw die overdreven opgemaakt is, wat een lach opwekt. Maar daarna wordt het personage zich ervan bewust dat die vrouw die make-up misschien wel als masker gebruikt tegen de ouderdom, of om een eventuele jonge minnaar tevreden te stellen.\nToneelwerk.\nEen van de bekendste en belangrijkste werken van Pirandello is Sei personaggi in cerca d'autore (\"Zes personages op zoek naar een auteur\"). In 1921 is in Rome het stuk voor het eerst opgevoerd, waar het niet gelijk gewaardeerd werd, maar naarmate de jaren verstreken is er veel bewondering ontstaan voor het vernieuwende toneelstuk.\nHet werk \"Enrico IV\" (Hendrik IV), dat in 1922 in twee weken tijd geschreven werd, stelt het vernuft van Pirandello meer dan tentoon. Door de gelijkheid van naam met een werk van de Engelse Bard (\"Henry IV\") geniet dit werk niet veel bekendheid. De complexiteit van de hoofdrol in dit stuk, maakt deze een grote uitdaging voor spelers, maar zorgt er ook voor dat het stuk slechts sporadisch opgevoerd wordt.\nVerhalen.\nVanaf 1922 begon Pirandello aan een verhalencyclus in de traditie van \"Decamerone\" en \"Duizend-en-een-nacht\". Zijn plan voor deze \"Novelle per un anno\" (Verhalen voor een jaar) was om \u00e9\u00e9n vertelling te schrijven voor elke dag van het jaar, wat 24 bundels van vijftien verhalen moest opleveren. Zijn eerste bundel bevatte werk dat terugging tot 1894. Bij zijn dood in 1936 was hij aan 15 volumes geraakt met in totaal 246 verhalen. Vaak hadden ze een tragikomische inslag. Met humor en soms bitterheid portretteerde hij het leven ontdaan van hypocriete conventies. "}
{"id": "3575", "revid": "215265", "url": "https://nl.wikipedia.org/wiki?curid=3575", "title": "Lijst van Russische literaire schrijvers", "text": "Dit is een lijst met bekende auteurs in de Russische literatuur:"}
{"id": "3576", "revid": "523057", "url": "https://nl.wikipedia.org/wiki?curid=3576", "title": "Lijst van Spaanstalige literaire schrijvers", "text": "De lijst van schrijvers is geordend naar het land van herkomst. Daar het Spaans een der wereldtalen is, komen verschillende landen op de lijst voor."}
{"id": "3577", "revid": "780746", "url": "https://nl.wikipedia.org/wiki?curid=3577", "title": "Frank Zappa", "text": "Frank Vincent Zappa (Baltimore, 21 december 1940 \u2013 Laurel Canyon (Californi\u00eb), 4 december 1993) was een Amerikaans componist en musicus, die ook deel uitmaakte van of de leiding had over verschillende rockgroepen (zoals The Mothers of Invention). Zappa mengde op geheel eigen wijze rockmuziek met psychedelica, jazz, experimentele muziek en eigentijdse klassieke muziek gecombineerd met een grote dosis zelfspot, humor en performance-art.\nGeschiedenis.\nZappa begon begin jaren zestig met het maken van muziek. In de beginperiode werkte hij veel samen met Captain Beefheart. Zijn eerste professionele opnamen werden gemaakt voor soundtracks, namelijk de films \"The World's Greatest Sinner\" en \"Run Home Slow\". Hij maakte deze opnamen in Studio Z, in Rancho Cucamonga.\nMedio jaren zestig werd Zappa lid van \"The Soul Giants\". Hij werd de gitarist van de band. Niet lang daarna werd hij de 'leider', en hernoemde hij de band \"The Mothers\". Ze werden opgemerkt door verschillende platenproducers en door Tom Wilson binnengehaald bij Verve Records. Ze moesten wel de naam van de band veranderen van \"The Mothers\", naar \"The Mothers of Invention\", omdat \"mother\" een afkorting van \"motherfucker\" was (in die tijd werden goede muzikanten in het milieu \"motherfuckers\" genoemd). In 1966 kwam het eerste album van de band, \"Freak Out!\", uit.\nOpmerkelijk is dat Zappa nooit werkte met muzikanten op de manier die gebruikelijk was in de popmuziek. Hij nam (studio)muzikanten in dienst, betaalde hun loon en ontsloeg ze.\nZappa was naast rockmuzikant ook een eigentijds klassiek componist. Wat zijn vroege werk betreft kwam dit naar voren in \"Lumpy Gravy\" (1967). Daarna bewoog hij zich een aantal jaren meer op jazz- resp. rockterrein, maar \"Orchestral Favorites\" (1979) en zijn beide platen met het London Symphony Orchestra (Vol. 1 (1983) en Vol. 2 (1987)) waren weer duidelijk modern-klassieke werken. In 1984 verscheen The Perfect Stranger, waarop Pierre Boulez met zijn Ensemble InterContemporain composities van Zappa uitvoerde.\nNaast zijn interesse voor onder anderen Karlheinz Stockhausen, Igor Stravinsky en Anton Webern, is Zappa ook bekend om zijn idolatrie van Edgard Var\u00e8se, een modern componist. Zappa was een man van precisie, zeer kritisch op zichzelf. Hij voerde steeds vernieuwingen door. Hij was de tweede in de popgeschiedenis die een dubbel-lp uitbracht (de eerste was Bob Dylan met \"Blonde on blonde\"). Hij produceerde, behalve zijn twee eerste platen, alles zelf en was een van de eerste muzikanten die op een 4-track opnam, die hij dan nog zelf in elkaar geknutseld had. Zijn muziek laat zich bestempelen als avant-garde. De muzikant was vaak politiek en maatschappijkritisch in zijn teksten, die gekenmerkt worden door hun ironie. Zappa ageerde tegen oorlog, het fundamentalistische geloof en kleinburgerlijkheid, maar ook de popcultuur (hippies, discomuziek enzovoort) bleef niet gespaard. Vooral de media moeten het ontgelden in zijn nummers. Televisie, zo meende hij, is een gevaarlijke propagandamachine. Dit is te horen in zijn nummer \"I'm the slime\" uit 1973. Zijn teksten waren ook omstreden vanwege de vele verwijzingen naar seks en seksuele aberraties, bijvoorbeeld in \"Bobby Brown (goes down)\" uit 1979.\nIn 1985 nam Zappa deel aan een hoorzitting die was georganiseerd door het \"Parents' Music Resource Center\" (PMRC), waaraan onder andere Tipper Gore, de vrouw van Al Gore, was verbonden. Deze instelling beweerde dat de Amerikaanse platenindustrie de jeugd van Amerika blootstelde aan \"seks, geweld en de verheerlijking van drugs en alcohol\". Zappa trad tijdens deze \"congressional hearing\" op als voorvechter van de muzikale vrijheid en bestreed met verve de mening van het PMRC. Muzikaal nam Zappa wraak met het album \"FZ meets the Mothers of Prevention\" uit 1985.\nNaarmate hij ouder werd legde hij zich steeds meer op het componeren toe. Tot zijn klassiek-moderne hoogtepunten kan \"The Yellow Shark\" (1993) gerekend worden, de laatste cd die hij bij leven maakte. Hierop speelt het Duitse Ensemble Modern werk van Zappa, door hemzelf gedirigeerd. Een jaar later werd \"Civilization, Phaze III\" uitgebracht, waarmee hij tot zijn dood in 1993 bezig was.\nZappa was een van de weinige componisten uit de 2e helft van de 20e eeuw, die pop, jazz en klassiek combineerde. Over zijn vocale kwaliteiten was Zappa minder tevreden. Zo stelde hij in een interview, dat wanneer hij auditie zou moeten doen voor zijn eigen band, hij niet zou worden aangenomen.\nZappa was sinds 1967 getrouwd met Gail, geboren als Adelaide Gail Sloatman (1945\u20132015), die de zaken van Zappa beheerde. Ze kregen vier kinderen:\nZappa overleed enkele weken voor zijn 53e verjaardag aan de gevolgen van prostaatkanker. Hij is begraven in Westwood Village Memorial Park Cemetery in Los Angeles zonder gedenksteen, op lot #100.\nDiscografie.\nOffici\u00eble albums en hitlijsten.\nOnderstaand een lijst met albums van Frank Zappa, inclusief alle albums die zijn uitgebracht onder de naam Mothers of Invention. Tijdens zijn leven bracht Zappa 62 albums uit.\nPostuum uitgebracht.\nSinds 1994 heeft de Zappa Family Trust in juni 2023 64 postume albums uitgebracht, wat een totaal maakt van 126 albums/albumsets."}
{"id": "3579", "revid": "79705", "url": "https://nl.wikipedia.org/wiki?curid=3579", "title": "Delphi", "text": "Geografie:\nOverige:"}
{"id": "3580", "revid": "264532", "url": "https://nl.wikipedia.org/wiki?curid=3580", "title": "Python (programmeertaal)", "text": "Python is een programmeertaal die begin jaren 90 ontworpen en ontwikkeld werd door Guido van Rossum, destijds verbonden aan het Centrum voor Wiskunde en Informatica (daarvoor Mathematisch Centrum) in Amsterdam. De taal is mede gebaseerd op inzichten van professor Lambert Meertens, die de programmeertaal ABC ontworpen had, bedoeld als alternatief voor BASIC, maar dan met geavanceerde datastructuren. Inmiddels wordt de taal doorontwikkeld door een enthousiaste groep, tot juli 2018 geleid door Van Rossum. Deze groep wordt ondersteund door vrijwilligers op het internet. De Python Software Foundation leidt de ontwikkeling van Python. Python is vrije software.\nPython dankt zijn naam aan het favoriete televisieprogramma van Guido van Rossum, Monty Python's Flying Circus.\nKenmerken.\nSyntaxis.\nPython is ontwikkeld met het oog op leesbare code. Dit uit zich op verschillende manieren. Zo wordt structuur aangebracht door indentatie (regelinspringing) in plaats van bijvoorbeeld accolades zoals in C-achtige talen. Statements (vergelijkbaar met zinnen uit gewone taal) worden simpelweg be\u00ebindigd door het eind van de regel. Variabelen krijgen geen typedeclaratie. Python maakt gebruik van duck-typing.\nInspringing.\nPython gebruikt als een van weinige talen de mate van inspringing van de regel, ook wel indentatie genoemd, als indicatie van gelaagdheid van de verschillende onderdelen van het programma. Dit is iets wat Jaap van Ganswijk, de ontwerper van JPL en UHL al sinds het begin van de jaren tachtig voorstaat, maar dat ook anderen wel geopperd hebben. \nAndere talen verschillen hierin door het gebruik van haakjes, die dan bestaan uit de woorden BEGIN en END (bij Pascal, Algol en PL/1) of accolades (bij C, C++ en Java) om een blokstructuur aan te duiden. In de praktijk zal een programmeur ook bij deze talen de regels inspringen om het programma leesbaarder te maken.\nBij Python wordt de blokstructuur uitsluitend door inspringing bepaald. Door deze inspringing en een aantal andere elementen kan de structuur van de taal worden vergeleken met de structuur van de pseudoprogrammeertaal die in veel gevallen wordt gebruikt in de literatuur om algoritmen uit te leggen.\nDuck-typing.\nPython implementeert het zogenaamde duck-typing. Dit houdt in dat het type van een variabele en het type van een argument van bijvoorbeeld een functie niet gedefinieerd hoeft te worden. Bij compilatie vindt (dus) ook geen typecontrole plaats. In runtime wordt slechts gecontroleerd of de methoden die worden gebruikt voor het betreffende object, gedefinieerd zijn. Als dat niet zo is, volgt een foutmelding.\nEAFP.\nEen veel voorkomende wijze van programmeren in Python is het zogenaamde EAFP-systeem (Easier to Ask for Forgiveness than Permission, naar een uitspraak van Grace Hopper). Hierbij wordt een functie of methode gestart zonder eerst te controleren of deze wel goed werkt, en vervolgens een foutmelding gegeven en afgevangen als dat niet het geval is. In de meeste andere programmeertalen is dit ofwel onmogelijk, of het wordt als slechte programmeerstijl beschouwd. Die gebruiken wat in Python LBYL-programmeerstijl (Look Before You Leap) heet: eerst de argumenten van een functie bekijken om te zien of de functie goed gaat, en slechts verdergaan als dat het geval is.\nUitvoering.\nEen Python-programma wordt geschreven in een of meer tekstbestanden met de extensie .py. Om een Python-programma uit te voeren dient men, in het geval van CPython, de Python-interpreter aan te roepen, gevolgd door de naam van het bestand, waarin het begin van het programma wordt gecodeerd.\nInterpreter.\nDe CPython-interpreter zet de Python-programmacode niet meteen om in machine-instructies, maar compileert naar een tussenvorm, bytecode genoemd. Deze code wordt opgeslagen in de vorm van een .pyc-bestand (met de c van \"compiled\", gecompileerd). De bytecode is onafhankelijk van het besturingssysteem \u2013 ze kan verhuisd worden naar een ander besturingssysteem. De volgende stap is het uitvoeren van de bytecode door de Python-virtual-machine. Deze zet de bytecode om in machinetaal (instructies voor de processor). De eerste stap is alleen nodig als de interpreter geen up-to-date .pyc-compilatie vindt. De tussenstap vindt plaats omdat bytecode geoptimaliseerd is om sneller te worden omgezet in machine-instructies. Daarnaast zorgt de virtual machine voor de garbage collection.\nOmdat Python een zogenaamde interpreter is, zijn programma's geschreven in Python langzamer dan programma's geschreven in een taal met een compiler, zoals C. Pythonprogramma's zijn ook langzamer door de garbage collection.\nGarbage collection.\nNet als in veel andere moderne scripttalen wordt in Python geheugenruimte automatisch gereserveerd voor nieuwe variabelen of variabelen die groeien, en weer vrijgegeven als er geen referenties meer zijn aan die variabelen (\"garbage collection\"). Op deze manier wordt de programmeur een hoop werk bespaard dat hij of zij in sommige talen (zoals C en C++) wel moet doen.\nStandalone executables.\nHet is ook mogelijk Python te gebruiken zonder de Python-interpreter en -bibliotheken te installeren. Een voorbeeld van een tool hiervoor is Py2exe.\nBibliotheken.\nPython wordt geleverd met een uitgebreide bibliotheek om van alles en nog wat standaard te kunnen bewerken. Het is erg eenvoudig om in Python herbruikbare code te schrijven. Doordat veel van de bibliotheken die mensen schrijven, gratis en vrij aan anderen ter beschikking worden gesteld, groeien de mogelijkheden van de bibliotheek voortdurend. Python wordt zo tot een programmeertaal die voor razendsnel ontwikkelen van een nieuwe applicatie kan worden gebruikt, zonder dat de daarbij geproduceerde code onleesbaar wordt.\nSyntaxis.\nUitvoer.\nVertoning van uitvoer op de standaarduitvoer (meestal het scherm) gebeurt in Python 3 met de codice_1-functie:\nprint(\"Hallo wereld\")\n\u00bb Hallo wereld\nprint(3*2)\n\u00bb 6\nprint(\"3*2\")\n\u00bb 3*2\nPython gaat na de codice_1-functie meteen een regel verder. Om op dezelfde regel nog iets te printen, is er het codice_3-argument met een string als invoer:\nprint(\"Hallo\")\nprint(\"wereld\")\n\u00bb Hallo\n\u00bb wereld\nprint(\"Hallo\", end=\" \")\nprint(\"wereld\")\n\u00bb Hallo wereld\nIn Python maakt het overigens niet uit of de af te drukken string tussen enkele of dubbele aanhalingstekens wordt gezet, als het maar consequent gebeurt.\nprint(\"'s Morgens zeg ik\", ':', ' \"Hallo!\"')\n\u00bb 's Morgens zeg ik: \"Hallo!\"\nCommentaar.\nOm in een script tekstcommentaar te plaatsen dat niet uitgevoerd mag worden, kan het codice_4-teken worden gebruikt. Voor commentaar met meerdere regels wordt een blok met drie dubbele aanhalingstekens gebruikt.\nprint(\"En deze regels?\")\nprint(\"Ook niet!\")\"\"\"\nprint(\"Deze regel wel\")\n\u00bb Deze regel wel\nVariabelen en feedback.\nVariabelen zijn containers die een waarde toegewezen krijgen of hebben gekregen. Variabelen kunnen worden gemanipuleerd, gebruikt of getoond. In Python hoeft de variabele niet van tevoren te worden gedeclareerd. Om de invoer van een gebruiker te kunnen opvragen wordt de codice_5-functie gebruikt. De invoer wordt vervolgens aan een variabele toegekend.\nsom = 4*3\nprint(som)\n\u00bb 12\nvijf = 4\ndrie = 3\nprint(vijf + drie)\n\u00bb 7\ncorrectie = 5\nvijf = correctie\nprint(vijf + drie)\n\u00bb 8\nbreedte = 20\nhoogte = 10\noppervlakte = breedte * hoogte\nprint(oppervlakte)\n\u00bb 200\nhoogte = hoogte * 2 # hoogte *= 2 mag ook\noppervlakte = breedte * hoogte\nprint(oppervlakte)\n\u00bb 400\nnaam = input(\"Wat is uw naam?\")\nprint(\"Hallo \" + naam + \"!\")\n\u00bb Wat is uw naam?\n\u00ab Monty\n\u00bb Hallo Monty!\nExpressies.\nExpressies worden met de standaard vergelijkingsoperatoren bepaald en hebben als uitkomst de waarden codice_6 of codice_7. Om een onware overeenkomst te testen wordt een uitroepteken gebruikt.\nhoog = 5\nlaag = 2\nprint(laag &lt; hoog)\n\u00bb True\nprint(laag == 3)\n\u00bb False\nprint(laag != 3)\n\u00bb True\nBooleaanse operatoren.\nBij een expressie kunnen de booleaanse operatoren codice_8 en codice_9 worden gebruikt.\nhoog = 9\nlaag = 3\nprint(hoog &lt; laag or laag == 3) # Test of een van de expressies waar is\n\u00bb True\nprint(hoog &lt; laag and laag == 3) # Test of beide expressies waar zijn\n\u00bb False\nBeslissingen.\nBeslissingen worden genomen met een codice_10-statement, aan de hand van een expressie. Deze kunnen worden aangevuld met een codice_11-statement en codice_12-statements.\nimport random\nwin = random.randint(1,3)\nprint(\"Welkom bij Let's make a deal. Kies een deur.\")\nprint(\"[1] Deur Een\")\nprint(\"[2] Deur Twee\")\nprint(\"[3] Deur Drie\")\ndeur = int(input(\"Geef een keuze op:\"))\nif deur == win:\n print(\"Achter de deur zit een koffer met een miljoen euro. Jij wint!\")\nelse:\n print(\"Achter de deur bevindt zich een pakezel waarmee je terug naar huis kan gaan. Jij verliest!\")\n\u00bb Geef een keuze op:\n\u00ab 3\n\u00bb Achter de deur zit een koffer met een miljoen euro. Jij wint! \nDatastructuren.\nDe meestvoorkomende datastructuur in Python is de \u2018list\u2019. Deze bestaat uit een index van verschillende soorten eenheden. Het eerste indexgetal is hierbij altijd een nul.\nkleuren = [\"rood\", \"geel\"]\nprint(kleuren[1])\n\u00bb geel\nprint(kleuren)\n\u00bb ['rood', 'geel']\nkleuren.append(\"blauw\")\nprint(kleuren)\n\u00bb ['rood', 'geel', 'blauw']\nRepetitie.\nPython heeft twee lusconstructies om een statement herhaaldelijk uit te voeren, namelijk de codice_13-lus en de codice_14-lus.\nFor-statement.\nDe codice_14-lus is gemaakt om datastructuren af te lopen. Hij verschilt van de meeste andere codice_14-lussen uit programmeertalen en is het best te vergelijken met de codice_17-lus uit PHP).\nkleuren = [\"rood\", \"geel\", \"blauw\", \"zwart\", \"oranje\", \"paars\", \"groen\"]\nhoeveelheid = 0 # Deze variabele wordt gemanipuleerd in de for-lus, dus moet hij hier vooraf worden gedeclareerd\nfor aantal in kleuren:\n hoeveelheid += 1\nprint(\"In mijn doos met kleurpotloden zitten \" + str(hoeveelheid) + \" potloden.\") \n\u00bb In mijn doos met kleurpotloden zitten 7 potloden.\nkleuren = [\"rood\", \"geel\", \"blauw\", \"zwart\", \"oranje\", \"paars\", \"groen\"]\nprint(\"Mijn doos met kleurpotloden bevat een\", end=\" \")\nfor kleur in kleuren:\n if kleur == kleuren[-1]: # Vergelijking met laatste element uit lijst\n print(kleur + \" potlood.\")\n elif kleur == kleuren[-2]: # Vergelijking met een-na-laatste element uit lijst\n print(kleur, end=\" en \")\n else:\n print(kleur, end=\", \")\n\u00bb Mijn doos met kleurpotloden bevat een rood, geel, blauw, zwart, oranje, paars en groen potlood.\nWhile-statement.\nDe codice_13-lus herhaalt een statement aan de hand van een expressie:\ngetal = 1\nprint(\"Ik kan tot vijf tellen!\")\nwhile getal &lt;= 5:\n print(getal)\n getal += 1\n\u00bb Ik kan tot vijf tellen!\n\u00bb 1\n\u00bb 2\n\u00bb 3\n\u00bb 4\n\u00bb 5\nBij codice_14- en codice_13-statements kan de codice_21-functie worden gebruikt.\nprint(\"Ik kan tot vijf tellen!\")\nfor getal in range(1, 6): # Laatste getal wordt niet meegeteld\n print(getal)\nAbstractie.\nFuncties.\nFuncties worden gemaakt met het codice_22-statement, met of zonder argumenten.\ndef kwadrateren(getal):\n return getal*getal\nprint(kwadrateren(6))\n\u00bb 36\nFoutafhandeling.\nPython heeft geavanceerde procedures voor exception handling, die worden gebruikt in de zogenaamde EAFP-stijl (Easier to Ask Forgiveness than Permission) van programmeren. De volgende code geldt als acceptabele Pythoncode:\ntry:\n x = 1 / y\nexcept ZeroDivisionError:\n x = 0\nImplementaties en versies.\nDe standaardimplementatie van Python is geschreven in C. Vandaar wordt ze ook soms CPython genoemd.\nCPython.\nDe eerste implementatie van Python is geschreven in C. Dit is de meestgebruikte versie. Ze is beschikbaar via de offici\u00eble Pythonwebsite, en staat voorge\u00efnstalleerd op de meeste distributies en versies van Linux en Mac OS.\nVan deze distributie bestaan twee veelgebruikte versies: 2 en 3. Aangezien versie 3 een aantal veranderingen inhoudt die niet compatibel zijn met versie 2, is versie 3 niet zomaar een vervanging van versie 2. Om een Pythonprogramma uit te voeren is het belangrijk te weten welke versie van Python het gebruikt.\nJython.\nDe J staat hier voor de programmeertaal Java. Deze Pythonversie wordt uitgevoerd aan de hand van de Java Runtime Environment. Dit is een programmeerplatform waarop verschillende talen (niet enkel Java) systeemonafhankelijk uitgevoerd kunnen worden.\nIronPython.\nOok .NET heeft haar eigen versie van Python. .NET is de tegenhanger van de Java Runtime Environment gecre\u00eberd door Microsoft, en biedt programmeurs een platform om Windows-applicaties te schrijven.\nPyPy.\nDeze implementatie van Python is geschreven in RPython (een beperkte Python-variant), en focust op snelheid. De naam verwijst naar haar implementatietaal: de extensie van een Python-bestand is: .py.\nUse cases van Python.\nPython is een programmeertaal met een enorm aanbod aan bibliotheken en kan in zo goed als elk programmeerdomein gebruikt worden. Voor sommige specifieke usecases is Python echter speciaal geschikt.\nOS Scripting.\nPython is een scripttaal gebruikt voor het uitvoeren van taken op een besturingssysteem. Voordelen van Python voor deze usecase zijn haar scriptachtige syntaxis, de tools die de Pythontaal en standaardbibliotheek aanbiedt voor zulke taken en dat Python min of meer systeemonafhankelijk werkt. Dit laatste wil zeggen dat dezelfde Pythoncode op verschillende besturingssystemen gebruikt kan worden.\nWiskunde en wetenschap.\nPython is ook bekend als programmeertaal voor wiskundige en wetenschappelijke programma's. NumPy en SciPy zijn krachtige bibliotheken voor wiskundige en wetenschappelijke berekeningen.\nWeb.\nPython kan ook gebruikt worden om webapplicaties te ontwikkelen. Hiervoor bestaan allerlei webapplicatie-frameworks, zoals Django en Flask, en servertechnologie\u00ebn, zoals mod_python. Men heeft ook een standaard gedefinieerd, genaamd Web Server Gateway Interface (WSGI), voor de communicatie tussen webservers en webapplicatie-frameworks. Op deze manier kunnen portable webapplicaties en frameworks geschreven worden in Python."}
{"id": "3581", "revid": "46715", "url": "https://nl.wikipedia.org/wiki?curid=3581", "title": "Python (mythologie)", "text": "Python (Oudgrieks: , \"P\u00fath\u00f4n\"), ook wel \"Delphine\" genoemd, was een slang, ook wel afgebeeld als draak, in de Griekse mythologie. Een dochter van Gaia, de Aarde, en een chtonische godheid. Volgens een van de mythologische verhalen werd Python geboren na de watervloed van Deukalion uit het achtergebleven slijk. De slang was de bewaker van het orakel van Themis aan de Castalische bron bij Delphi.\nVolgens de overlevering van Hyginus had oppergod Zeus bij de godin Leto een tweeling verwekt, Artemis en Apollo, maar Hera, de vrouw van Zeus was jaloers. Zij droeg de slang op om de zwangere Leto te vervolgen, opdat de baby's niet werden geboren, maar dit mislukte. Apollo werd op Delos geboren en nadat hij was opgegroeid nam hij wraak voor zijn moeder, doodde het monster en maakte zich meester van het Orakel van Delphi.\nDe god Apollo kreeg na deze overwinning de bijnaam Pythios of de Pythische Apollon, Delphi kreeg de bijnaam Pytho en de priesteres van Delphi werd Pythia genoemd. Hij stelde bovendien de Pythische Spelen in, die ter ere van hemzelf, van zijn zuster Artemis en zijn moeder Leto, elke vier jaar in Delphi werden gevierd.\nPython in de beeldende kunst.\nPython wordt regelmatig afgebeeld in de beeldende kunst en is een geliefd thema bij kunstenaars uit stromingen die teruggrijpen naar de klassieke oudheid zoals barok, classicisme, neo-classicisme, renaissance. Het mythologisch wezen wordt vaak samen met Apollo afgebeeld."}
{"id": "3583", "revid": "12434", "url": "https://nl.wikipedia.org/wiki?curid=3583", "title": "Copyright", "text": "Copyright is in landen met een common law rechtssysteem een rechtsfiguur waarmee origineel werk van schrijvers, componisten, filmmakers, wetenschappers en dergelijke kan worden beschermd zodat voor hen de mogelijkheid bestaat het werk in economische zin te gebruiken. \nCopyright en auteursrecht.\nHet begrip copyright wordt dikwijls beschouwd als synoniem voor, of als Engelse vertaling van, het Nederlandstalige 'auteursrecht\u2019 maar dat is in juridisch opzicht onjuist. Het gaat om twee verschillende rechtsfiguren, gebouwd met verschillende juridische elementen die een eigen lading dekken en een eigen werking hebben, vanuit twee verschillende maatschappelijke invalshoeken.\nUitgangspunt van het angelsaksische copyright is het scheppen van de mogelijkheid een origineel werk in economische zin uit te baten, het is een recht te vermeerderen. Het recht is gebaseerd op een common law traditie. Het continentale auteursrecht heeft als uitgangspunt de exclusieve zeggenschap van een maker over het eigen originele werk, daaronder het recht te vermeerderen. Dit recht is gebaseerd op een traditie van continentaal recht. Er bestaan (mede daarom) meerdere verschillen in juridische werking tussen copyright in common law landen en auteursrecht in de Belgische of Nederlandse jurisdictie. Een voorbeeld daarvan is dat auteursrecht van rechtswege op een origineel werk rust en copyright door een (rechts)persoon gevestigd moet worden.\nCopyright in common law.\nIn het common law-stelsel vindt auteursrecht zijn oorsprong als systeem voor het verlenen van offici\u00eble exclusieve licenties om bepaalde werken voor een beperkte periode te drukken en te verhandelen, economische rechten prevaleren. Het Angelsaksische copyright legt de klemtoon op het aspect van investering en rechtspersonen kunnen onder dat recht worden beschouwd als oorspronkelijk rechthebbenden, de zogenaamde \"works made for hire\". In het continentale systeem beschermt het auteursrecht de creatie van de auteur als natuurlijke persoon, en is daarvoor in beginsel een overdracht van de rechten van de maker op de rechtspersoon vereist.\nAuteursrecht in continentaal recht.\nIn continentaal Europa zijn economische rechten over het algemeen overdraagbaar, dat zijn bijvoorbeeld de rechten om te reproduceren, distribueren, verhuren, uitlenen of een werk aan het publiek te presenteren. Persoonlijke (morele) rechten zijn over het algemeen onvervreemdbaar en kunnen niet worden overgedragen of kwijtgescholden. De Nederlandse wetgeving vormt hierop een uitzondering. In Nederland kunnen auteurs overeenkomsten sluiten om gedeeltelijk afstand te doen van hun persoonlijkheidsrechten. \nDe twee belangrijkste morele rechten zijn het \u2018recht op identificatie\u2019 en het \u201crecht op integriteit\u201d van een werk. In het oudste internationale verdrag, de Berner Conventie, zijn dat het recht om het auteurschap op te eisen en het recht bepaalde manieren van gebruik te weigeren of aan te passen. Deze twee belangrijkste morele rechten zijn bijgevolg opgenomen in de Britse wetgeving en de Ierse wet. Anders dan in Nederland zijn ze opgenomen als rechten die worden toegekend en waarvan dus afstand kan worden gedaan.\nInternationaal.\nAls hoofdregel heeft elk land een eigen stelsel maar door internationale verdragen, grensoverschrijdende civiele contracten, internationaal rechtsverkeer en binnen de Europese Unie door het proces van eenwording van regelgeving, zijn er ook steeds meer overeenkomsten. Morele rechten vormen nog steeds een van de gebieden waarop de systemen van nationaal recht de grootste verschillen vertonen. Gebieden waarop de lidstaten van de Europese Unie grote verschillen vertonen, zijn de categorie\u00ebn werken die zijn uitgesloten van bescherming en de exploitatiehandelingen die onder strikte omstandigheden kunnen worden uitgevoerd zonder toestemming van de rechthebbende (uitzonderingen en beperkingen).\nMet copyleft wordt een alternatieve rechtsfiguur aangeduid die uitgaat van het beginsel dat een origineel werk om niet ter beschikking wordt gesteld ten behoeve van het algemeen nut."}
{"id": "3588", "revid": "231402", "url": "https://nl.wikipedia.org/wiki?curid=3588", "title": "Nicolea Ceausescu", "text": ""}
{"id": "3590", "revid": "3", "url": "https://nl.wikipedia.org/wiki?curid=3590", "title": "Nobelprijzen", "text": ""}
{"id": "3592", "revid": "314527", "url": "https://nl.wikipedia.org/wiki?curid=3592", "title": "Archeoloog", "text": "Een archeoloog, archeologe of oudheidkundige is een persoon die zich professioneel met archeologie bezighoudt. Archeologie is een wetenschap; de professionele archeoloog heeft dan ook vaak een wetenschappelijke opleiding (universitaire studie) gevolgd. Ook mensen die als amateur (vanuit een hobby) een bijdrage leveren aan archeologisch onderzoek, zoals leden van de Archeologische Werkgemeenschap Nederland (AWN), worden wel archeologen genoemd. \u2018Archeoloog\u2019 is geen beschermde titel; in principe kan iedereen zich archeoloog noemen.\nWerkterrein.\nWie archeologie bedrijft, houdt zich in reguliere zin bezig met de studie van menselijk handelen in het verleden, de materi\u00eble resten die dit heeft achtergelaten (aardewerk, vuursteen, etcetera), de landschappelijke omgeving (vegetatie, klimaat, bodem, geografie) en de sociale en immateri\u00eble belevingswereld (culturen, uitwisseling, migraties). Hij of zij wil het menselijk verleden reconstrueren en duiden en via publicaties, lezingen en tentoonstellingen de opgedane kennis en inzichten delen met vakgenoten en het grote publiek. Een kenmerkend verschil met andere specialisten die zich met het menselijk verleden bezighouden, zoals historici, is dat in het archeologisch onderzoek materi\u00eble overblijfselen (artefacten, architectonische resten, enzovoorts) doorgaans een relatief prominente rol spelen. Dit betekent overigens niet dat de archeoloog uitsluitend voorwerpen en monumenten bestudeert, of dat zijn onderzoek zich enkel op schriftloze culturen richt; om wetenschappelijke vragen zo goed mogelijk te kunnen beantwoorden gebruikt hij vaak verschillende soorten bronnen (historische documenten, inscripties en dergelijke) en methodes. Opgraven is een belangrijke manier om nieuwe gegevens te genereren, maar vormt slechts een deel van het archeologisch onderzoek \u2013 sommige archeologen verrichten zelfs helemaal geen veldwerk \u2013 en is geen doel op zich. Een groot deel van de arbeid gebeurt aan de schrijftafel. Naast archeologen die zich bezig houden met het verre verleden zijn er ook steeds meer mensen die studie doen aan het recente verleden onder de noemers historische archeologie en contemporaine archeologie.\nDe meeste archeologen zijn werkzaam bij archeologisch adviesbureaus. Andere archeologen zijn werkzaam bij overheden of overheidsdiensten (bijvoorbeeld de Rijksdienst voor het Cultureel Erfgoed), musea, stichtingen, of bij universiteiten en/of andere onderzoeksinstellingen. In tegenstelling tot de professionele archeologen hebben amateurarcheologen geen universitaire of hbo scholing in de archeologie gehad. Zij deden, gedreven door een passie voor het verleden en de archeologische praktijk, hun kennis op door zelfstudie en in de praktijk. Amateurs van de AWN vervulden een belangrijke rol in de archeologie, bijvoorbeeld als vrijwilligers bij archeologische opgravingen. Door de professionalisering en commercialisering in de archeologie vanaf de jaren 1990 is die rol sterk verminderd. Wel kwam er een algemene wettelijke vrijstelling voor metaaldetector-amateurs tot 30\u00a0cm diep. Deze verandering is ingevoerd bij de overgang van de Monumentenwet naar de Erfgoedwet. Sinds 2016 is er de database Portable Antiquities Netherlands waarin particulieren vondsten kunnen vastleggen.\nBekende archeologen.\nBekende fictieve archeologen zijn de door Harrison Ford gespeelde Indiana Jones uit de gelijknamige films van Steven Spielberg en Lara Croft uit het computerspel Tomb Raider en de daarop gebaseerde films."}
{"id": "3593", "revid": "2", "url": "https://nl.wikipedia.org/wiki?curid=3593", "title": "Pierre Fermat", "text": ""}
{"id": "3595", "revid": "6050", "url": "https://nl.wikipedia.org/wiki?curid=3595", "title": "Animisme (kunst)", "text": "Animisme is, binnen de kunstgeschiedenis, een stroming in de Vlaamse schilderkunst van de 20e eeuw. \nDe animisten in de Vlaamse schilderkunst vormden geen echte school. De min of meer willekeurige benaming werd gebruikt door Paul Haesaerts, waarmee deze de houding en de esthetiek van enkele los van elkaar staande kunstenaars omschreef, die werkten tussen de twee wereldoorlogen.\nHet ging daarbij onder meer om Henri-Victor Wolvens, Albert Van Dyck, Jozef Vinck. Deze kunstschilders reageerden op wat zij als een buitensporige ontwikkeling van het expressionisme aanvoelden, waarbij zij in opvatting en vorm het 'menselijk-gevoelige' voorop stelden. Deze kunstenaars richtten zich meer op het introspectieve dan het expressionisme. Po\u00ebtische gevoeligheid speelde daarbij een rol.\nDe schilder War van Overstraeten meldde zich in 1933 aan bij de \"Salon van de Hedendaagse Kunst\", een voorloper van \"De Introverten\".\nNaast bovengenoemde kunstenaars werden door Haesaerts ook vermeld: Albert Dasnoy, Jean Timmermans, Marcel Stobbaerts, Armand Vanderlick en de jongere 'debutanten' Anne Bonnet, Louis Van Lint, Gaston Bertrand, Gustave Camus, Jan Cobbaert en Marc Mendelson. Hierbij kan men opmerken dat deze laatsten na 1945 de richting van de abstracte kunst insloegen en daarmee bekend werden."}
{"id": "3596", "revid": "12885", "url": "https://nl.wikipedia.org/wiki?curid=3596", "title": "Animisme (religie)", "text": "Animisme (Latijn \"anima\" = 'geest', 'ziel') is het filosofisch, religieus of spiritueel concept waarbij zielen of geesten niet alleen bestaan in mensen en dieren, maar ook in planten, stenen of natuurlijke fenomenen zoals donder en geografische zoals bergen en rivieren. Animisme wijst verder ook bezieling toe aan abstracte concepten zoals woorden, eigennamen of metaforen uit de mythologie. Religies waarin animisme voorkomt behoren meestal tot volksgeloof of etnische religies zoals sjamanisme, shinto of bepaalde stromingen binnen het hindoe\u00efsme. Edward Burnett Tylor was de eerste die in zijn werk \"Primitive Culture\" (1871) een volledig overzicht gaf van animistisch geloof en hierdoor de term animisme in zijn huidige betekenis bepaalde.\nAnimisme in de filosofie.\nIn de filosofie is deze wijze van beschouwing bekend als hylozo\u00efsme. In de loop van de Europese geschiedenis hebben filosofen zoals Plato, Aristoteles en Thomas van Aquino de mogelijkheid overwogen van het bestaan van een ziel bij mensen, dieren en planten.\nAnimisme en religie.\nAnimisme is eigenlijk geen religie op zichzelf, maar is een kenmerk van veel religies ter wereld, zoals het sjamanisme, maar ook van polythe\u00efstische en monothe\u00efstische godsdiensten.\nAnimisme is, gezien vanuit het perspectief van monothe\u00efstische godsdiensten zoals het christendom, een natuurlijke of natuurgodsdienst waarbij geesten- en voorouderverering het belangrijkst zijn. Een animist gelooft in het bestaan van goede en kwade geesten, die kunnen huizen in onder meer bomen, dieren en gebruiksvoorwerpen. De geesten moeten goed gestemd worden door ze offers te brengen, het houden van rituelen, rituele dansen en het houden van taboeregels. Animisme doordrenkt het hele leven van de aanhangers ervan.\nAnimistisch geloof speelt een belangrijke rol in de verklaring van het ontstaan van religies. Sommige cognitief- en evolutionair-psychologen hebben een theorie ontwikkeld die inhoudt dat bijvoorbeeld donder en bliksem als een manifestatie van een boze geest 'minimaal contra-intu\u00eftief' is, omdat het intu\u00eftieve aannames vervult, terwijl het sommige van die aannames in geringe mate geweld aandoet. Omdat dergelijke opvattingen sterk de aandacht trekken, bieden ze veel geloofsovertuigingen een basis, en zijn ze bovendien potentieel nuttige evolutionaire aanpassingen.\nVerspreiding van het animisme.\nHet komt in vrijwel de hele wereld in vele variaties voor, hoewel het minst daar waar monothe\u00efstische godsdiensten zoals het christendom domineren, zoals in Europa en Noord-Amerika. De autochtone bevolking van Noord-Amerika, de inheemse Amerikanen (indianen), heeft wel een overwegend animistische religie. Soms komen tegenwoordig ook mengvormen voor van sjamanisme en New Age-achtige stromingen. De animistische variant in moslimgebieden is vaak een vermenging met gebruiken uit de islam en wordt daarom ook wel volksislam genoemd.\nSignificante aantallen animisten worden tegenwoordig aangetroffen in landen als Zambia, Zuid-Soedan, de Democratische Republiek Congo, Bangladesh, India, Nepal, Gabon, de republiek van Guinee Bissau, Indonesi\u00eb, Japan, Laos, Myanmar, Papoea-Nieuw-Guinea, Peru, De Filipijnen, Canada, Rusland, Zweden, Thailand, Timor Leste, de Verenigde Staten, Mexico, Suriname en Tanzania."}
{"id": "3598", "revid": "1390", "url": "https://nl.wikipedia.org/wiki?curid=3598", "title": "Araneae", "text": ""}
{"id": "3599", "revid": "135307", "url": "https://nl.wikipedia.org/wiki?curid=3599", "title": "Amenhotep I", "text": "Amenhotep I Djeserkare was een farao van de 18e dynastie, in het tijdvak het nieuwe rijk in de oud-Egyptische geschiedenis. De koning was bekend onder de naam Amenhotep, Amenophis of Amenothis door Manetho. Hij regeerde zo'n twintig jaar en stierf rond zijn 35ste.\nBiografie.\nKoning Amenhotep-Djeserkare was een zoon van Ahmose I en Ahmose-Nefertari. Zijn broer Ahmose Sipair, de eigenlijke kroonprins, stierf voordat hij kon regeren. De koning was nog jong toen hij aan de macht kwam en zijn moeder fungeerde een tijdje als regent. Zijn vrouw werd Ahmose-Meritamon met wie hij een zoon kreeg, Amenemhat genaamd. Amenemhat had als vrouw Ahhotep II, maar hij stierf al jong en zonder erfgenamen. Na de dood van Amenhotep I kwam de militaire leider Thoetmosis I, die getrouwd was met een dochter van Ahmose, Aahmes, aan de macht, gelegitimeerd door de afkomst van zijn vrouw.\nHij was koning van Egypte van (ca.) 1525 tot 1504 v.Chr. De koning regeerde volgens Manetho twintig jaar en zeven maanden. Amenhotep I erfde een stabiel koninkrijk van zijn vader Ahmose en in zijn tijd groeide Egypte verder in welvaart en macht. Onder de farao was Thebe hoofdstad van het Nieuwe Rijk. De koning werd samen met zijn moeder vereerd tot aan de late tijd, als schutspatroon van de necropolis van Thebe.\nHij voerde oorlog in Nubi\u00eb tegen het land Koesj in het verre zuiden en benoemde er een onderkoning. Daarnaast voerde hij ook oorlog tegen de Libi\u00ebrs en in Azi\u00eb. De vallei van de Eufraat moest hij echter voorlopig nog in de handen van de grote rivaal Mitanni laten.\nZijn naam betekent: \"Amon is tevreden\" zijn tweede naam, aangenomen bij zijn kroning, betekent: \"Heilig is de ziel van Re\".\nMummie.\nHet graf van Amenhotep I werd ongeveer vierhonderd jaar na zijn overlijden geplunderd. Ook de mummiekist werd daarbij geopend, maar na de roof weer dichtgedaan; volgens hi\u00ebrogliefen op de mummiekist door priesters. De mummie werd twee keer opnieuw ingepakt. Dat gebeurde de eerste keer door de hogepriester Pinedhjem I. Zijn zoon Masaharta deed het een decennium later nog een keer. \nDe mummie werd vervolgens herbegraven in een rotsgraf dat lang verborgen bleef. Lokale bewoners ontdekten eind negentiende eeuw de mummiekist en in 1881 werd die door de overheid overgebracht naar het Boulaq Museum in Ca\u00efro en daarna naar een paleis in Gizeh. In 1902 werd hij overgebracht naar het Egyptisch Museum. \nDe verpakking van de mummie werd niet meer ontrafeld, omdat men het zonde vond om de linnen windsels bedekt met bloemenkransen aan te tasten. In februari 1932 en in 1967 werd r\u00f6ntgenonderzoek op de mummie uitgevoerd. Daaruit bleek dat de linkeronderarm was afgebroken. Op 4 mei 2019 werd de mummie doorgelicht middels een ct-scan, een van de mummies waarmee dat gebeurde in het kader van het Egyptische Mummie Project. Uit dat onderzoek kwam naar voren dat ook zijn hoofd is afgebroken, maar net als de linkeronderarm kunstmatig weer aan het lichaam is vastgemaakt. Zijn penis was besneden. De lengte bij leven van Amenhotep I werd geschat op 168,5 cm (\u00b1 3 cm). Een doodsoorzaak werd niet gevonden. Vermoed wordt dat de armen oorspronkelijk gekruist op de borst lagen, waarmee de mummie van Amenhotep I van alle koningen uit het Nieuwe Rijk het vroegst bekende voorbeeld is van deze Egyptische 'koninklijke houding'. \nDe mummie draagt een metalen gordel (waarschijnlijk van goud) en is behangen met een dertigtal amuletten en juwelen. Onderzoekers vermoeden dat dit veel minder is dan toen Amenhotep I in zijn oorspronkelijk graf werd gelegd. De bloemen op de mummie zijn blauw, rood en geel van kleur. De soorten die werden aangetroffen zijn die van de \"Carmanthus tinctorius\", \"Acacia nilotica\", \"Sesbania egyptiaca\" en \"Delphinium orientale\".\nKunst en cultuur.\nEr zijn weinig tot geen schilderingen uit zijn leven overgebleven; de meeste zijn grafschilderingen. Het is dus onmogelijk te zeggen hoe de schilderkunst in zijn leven is gevormd. Maar tijdens zijn leven is er wel veel literatuur geproduceerd. In zijn tijd is het Amdoeat (Boek van de onderwereld) gevormd en kreeg het zijn uiteindelijke vorm die werd gebruikt in het Nieuwe Rijk. Het Ebers-papyrus, een papyrus die de voornaamste bron vormt voor de Oud-Egyptische medicijnen kwam ook uit deze tijd. Ook de eerste waterklok werd uitgevonden in deze tijd, maar de oudste \"bestaande\" stamt uit de tijd van Amenhotep III.\nAmenhotep I was de eerste koning die zijn dodentempel scheidde van zijn graftombe. Deze traditie, die hier begonnen werd, werd gevolgd door alle heersers van het nieuwe rijk. Hij bouwde zijn tempel in het noorden van Deir el-Bahari, maar er is weinig van overgebleven. Hatsjepsoet bouwde haar enorme tempel ook op deze plek en moest noodgedwongen een deel van de tempel en de schrijn voor Hathor weghalen.\nDe locatie van de oorspronkelijke tombe van de koning is niet bekend. Uit overlevering uit de tijd van Ramses IX bleek nog dat het intact was, maar de locatie was niet aangegeven. Er zijn twee mogelijke locaties waar de nog niet herontdekte tombe zich kan bevinden. In het Dal der Koningen kan het Graf DK 39 zijn of in de regio Dra' Abu el-Naga', vlak bij Deir el-Bahari, tombe ANB. Tombe ANB wordt beschouwd als meest geschikte plek, omdat in dat object zijn naam en die de leden van zijn familie worden verkondigd. Opgravingen in Graf DK 39 hebben aangetoond dat dit een plek vormde voor opslag."}
{"id": "3600", "revid": "428201", "url": "https://nl.wikipedia.org/wiki?curid=3600", "title": "Amenhotep II", "text": "Amenhotep II was de zevende farao van de 18e dynastie van het oude Egypte. De naam Amenhotep betekent: \"Amon is tevreden\". Zijn tweede bekende naam Aacheperoere betekent: \"Grote manifestatie van Re\".\nBiografie.\nAmenhotep was de zoon van Thoetmosis III en zijn tweede vrouw Hatsjepsoet Meritre. De koning was co-regent gedurende twee jaar en vier maanden volgens bronnen uit de oudheid. Amenhotep werd geconfronteerd met een belangrijke opstand in Syri\u00eb door de vazalstaat van Naharin in het jaar 3 van zijn regering, bijna onmiddellijk na de dood van zijn vader. Hij zond zijn leger naar de Levant om deze opstand te onderdrukken.\nBij de verovering van Kadesj en het hiermee succesvol be\u00ebindigen van de opstand en van zijn eerste Syrische campagne werden de zeven belangrijkste prinsen door Amenhotep II gevangengenomen en naar Egypte afgevoerd. Daar werden zij ritueel ge\u00ebxecuteerd in de rijkstempel van Amon (feitelijk als offer aan de oppergod, die de overwinning mogelijk had gemaakt). Naar verluidt werden zes lichamen daarna opgehangen aan de muren van de stad Thebe. Het zevende lichaam werd aan de boeg van het staatsieschip van de koning gehangen en zo naar Koesj gevoerd alwaar het aan de stadsmuur van de provinciehoofdstad Napata werd gehangen als voorbeeld voor wat potenti\u00eble opstandelingen te wachten zou staan. De farao wilde net als zijn vader Thoetmosis III een zeer succesvol militair zijn, maar slaagde daar maar ten dele in. Er is in ieder geval geen sprake van geslaagde opstanden in Koesj (in tegenstelling tot onder zijn opvolger Thoetmosis IV).\nDe koning was daarnaast bekend om zijn fysieke kracht en sportiviteit. Bekend is een gedenksteen (nu in het museum te Luxor) waarop de farao afgebeeld is terwijl hij, in zijn eentje een strijdwagen besturend met de teugels van de paarden om zijn middel, op volle snelheid pijlen afschiet op een met dierenhuid overspannen bronzen plaat die hij niet alleen feilloos treft maar ook doorboort. Dit kon alleen een zeer geoefend paardenmenner en voortreffelijk schutter en Amenhotep liet zich erop voorstaan dat hij dat was. Ook zou hij sneller geroeid hebben dan tien mannen tegelijk. Ongetwijfeld is hier sprake van propaganda, maar een goed sportman zal Amenhotep II zeker geweest zijn.\nAmenhotep had ook te kampen met nieuwe opstanden in Syri\u00eb. Aan het neerslaan daarvan besteedde hij zijn tweede Syrische veldtocht. Die vond plaats in zijn regeringsjaren 7 tot 9. Beide opstanden werden veroorzaakt door verzet in de Syrische gebieden van het Egyptische Rijk, dat waarschijnlijk opgestookt werd door de koning van de Mitanni. In jaar 9 verloor Amenhotep II zijn gezag over het gebied tussen de Orontes en de Eufraat. Na deze campagne ontwikkelden zich geen verdere conflicten tussen Mitanni en Egypte en werd er een informele vrede gehandhaafd tussen Amenhotep en de koning van Mitanni. Daarna legde Amenhotep de nadruk op binnenlandse kwesties, handhaafde de keizerlijke controle van Egypte over Kana\u00e4n en wijdde zich aan de handhaving van Egyptes welvaart.\nAmenhotep II was niet alleen een vechter maar ook een diplomaat. Hij regelde dat de Babyloni\u00ebrs en Hettieten vrede met elkaar sloten, in ruil voor de betaling aan Egypte door deze gebieden van een schatting. Toen de vrede verzekerd was richtte de koning veel gebouwen op in Egypte.\nEr zijn geleerden die denken dat dit de farao was ten tijde van de Joodse exodus, die dan rond ca. 1401 v.Chr. zou hebben plaatsgevonden."}
{"id": "3601", "revid": "215265", "url": "https://nl.wikipedia.org/wiki?curid=3601", "title": "Amenhotep III", "text": "Amenhotep III was een farao van de 18e dynastie van de Egyptische oudheid. Zijn naam Amenhotep betekent: \"Amon is tevreden\", zijn tweede bekende naam betekent: \"De heer van waarheid is Re\".\nBiografie.\nAmenhotep was de zoon van Thoetmosis IV en Moetemwia. Hij trouwde met een burgerdochter: Teye, de dochter van Yuya en Tuya. In zijn tijd was het Nieuwe Rijk op zijn hoogtepunt. Zijn regering was voornamelijk een tijd van vrede en voorspoed. De invloed van Egypte reikte ver, zijn naam wordt gevonden van Griekenland, Kreta, Anatoli\u00eb en Babylon tot Jemen toe. Hij is de grootvader van Toetanchamon.\nAmenhotep III had een heel tempelcomplex nabij Thebe, waarvan alleen de Kolossen van Memnon zijn overgebleven. Daarbij liet hij speciaal voor Teye een kunstmatig meer aanleggen dat bijna twee kilometer lang en 370 meter breed was.\nToch waren er zorgwekkende ontwikkelingen. In Anatoli\u00eb werden de Hettieten steeds machtiger onder Hattusilis II en begonnen het bondgenootschap met Assyri\u00eb en Mitanni te bedreigen. De koning trachtte dit tegen te gaan door in het huwelijk te treden met een prinses uit een buurland van de Hettieten, Arzawa, maar dit land werd al spoedig door de Hettieten opgebroken en daarna tot een vazal gereduceerd. \nIn de binnenlandse politiek werden de priesters van Amon-Re in Thebe steeds machtiger en veeleisender. Ondanks de welvaart werd het steeds moeilijker de almaar groeiende tempelbureaucratie tevreden te stellen. Amenhotep probeerde daar wat tegenwicht tegen te scheppen door de priesters van Heliopolis en de Apis-cultus uit Memphis, wat meer te begunstigen.\nIn 2006 is er gesuggereerd dat er v\u00f3\u00f3r zijn 20e regeringsjaar in Egypte een epidemie (gedacht wordt aan de pest) heeft plaatsgevonden. Er is daarvoor een aantal aanwijzingen. Zo is uit de meeste jaren van zijn bewind vrij uitgebreide documentatie bewaard, die echter plotseling een aantal jaren afbreekt. Na zijn twintigste jaar schenkt de koning opeens grote aandacht aan de godin Sekhmet. Zij is de godin van onheil en verwoesting waar voordien weinig aandacht aan geschonken werd.\nVondst van zijn standbeeld.\nIn april 2011 vonden Egyptische archeologen in de buurt van Luxor een dertien meter hoog standbeeld uit kwartsiet van Amenhotep III, in zeven stukken gebroken. Het was een van de twee standbeelden die aan de ingang van de graftempel van de farao stond in Kom al-Hitan."}
{"id": "3602", "revid": "895882", "url": "https://nl.wikipedia.org/wiki?curid=3602", "title": "Achnaton", "text": "Amenhotep IV, Achnaton, Echnaton of Akhenaten (of andere schrijfvarianten) was een farao van de 18e dynastie van het Oude Egypte. De farao is bekend geworden vanwege de losse Amarna-kunst en het naar voren halen van het zichtbare aspect van de god Ra die aan de ochtendhorizon verschijnt: de Aton. \nMonothe\u00efsme versus Henothe\u00efsme.\nDat hij het monothe\u00efsme in Egypte introduceerde, is een misvatting. Hij greep juist terug op oude waarden, schafte geen oude goden af, maar zette ze op non-actief. Op \u00e9\u00e9n uitzondering na: de god Amon werd afgeschaft. Zijn naam betekent namelijk 'de verborgene' en staat voor het onzichtbare aspect van de zonnegod Ra. Achnaton wilde juist de zichtbare kant van Ra benadrukken. Die zichtbare kant, de god Aton, werd zelfs als een koning beschouwd, wat heel bijzonder is. Achnaton vormde zo, samen met zijn echtgenote Nefertiti en de Aton, een drie-eenheid. In cartouches van de Aton als koning staan de goden Ra-Horus en Sjoe genoemd. Een duidelijk bewijs dat van monothe\u00efsme geen sprake was. Ook goden zoals Thot, Bes en Noet werden gewoon vereerd of in elk geval getolereerd. Alle goden, zoals Horus en Ra, die het glanzende en zichtbare aspect van de zon benadrukten, werden samengevoegd. Er was dus eerder sprake van Henothe\u00efsme.\nFamilie.\nAchnaton was een zoon van Amenhotep III (ca. 1388 - 1351 v. Chr.) en koningin Teje. Hij trouwde met zijn nicht Nefertiti, de dochter van een paleisbeambte uit Achmim. Daarna trouwde hij met Kiya en nog een andere Teje.\nAchnaton en Nefertiti kregen de volgende kinderen:\nAchnaton en Kiya kregen de volgende kinderen:\nUiterlijk.\nDe jonge farao is afgebeeld met een vreemd, om niet te zeggen grotesk uiterlijk. Daarin heeft hij een groot, kalebasvormig hoofd, een zeer lange dunne nek, smalle ogen en uitpuilende lippen. Zijn buik is daarin als die van een zwangere vrouw, terwijl ook zijn dijbenen enorm dik, maar zijn onderbenen zeer dun tonen. Verder is hij afgebeeld met vreemde, vrouwelijke gelaatstrekken. Een mogelijke verklaring zou kunnen zijn dat Amenhotep leed aan het syndroom van Marfan.\nDe regering van Achnaton.\nAanvankelijk, zoals in Khenet (Gebel el Silsila) liet hij zich afbeelden als een traditioneel Egyptisch vorst. Hij werd getroond in de Tempel van Montu te Karnak.\nNa vier jaar op de troon (ca.1348 v.Chr.) voerde Achnaton echter een aantal revolutionaire veranderingen door:\nVanaf zijn 12e regeringsjaar werden de hervormingen minder radicaal doorgevoerd, toen Achnaton aandacht moest schenken aan ontwikkelingen in het buitenland. De Hettieten probeerden in Syri\u00eb hun invloed uit te breiden. Er werd een diplomatiek huwelijk gesloten met een dochter van de Babylonische vorst van de Kassieten. De tweede koningin, Kiya, was mogelijk de dochter van de Mitanni-koning.\nAchnaton stierf voordat dat hij een opvolger had aangewezen.\nAton-verering.\nEr bestaan theorie\u00ebn dat de Aton-religie van Achnaton het ontstaan of de ontwikkeling van het jodendom -en daarmee indirect het christendom- heeft be\u00efnvloed. Een van de aanwijzingen hier is de hymne voor Aton, gevonden in Amarna, die een opvallende gelijkenis vertoont met de Bijbelse Psalm 104. Daar Achnatons regering in de meest geaccepteerde chronologie ergens in de tijd viel, dat de Isra\u00eblieten hun ballingschap in Egypte hadden, is een dergelijke invloed zeer wel mogelijk. Nog interessant is de vermelding van een geheimzinnig volk. Dit volk, de Sa-Gaz of Chabiroe genoemd, drong vanuit het noordoosten Isra\u00ebl binnen en wordt door sommige geleerden ge\u00efdentificeerd met de Bijbelse joden. De Chabiroe zwierven in grote benden met vrouwen en kinderen rond in onbegaanbaar gebied, ver van de militaire hoofdwegen. Soms mengden zij zich in de plaatselijke politiek door dienst te nemen als hulptroepen, wanneer ze niet zelf oorlog voerden.\nVeel tempels van de andere goden werden gesloten. Dat leidde tot ontwrichting van de samenleving omdat het gehele bestuur van het land tot dan toe via de tempels had gelopen. Het bestuur dat ervoor in de plaats kwam was corrupt en vol willekeur. Bij de tot dan toe machtige priesters van Amon was Achnaton begrijpelijkerwijze niet geliefd; de verering van de traditionele goden ging derhalve ondergronds -getuige vondsten in het huidige Amarna- voort en zo behield de traditionele religie haar aansluiting bij de gewone bevolking, op wie de godsdiensthervorming nauwelijks invloed had.\nDe kunst onderging echter radicale veranderingen, omdat de kunstenaar zich niet meer aan de oude strakke regels van de canon hoefde te houden en bij zijn eigen scheppingskracht te rade kon gaan. Ook de schrijftaal veranderde en kwam veel dichter bij de gesproken taal te staan.\nBuitenlands beleid.\nDe buitenlandse politiek had te lijden onder de interne spanningen die de Aton-hervorming opriep en vooral de Hettieten maakten daar gebruik van om hun invloed in de richting van Kana\u00e4n uit te breiden. Toch onderhield het hof van Amarna, getuige de zogenaamde Amarna-brieven, uitgebreide diplomatieke betrekkingen, onder andere met Burnaburia\u0161 II van Kardunia\u0161 (Babylon). In 1887 werd de briefwisseling van het Egyptische ministerie voor buitenlandse zaken, die betrekking had op Israel, op kleitabletten uit de 14e eeuw v.Chr. in Amarna teruggevonden. Amarna was de hoofdstad van de 'ketterse' farao Achnaton (Amenhotep IV). Deze Amarna-brieven, zo'n 150 in getal, zijn in het Akkadisch geschreven, destijds de \"lingua franca\" voor internationale diplomatie, en in spijkerschrift. Ze zijn vrij doorspekt met Kana\u00e4nitische grammatica en vocabulaire. Ze vertellen veel over Israel en zuidelijk Syri\u00eb in deze tijden, en over de rol die Egypte daar speelde.\nOpvolging.\nOver de dood van Achnaton is weinig bekend. Historisch is de verklaring hiervoor dat hij is vermoord door aanhangers van de verdreven Amoncultus. Recent wordt aangenomen dat rond zijn dood een plaag heerste die niet alleen in Egypte, maar ook in alle landen in het Midden-Oosten veel mensen doodde. Dit verklaart wellicht de vele doden in de koninklijke familie rond die tijd. Vlak na de dood van Achnaton werden de hervormingen teruggedraaid en Amon in ere hersteld en weer in zijn tempel ge\u00efnstalleerd.\nDe koning had bij zijn eerste vrouw alleen dochters (zes in totaal) en na zijn dood volgde eerst Semenchkara (wellicht dezelfde als Anchcheperoera) hem op. Diens weduwe schijnt de Hettietische koning om een prins als gemaal te hebben verzocht. Deze Hettietische prins werd aan de Egyptische grens vermoord. Toen vielen de Hettieten Noord-Syri\u00eb binnen. Een andere theorie is dat Semenchkara en Nefertiti dezelfde persoon waren en dat zij, na de dood van haar man, nog een jaar zelfstandig regeerde alvorens op geheimzinnige wijze van het toneel te verdwijnen.\nDaarna kwam Achnatons zoon Toetanchaton op de troon, die onder invloed van generaal Eje uit Achmim, Hij huwde met zijn halfzus Anchesenpa\u00e4ton, een dochter van Achnaton en Nefertiti. Toetanchaton zou al snel zijn naam veranderen in Toetanchamon, Achetaten verlaten en de tempels van de traditionele goden weer openstellen. De poging om de groeiende macht van de priesters van Amon te breken bleek te zijn mislukt.\nNa Toetanchamons onopgehelderde dood volgde Eje hem op, die trouwde met Anchesenpa\u00e4ton (de latere Anchesenamon) om zo aanspraak te kunnen maken op de troon.\nNa de dood van Eje, kwam Horemheb aan de macht en werd elke verwijzing naar de Aton-cultus uitgewist.\nNamen.\nDe koning werd gekroond als Amenhotep IV Nefercheperoere-Oeaenre, hij liet die naam in het vierde jaar van zijn regering veranderen naar Achnaton Nefercheperoere-Oeaenre vanwege de Aton-cultus. Zodoende heeft de koning ook twee sets aan koningstitels gekend."}
{"id": "3603", "revid": "3", "url": "https://nl.wikipedia.org/wiki?curid=3603", "title": "Amenhotep IV", "text": ""}
{"id": "3604", "revid": "6224", "url": "https://nl.wikipedia.org/wiki?curid=3604", "title": "Astronomische Eenheid", "text": ""}
{"id": "3606", "revid": "3", "url": "https://nl.wikipedia.org/wiki?curid=3606", "title": "Bayes", "text": ""}
{"id": "3607", "revid": "231402", "url": "https://nl.wikipedia.org/wiki?curid=3607", "title": "Beloetsjistan", "text": ""}
{"id": "3609", "revid": "231402", "url": "https://nl.wikipedia.org/wiki?curid=3609", "title": "Chinese muur", "text": ""}
{"id": "3610", "revid": "376385", "url": "https://nl.wikipedia.org/wiki?curid=3610", "title": "Cauchy", "text": ""}
{"id": "3611", "revid": "41229", "url": "https://nl.wikipedia.org/wiki?curid=3611", "title": "Dinosauria", "text": ""}
{"id": "3613", "revid": "1165742", "url": "https://nl.wikipedia.org/wiki?curid=3613", "title": "Shenandoah National Park", "text": "Shenandoah National Park is een Amerikaans nationaal park in het westen van Virginia. Het park is gelegen op een bergrug van de Blue Ridge Mountains en is lang en smal. Ten westen van de bergrug ligt de Shenandoah-vallei waardoor de rivier Shenandoah stroomt. In het oosten liggen de golvende heuvels van het Piedmont gebied. Het hoogste punt is de Hawksbill Moutain met zijn 1235 meter. Er loopt \u00e9\u00e9n weg door het park: Skyline Drive. Langs deze weg zijn vele parkeerplaatsen met unieke vergezichten over de Blue Ridge en in de Shenandoah-vallei en de Piedmontheuvels. Ook is het mogelijk te wandelen naar de vele watervallen. Door het park loopt de Appalachian Trail.\nVolgens de auteur Bill Bryson in zijn boek \"A Walk in the Woods\" is dit deel van de trail het mooiste gedeelte.\nGeografie.\nHet park strekt zich uit over het grondgebied van acht county's. Ten westen van de Skyline Drive zijn dit, van noordoost naar zuidwest, de county's Warren, Page, Rockingham en Augusta county's. Ten oosten van de Skyline Drive strekt het zich uit over de county's Rappahannock, Madison, Greene en Albemarle. Het sterkt zich uit over 169\u00a0km langs de Skyline Drive van nabij de stad Front Royal in het noordoosten tot nabij de stad Waynesboro in het zuidwesten.\nGeschiedenis.\nShenandoah werd gemachtigd in 1926 en opgericht op 26 december 1935. Voordien werden grote delen van het park ingenomen door landbouwgrond. Op verschillende plaatsen in het park zijn nog steeds restanten te zien van oude boerderijen. De staat Virginia kreeg het park langzaam in haar bezit door onteigeningen en schonk het land vervolgens aan de federale overheid van de VS die het als nationaal park bestemde.\nBij de aanleg van het park en de Skyline Drive werden een aantal families en volledige gemeenschappen verplicht hun land in de Blue Ridge Mountains af te staan. Velen van deze bewoners in de 500 huizen die tot 8 county\u2019s van Virginia behoren waren gekant tegen het verlies van hun huizen en gemeenschappen. Het merendeel van de getroffen families was afkomstig uit Madison County, Page County en Rappahannock County.\nBijna 90% van de bewoners was werkzaam in de landbouw. Velen werkten in appelboomgaarden in de vallei en in gebieden nabij de oostelijke hellingen. De aanleg van het nationaal park en de Skyline Drive startte na de grote droogte in 1930 die de oogst verwoestte van vele families die in het bergachtige gebied boerden, alsook de oogst van de appelgaarden waar velen onder hen gingen plukken. Ondanks deze tegenslagen werden de bewoners toch vaak tegen hun wil verhuisd. De enkeling die erin slaagde te blijven verloor zijn gemeenschap. Minder bekend is dat een aantal families erin slaagden te blijven. Deze honkvaste families werd toegestaan in het park te leven tot ze uiteindelijk stierven van ouderdom. De laatste overlevende was Annie Lee Bradley Shenk die in 1972 op twee\u00ebnnegentigjarige leeftijd kwam te overlijden. De meeste mensen die verplaatst werden verlieten hun grond en huizen echter in stilte. De opgeheven gemeenschappen waren de prijs die betaald werd voor een van de mooiste Nationale Parken en panoramawegen van de VS.\nIn de vroege jaren 1930 begon de National Park Service parkfaciliteiten te voorzien met gescheiden voorzieningen voor \u201ccolored guests\u201d, zoals Afro-Amerikanen in de overheidsdocumenten van die tijd werden aangeduid. In deze periode van de Jim Crow-wetten was rassensegregatie een alledaagse realiteit in Virginia. Tijdens de overdracht van het parkland aan de federale overheid trachtte Virginia oorspronkelijk Afro-Amerikanen volledig uit het park te bannen, maar ze hield het uiteindelijk bij het handhaven van rassenscheidingwetten in de parkfaciliteiten.\nIn de jaren 1930 waren er verschillende concessies toegekend aan private ondernemingen werkzaam binnen het park, waarvan enkele teruggingen tot de late 19e eeuw. Deze vroege priv\u00e9-voorzieningen te Skyland Resort, Panorama Resort en Swift Run Gap waren enkel toegankelijk voor blanken. In 1937 accepteerde de Park Service een bod van de Virginia Sky-Line Company om de bestaande voorzieningen over te nemen en nieuwe slaapplaatsen te bouwen, waaronder de Big Meadows Lodge. Onder hun bestuur waren op een na alle voorzieningen alleen voor blanke bezoekers opengesteld. De locatie voor Afro-Amerikanen te Lewis Mountain opende in 1939 en was minderwaardig ten opzichte van de voorzieningen voor blanken. Rond die tijd ondernam het United States Department of the Interior echter actie om alle segregatiemaatregelen in de parken te elimineren. Pinnacles picnic ground werd uitgekozen om de eerste ge\u00efntegreerde locatie te worden in het Shenandoah park. Maar Sky-Line bleef de boot afhouden en verspreidde kaarten waarop Lewis Mountain als de enige Afro-Amerikaanse voorziening in het park gedrukt stond. Tijdens de Tweede Wereldoorlog werden de concessies gesloten en stortte het parkbezoek in. Maar zodra de oorlog in december 1945 werd be\u00ebindigd vaardigde de National Park Service de bepaling uit dat de rassenscheiding in alle parken diende te worden afgeschaft. In oktober 1947 werden de eetzalen van Lewis Mountain en Panorama ge\u00efntegreerd en tegen 1950 werd het mandaat volledig uitgevoerd..\nBezienswaardigheden.\nHet park is het bekendst om de Skyline Drive. Het is een 169\u00a0km lange weg die kronkelt over de hele lengte van het park over de kammen van de bergen. De weg is vooral populair in de herfst wanneer de bladeren verkleuren. Ook het traject van de Appalachian Trail loopt 162\u00a0km lang door het park. In totaal lopen er meer dan 800\u00a0km paden door het park. Een van de populairste paden is dat naar Old Rag Mountain. Er zijn ook mogelijkheden om paard te rijden, te kamperen en te fietsen. Verschillende wandelingen leiden langs vele, soms spectaculaire, watervallen.\nRapidan Camp of Camp Hoover is het herstelde presidenti\u00eble vissersverblijf dat Herbert Hoover liet aanleggen aan de Rapidan River in 1929. Het kan bereikt worden via een rondwandeling op de Mill Prong Trail, die start op de Skyline Drive te Milam Gap (Mijl 52,8).\nShenandoah National Park is een van de hondvriendelijkste Nationale Parken. Op alle kampeerterreinen zijn honden toegelaten. Ze zijn ook op alle paden toegelaten, inclusief de Appalachian Trail wanneer ze aan een leiband worden gehouden.\nKampeer- en overnachtingsplaatsen.\nDe meeste campings zijn open van april tot oktober of november. Er zijn vijf belangrijke campings:\nEr zijn drie hotels/lodges:"}
{"id": "3614", "revid": "1321021", "url": "https://nl.wikipedia.org/wiki?curid=3614", "title": "Hettitisch", "text": "Het Hettitisch (of Hittitisch) is een antieke uitgestorven Indo-Europese taal die werd gesproken door de Hettieten in Anatoli\u00eb. Het behoort tot de uitgestorven groep Anatolische talen.\nZelf noemden de Hettieten zich \"Nesili\" naar hun stad van oorsprong Ka\"nesh\". Kanesh was lang een belangrijk cultureel centrum. Daar zijn schrijftafeltjes teruggevonden van Assyrische handelslieden, en Hettitische teksten in spijkerschrift, waarin de \"Zangers van Kanesh\" en de \"Goden van Kanesh\" een belangrijke rol spelen.\nOntdekking.\nIn 1906 waren er in Centraal Klein-Azi\u00eb opgravingen door Duitse geleerden. Te Bo\u011fazk\u00f6y is de hoofdstad blootgelegd van het Hettitische rijk: Hattusa. De stad bloeide van de 19e tot de 12e eeuw v.Chr. Er zijn duizenden kleitabletten gevonden met spijkerschrift. In Kanesh zijn schrijftafeltjes teruggevonden van Assyrische handelslieden, en Hittitische teksten in spijkerschrift, waarin de \"Zangers van Kanesh\" en de \"Goden van Kanesh\" een belangrijke rol spelen. Kanesh was lang een belangrijk cultureel centrum.\nOntcijfering.\nDe meeste stukken dateren uit de 16e eeuw v.Chr. en 15e eeuw v.Chr.. Er zijn zelfs teksten uit de 17e eeuw v.Chr.. De teksten zijn ontcijferd door Bed\u0159ich Hrozn\u00fd (1916 \u2013 1917), die aantoonde dat ze in een Indo-Europese taal geschreven zijn. Na hun invasies in onder andere Akkad namen de Hettieten het spijkerschrift van de Akkadi\u00ebrs over en andersom zijn er taalelementen van het Hettitisch overgegaan in het Akkadisch. Dit leverde een van de vroegste overgeleverde vormen van Indo-Europese taal, die in de vroeg historische tijden het nauwst Sanskriet met Grieks en Latijn aansluit.\nDe vorm van spijkerschift die overgenomen werd, lijkt echter van oudere datum. Het vertoont namelijk kenmerken van het schrift zoals dat in de tijd van Ur III (in de 21e eeuw) gebruikt werd. Er is echter uit die tijd vrijwel niets bekend over contacten van Sumeri\u00eb met hun buurlanden. Mogelijk zijn er wel via Syri\u00eb culturele contacten met Anatoli\u00eb geweest, maar is daar niets van teruggevonden. \nOntwikkeling.\nHettitische teksten worden ingedeeld in Oud-, Midden- en Jong-Hettitisch. De eerste twee varianten verschillen veel meer van elkaar dan de laatste twee. In de Jong-Hettitische periode werd de taal voornamelijk gesproken door de heersende klasse, terwijl het grootste deel van de bevolking bestond uit Luwi\u00ebrs.\nDe Hettieten schreven sommige passages in het \"Hattisch\" in spijkerschrift en lieten deze dan voorafgaan door het woord \"hattili\".\nInvloed van het Arisch-Indisch.\nVolgens de Arische invasietheorie werd het Sanskriet (en de voorloper het Vedisch) vanaf ongeveer 5000 v.Chr. gesproken in Aryavarta (Groter India: Zuid- en Centraal-Azi\u00eb). Door de migratie van Arische stammen naar Perzi\u00eb, Mesopotami\u00eb en Anatoli\u00eb werd de taal ook meegenomen.\nMet zekerheid is vastgesteld dat een vorm van Indo-Arisch werd gesproken in de 14e eeuw v.Chr. dankzij Indo-Arische woorden in documenten die in het gebied van de Hettieten zijn teruggevonden, opgesteld in hun eigen Indo-Europese taal, het Hettitisch. E\u00e9n zo'n document is een handboek over het trainen van paarden van ene Kikkuli uit het land der Mitanni\u00ebrs (waarvan het origineel klaarblijkelijk was opgesteld in de taal van de onder sterke Arische invloed verkerende niet Indo-Europese Hurrieten).\nStructuur.\nHet Hettitisch is in morfologisch opzicht eenvoudiger dan andere oude Indo-Europese talen. Ofwel zijn sommige Indo-Europese eigenaardigheden in het Hettitisch verloren gegaan, ofwel zijn vernieuwingen doorgevoerd in de andere talen. Het bevat nog talrijke archa\u00efsmen die van groot belang zijn, zoals het behoud van een aantal van de laryngalen die het Proto-Indo-Europees wordt verondersteld te hebben gehad, maar die in alle andere dochtertalen zijn verdwenen. Ferdinand de Saussure had al in 1879 op louter taalkundige gronden de hypothese geformuleerd dat het Proto-Indo-Europees over die laryngalen moest beschikken. De ontcijfering van Hettitische teksten met de laryngalen \"h\"2 en \"h\"3 op precies de juiste plaatsen vormde de archeologische bevestiging van die hypothese."}
{"id": "3615", "revid": "231402", "url": "https://nl.wikipedia.org/wiki?curid=3615", "title": "Luwisch", "text": "Luwisch, Luvisch of Luvili (Frans: \"Louvite\") is een taal die behoort tot de Anatolische tak van het Indo-Europees en die gesproken werd in delen van Anatoli\u00eb en het later ook het noorden van Syri\u00eb. Twee varianten van het Luwisch, Spijkerschrift-Luwisch en Hi\u00ebroglifisch Luwisch, hebben elk een eigen ISO 639-3 code, en worden soms gezien als twee aparte talen.\nDe huidige wetenschappelijke consensus is dat Luwisch in het 2e millennium v.Chr. in meerdere of mindere mate gesproken werd in grote delen van West-Anatoli\u00eb. Zo gaan velen ervan uit dat de Zuidwest-Anatolische staat of federatie Arzawa voornamelijk Luwisch was, en ook in Troje werd mogelijk Luwisch gesproken. Vanaf de 14e eeuw v.Chr. vormden sprekers van Luwisch waarschijnlijk de meerderheid in de Hettitische hoofdstad Hattusa. Na de val van het Hettitische rijk (ca. 1180 v.Chr.) bleef Luwisch gesproken worden in de Neo-Hettitische vorstendommen in Syri\u00eb zoals Karkemish, en ten noorden daarvan in het Anatolische koninkrijk Tabal. In dit gebied stierf de taal rond 600 v.Chr. uit. In Centraal-Anatoli\u00eb werd het Luwisch na de val van het Hettitische rijk verdrongen door het Frygisch, een taal die mogelijk met de invasie van de Zeevolken Anatoli\u00eb binnenkwam. Langs de zuidkust werden in het 1e millennium v.Chr. verschillende nauw aan het Luwisch verwante talen gesproken: Lycisch, Milyaans, Karisch, Pisidisch en Sidetisch, die met het Luwisch de Luwische subgroep van de Anatolische talen vormen. Deze talen stammen, met uitzondering van het Karisch, mogelijk af van het Luwisch uit het 2e millennium v.Chr.\nHet oudst bewaard gebleven Luwisch bestaat uit namen en titels uit de Oud-Hettitische periode (ca. 1650-1580 v.Chr.). De eerste langere teksten in het Luwisch verschijnen vanaf de tijd van het Hettitische Nieuwe Rijk (ca. 1400-1190 v.Chr.). De teksten behoren tot twee varianten: Hi\u00ebroglifisch Luwisch, geschreven in Anatolische hi\u00ebrogliefen, en Spijkerschrift-Luwisch. Luwische teksten in spijkerschrift, gevonden in de archieven van Hattusa, hebben voornamelijk een rituele inhoud. Hi\u00ebroglifisch Luwisch komt voor het eerst voor op offici\u00eble zegels uit het vroege 2e millennium v.Chr. Vanaf de 14e eeuw functioneren de Anatolische hi\u00ebrogliefen als een volledig schrift, waarna het gebruikt wordt tot het in de vroege 7e eeuw v.Chr. verdrongen wordt door alfabetische schriften.\nDe Anatolische hi\u00ebrogliefen werden in 1870 ontdekt en kort geleden ontcijferd. In tegenstelling tot het Hettitisch en het Pala\u00efsch werd het Luwisch niet sterk be\u00efnvloed door het Hattisch.\nDe Luwische taal of een dochtertaal ervan, het Isaurisch is waarschijnlijk nog gesproken in het Isauri\u00eb van de Romeinse en vroeg-Byzantijnse tijd te oordelen naar de grafopschriften in het vaak opstandige hoogland van wat voorheen Hilakku genoemd werd."}
{"id": "3616", "revid": "231402", "url": "https://nl.wikipedia.org/wiki?curid=3616", "title": "Albanees", "text": "Het Albanees (\"Shqip\") is een Indo-Europese taal zonder enige nauwe verwanten. Het is de enige offici\u00eble taal in Albani\u00eb en bestaat uit twee dialecten: het Gegisch (noorden) en het Toskisch (zuiden). De taal wordt buiten Albani\u00eb gesproken door etnische Albanezen op de Balkan en diens diaspora. Het Albanees heeft een offici\u00eble status in Kosovo, Noord-Macedoni\u00eb en Montenegro. Het is tevens een erkende minderheidstaal in Itali\u00eb, Servi\u00eb, Kroati\u00eb en Roemeni\u00eb.\nHet zelfstandig karakter van het Albanees is pas laat aan het licht gekomen. De grammaticale structuur is tamelijk onafhankelijk maar er zijn veel leenwoorden uit het Latijn en andere talen. De oorspronkelijke kern is sterk ge\u00ebvolueerd. Het onderzoek, dat met name plaatsvindt onder de noemer albanologie, wordt bemoeilijkt omdat de vroegste teksten dateren uit de 15e eeuw.\nClassificatie.\nRond 1850 werd aangetoond dat Albanees een Indo-Europese taal is.\nAan de oorsprong zou het Illyrisch, Thracisch of Dacisch liggen. Deze talen werden in de oudheid en tijdens het begin van het Romeinse Rijk in Zuid-Europa gesproken. Het is onduidelijk of deze talen verschillende takken van de Indo-Europese taalfamilie waren.\nHet Albanees kan in twee dialectgroepen en vier dialecten onderverdeeld worden:\nKlanken.\nAlbanees wordt fonetisch gespeld. Ook worden buitenlandse namen doorgaans omgespeld (zoals \"Xhon\" voor de Engelse naam John).\nKlinkers.\nHet Albanees heeft zeven klinkers: A, E, \u00cb, I, O, U, Y. Klinkers kunnen lang of kort zijn, maar hier wordt meestal geen betekenisverschil mee uitgedrukt. Alleen bij de U en de Y kan de lengte van de klinker belangrijk zijn: de lange U en Y worden dan ook als UE resp. YE gespeld.\nMedeklinkers.\nEn 29 medeklinkers: B, C, \u00c7, D, Dh, F, G, Gj, H, J, K, L, Ll, M, N, Nj, P, Q, R, Rr, S, Sh, T, Th, V, X, Xh, Z, Zh.\nGrammatica.\nDe grammatica van het Albanees typeert zich door een grote vormenrijkdom. Het Albanees heeft naamvallen, onderscheidt een groot aantal werkwoordstijden en verschillende wijzen. Een en ander wordt gecompliceerd door het voorkomen van veel onregelmatigheden, vooral in de meervoudsvorming. Het is dus een in hoge mate flecterende taal.\nKlankleer.\nKlinkers.\nIn het Albanees komen zeven klinkers voor. In de volgende tabel is tussen de schuine streepjes het fonetische teken aangegeven.\nDe spelling van de klinkers komt overeen met die van het Duits, dus &lt; u &gt; staat voor een \"oe\", &lt; y &gt; voor een \"uu\", en &lt; a &gt; voor een open \"aa\". Bijzonder is de &lt; \u00eb &gt;, die staat voor de \"stomme e\" of sjwa, zoals we die kennen in Nederlandse woorden als \"beneden\" .\nKlinkers kunnen in het Albanees \"(half-)lang\" of \"kort\" zijn. Bij de meeste klinkers is de lengte niet van belang voor de betekenis, en wordt dan ook niet in de spelling aangegeven. Alleen de y en de u kunnen lange varianten hebben.\nMedeklinkers.\nHet Albanees kent 29 medeklinkers. In de tabel worden ze in fonetische tekens weergegeven.\nDe spelling van dit grote aantal medeklinkers bracht problemen met zich mee: het Romeinse alfabet heeft hier niet genoeg karakters voor. Deze moeilijkheid werd opgelost door middel van combinaties van lettertekens (bijvoorbeeld th voor \u03b8, net als in het Engels) en door het invoeren van een speciaal letterteken, de \u00e7, zoals die ook voorkomt in het Turks en het Frans.\nIn woordenboeken worden deze lettercombinaties gewoonlijk als aparte lettertekens behandeld. De \"xh\" komt dus na de \"x\", en de \"\u00e7\" na de \"c\".\nNet als in het Nederlands worden stemhebbende medeklinkers, zoals de \"d\", al stemloos uitgesproken als ze aan het eind van een woord staan. Zo bijvoorbeeld: \"k\u00ebnd\", uitgesproken als [k\u0259nt] (hoek, kant) en zogj [z\u0254c] (vogels).\nKlemtoon.\nHet Albanees kent geen regelmatige beklemtoning. Wel kan gesteld worden dat de meeste woorden de klemtoon op de voorlaatste lettergreep hebben. De laatste lettergreep is meestal een uitgang, de klemtoon ligt dus op de laatste lettergreep van de stam.\nVormleer.\nHet Albanees is een flecterende taal. Woorden bestaan uit verschillende morfemen. Door een morfeem toe te voegen of te veranderen, ontstaat een nieuwe grammaticale functie van het woord. Bij het studeren van Albanees moeten zeer veel verbuigingen en vervoegingen worden aangeleerd.\nHet zelfstandig naamwoord.\nHet zelfstandig naamwoord heeft in het Albanees een geslacht: het is mannelijk of vrouwelijk. Het kan in het enkelvoud of het meervoud staan. Daarbij worden nog naamvallen onderscheiden: het Albanees heeft er zes, waarvan de zesde, de vocatief, enkel bij een beperkt aantal woorden voorkomt.\nIn het Albanees wordt een strak onderscheid gemaakt tussen bepaald en onbepaald. Een dergelijk onderscheid kennen we in het Nederlands ook, waar \"een koe\" onbepaald is, en \"de koe\" bepaald, maar in het Albanees hebben woorden een andere vorm als ze bepaald dan wel onbepaald zijn. Dit geldt ook voor namen. Tirana is zo de bepaalde variant van het onbepaalde Tiran\u00eb.\nBepaaldheid wordt in het Albanees dus uitgedrukt door achtervoegsels. Deze achtervoegsels gaan mogelijk op oudere lidwoorden terug. Het moderne Albanees heeft echter ook nog onderscheiden lidwoorden (zie onder).\nEnkelvoud.\nDe verbuiging van de zelfstandige naamwoorden verschilt per woord. Er zijn vier verbuigingstypen aan te wijzen. In de eerste twee vindt men de mannelijke woorden, in de derde de vrouwelijke en in de vierde de onzijdige.\nEerste type.\nIn dit type vinden we voornamelijk mannelijke woorden die eindigen op een medeklinker. Mannelijke woorden die eindigen op -g, -k of -h vallen er echter niet onder (die vallen onder het tweede type).\nHieronder als voorbeeld de verbuiging van \"mur\", dat \"muur\" betekent.\nWaarbij opvalt dat bij de genitief een losstaand \"i\" wordt gebruikt. Dit is een lidwoord dat hier de naamval aanduidt. In alle verbuigingen komt dit lidwoord bij de genitief voor. Zie onder \"lidwoord\" meer uitleg over de Albanese lidwoorden.\nTweede type.\nTot dit type behoren de mannelijke woorden die bij type \u00e9\u00e9n afvielen, dus de woorden eindigende op -g, -k en -h, of op een (beklemtoonde) klinker. Hieronder worden twee voorbeelden gegeven, \u00e9\u00e9n uitgaande op een medeklinkerstam, en \u00e9\u00e9n op een klinker. Het eerste voorbeeld is \"shok\" (vriend), het tweede is \"njeri\" (man, mens).\nShok (vriend)\nNjeri (mens)\nBij de accusatief van \"njeri\", die normaal \"njeriun\" luidt, moet gezegd worden dat er een tweede vorm voorkomt, namelijk \"njerin\u00eb\". Ook bij andere woorden van dit type komt deze vorm voor.\nMerk verder op dat de klemtoon bij het paradigma van \"njeri\" steeds op -\"ri\"- ligt, dus njeriu, maar ook njeri, dus met de klemtoon op de laatste lettergreep van de stam. Het meervoud (zie onder) kent overigens een afwijkende beklemtoning, namelijk njer\u00ebz. Dit is een uitzondering.\nDerde type.\nOnder dit type vallen alle vrouwelijke woorden. De vrouwelijke woorden eindigen in principe op een klinker.\n\u00c7ant\u00eb (tas)\nHierbij valt op dat de laatste klinker van de stam, de \u00eb, wegvalt in de verbuiging: \"\u00e7anta\", en niet *\"\u00e7ant\u00ebja\", \"\u00e7ante\", en niet *\"\u00e7ant\u00ebje\". Dit is zo omdat de \u00eb onbeklemtoond is. Beklemtoonde klinkers blijven wel bewaard. Zo bijvoorbeeld \"rrufe\" (bliksem), dat als bepaalde vorm \"rrufeja\" kent, en als datief \"rrufeje\". Om de -e- te behouden heeft dit paradigma in plaats van *\"rruf\u00ebs\" (vgl. \"\u00e7ant\u00ebs\") een langere vorm: \"rrufes\u00eb\".\nEr zijn vrouwelijke woorden die eindigen op een medeklinker, namelijk -ll of -r. Zij hebben een vergelijkbare vervoeging. Als voorbeeld dient \"zem\u00ebr\" (hart).\nZem\u00ebr (hart)\nVierde type.\nOnder dit type vallen alle onzijdige woorden. Dit type vertoont een aantal overeenkomsten met het eerste type. Opvallend is dat de nominatief en accusatief niet worden onderscheiden. Dit is in bijna alle Indo-Europese talen het geval bij onzijdige woorden.\nBall\u00eb (voorhoofd)\nBij onzijdige woorden die op een medeklinker eindigen, is de verbuiging iets verschillend.\nLesh (haar, wol)\nMeervoud.\nVorming.\nDe meervoudsvorming in het Albanees verloopt niet volgens een regelmatig proced\u00e9. De meervoudsvorm moet bij ieder woord apart worden aangeleerd. Er is een zeer groot aantal mogelijkheden om van een enkelvoud een meervoud te maken. Grammatici tellen zo'n 100 mogelijkheden om van een Albanees enkelvoud een meervoud af te leiden.\nOok combinaties van deze mogelijkheden komen veelvuldig voor:\nVerder zijn er combinaties van drie proced\u00e9s:\nOok zijn er diverse onregelmatige vormen, zoals \"djal\u00eb - djem\" (jongen). Soms is het meervoud zelfs van heel andere origine dan het enkelvoud: \"qenj - shtjerra\" (lam).\nEr bestaan in de standaardtaal nogal eens varianten naast elkaar. Zo kan het meervoud van \"bar\" (gras, kruid) niet alleen \"bar\u00ebra\" zijn, maar ook \"barna\". Dergelijke varianten zijn vaak regionaal, passen in eerder plechtstatig, verouderd taalgebruik of zijn juist moderne vormingen die nog niet algemeen zijn geaccepteerd."}
{"id": "3617", "revid": "15168", "url": "https://nl.wikipedia.org/wiki?curid=3617", "title": "Keltische talen", "text": "De Keltische talen vormen de westelijke tak van de Indo-Europese talen en werden gesproken door de Keltische stammen die vanaf de 7e eeuw v.Chr. het grootste deel van Europa bevolkten.\nOorsprong en verspreiding.\nAlle Keltische talen stammen af van een gemeenschappelijke voorouder, het Proto-Keltisch, dat op zijn beurt behoort tot de Indo-Europese taalfamilie, waartoe ook het Nederlands behoort. Tijdens het eerste millennium voor onze jaartelling, toen de Keltische beschaving haar hoogtepunt bereikte, werden de Keltische talen gesproken over bijna heel Europa.\nIn de eenentwintigste eeuw wordt er nog alleen Keltisch gesproken in Ierland, Noord-Ierland, Schotland, het eiland Man, Wales, Cornwall, en Bretagne. Emigranten uit Ierland, Schotland en Wales hebben hun talen ook meegenomen naar de Verenigde Staten, Canada, Argentini\u00eb en Australi\u00eb, maar ondertussen zijn deze talen daar (zo goed als) uitgestorven.\nClassificatie.\nDe Keltische talen kunnen op twee manieren gecategoriseerd worden. E\u00e9n categorisatiemethode verdeelt de Keltische talen in P-Keltisch en Q-Keltisch. Deze onderverdeling is gebaseerd op de ontwikkeling van de Proto-Keltische klank *\"kw\", die *\"p\" werd in de P-Keltische talen en *\"k\" in de Q-Keltische talen. Volgens deze classificatiemethode zijn het Gallisch en Brits P-Keltische talen, en het Keltiberisch en Gaelisch Q-Keltische talen. Deze theorie gaat ervan uit dat op een gegeven moment de Q-Keltische talen zich afgesplitst hebben van het Proto-Keltisch, waar vervolgens de P-Keltische talen zijn uit ontstaan.\nDe andere classificatiemethode, die vandaag de meest gebruikelijke is, verdeelt de Keltische talen in het Eiland-Keltisch of Insulair Keltisch en het Vasteland-Keltisch. Het Gallisch en het Keltiberisch zijn Vasteland-Keltisch, terwijl het Gaelisch en Brits behoren tot de Eiland-Keltische talen. Deze theorie stelt dat de evolutie in P- en Q-Keltisch onafhankelijk op meerdere locaties heeft plaatsgevonden.\nWetenschappers hebben aanwijzingen gevonden die beide hypotheses ondersteunen, maar de ontdekking dat het Keltiberisch ook Q-Keltisch is, heeft aan de eerste classificatiemethode een zware slag toegebracht.\nAangezien de Vasteland-Keltische talen uitgestorven zijn, wordt P-Keltisch vaak gebruikt als synoniem voor Brits, en Q-Keltisch als synoniem voor Gaelisch.\nStamboom volgens de Eiland/Vastelandhypothese.\nVolgens de Eiland/Vastelandhypothese, ziet de stamboom van de Keltische talen er als volgt uit:\nStamboom volgens de P-/Q-hypothese.\nVolgens de P-/Q-hypothese, ziet de stamboom van de Keltische talen er als volgt uit:\nKarakteristieken.\nHoewel de Keltische talen sterk van elkaar verschillen, bezitten zij een aantal gemeenschappelijke kenmerken. Deze kenmerken zijn, hoewel vaak afwezig in de ons meer bekende Indo-Europese talen, echter niet uniek aan de Keltische talen. Enkele voorbeelden:\nvoorbeeld (Iers): P\u00f3l (nominatief: Paul) wordt Ph\u00f3il (genitief: van Paul)\nvoorbeeld (Welsh): deg (tien), ugain (twintig), deg ar hugain (dertig), deugain (veertig)\nKeltisch taal- en cultuurgebied.\nAan het begin van de eenentwintigste eeuw worden er nog vier Keltische talen gesproken: Bretoens in Bretagne, Iers in Ierland, Welsh in Wales en Schots-Gaelisch in Schotland. Het aantal sprekers is evenwel zo klein geworden dat het voortbestaan van deze talen onzeker is geworden."}
{"id": "3618", "revid": "223093", "url": "https://nl.wikipedia.org/wiki?curid=3618", "title": "Vasteland-Keltische talen", "text": "Van de vasteland-Keltische talen, die alle zijn uitgestorven, is het Gallisch het best bewaard. Het is bekend uit klassieke auteurs, plaats- en persoonsnamen, glossen, leenwoorden en korte inscripties. Uitgestorven in de 5e eeuw."}
{"id": "3619", "revid": "139751", "url": "https://nl.wikipedia.org/wiki?curid=3619", "title": "Eiland-Keltische talen", "text": "De eiland-Keltische talen is een subgroep van talen binnen de Keltische talen. Aangezien alle Vasteland-Keltische talen zijn uitgestorven, zijn alle levende Keltische talen Eiland-Keltische talen. De taalgroep is verder opgesplitst in Brythonische talen, en Goidelische talen. De talen eerste groep worden ook wel de P-Keltische talen genoemd, en de talen in de tweede groep worden ook wel de Q-Keltische talen genoemd. Die namen komen van de klank die de (vermeende) Indo-Europese \"Qu\" verving: Een \"P\" voor de P-Keltische en een \"K\" voor de Q-Keltische talen."}
{"id": "3620", "revid": "139751", "url": "https://nl.wikipedia.org/wiki?curid=3620", "title": "Britse talen", "text": "De Britse talen zijn een onderfamilie van de Eiland-Keltische talen. Ze staan ook bekend als Brythonische talen en ze zijn een subgroep van de P-Keltische talen.\nBritse talen zijn:\nGeschiedenis.\nVolgens Julius Caesar was de taal die op het eiland Britannia gesproken werd vergelijkbaar met die van Galli\u00eb. Gedurende de Romeinse tijd heeft het Latijn een grote invloed op de taal gehad, maar in tegenstelling tot het Gallisch werd ze niet vervangen door een Romaanse taal.\nMet de komst van de Angelsaksen veranderde de situatie aanzienlijk. Sprekers van het Brits migreerden onder andere naar Armorica terwijl sprekers van Goidelische en Germaanse talen zich op Groot-Brittanni\u00eb vestigden. Als gevolg van de veroveringen van de Angelsaksen werd het taalcontinu\u00fcm verbroken en begonnen de Zuidwest-Britse talen (Bretons en Cornish) en de West Britse talen (Welsh en Cumbrisch) zich afzonderlijk te ontwikkelen.\nKarakteristieken.\nDe Britse talen kennen een aantal gemeenschappelijke karakteristieken."}
{"id": "3621", "revid": "780746", "url": "https://nl.wikipedia.org/wiki?curid=3621", "title": "Welsh (taal)", "text": "Het Welsh (\"Cymraeg\", ) is een Keltische taal, die gesproken wordt in Wales. Daar is het Welsh samen met het Engels de bestuurstaal en de voertaal in het onderwijs. Samen met het Bretons en het uitgestorven Cornisch vormt het Welsh de Britse tak van de Keltische taalfamilie. De taal heeft ongeveer 750.000 sprekers. Dat komt neer op zo'n 19 procent van de Welshe bevolking.\nGebruik.\nHet Welsh is de Keltische taal met het hoogste aantal sprekers. Bij een classificatie in 2023 door de Unesco werd de taal gerangschikt als potentieel kwetsbaar. Dat wil zeggen dat nieuwe generaties de taal nog steeds aanleren als moedertaal, maar dat het gebruik ervan in het openbare leven beperkt is. Het is daarmee de enige Keltische taal die niet als bedreigd geldt.\nIn het noorden van Wales zijn de moedertaalsprekers ook vandaag nog in de meerderheid, soms met een aandeel tot 70 procent. De laatste tien jaar is het percentage sprekers constant gebleven, waar het voordien langzaam afnam. Het absolute aantal sprekers is de laatste jaren opnieuw toegenomen.\nVolgens de Britse volkstelling van 2021 wordt Welsh gesproken door 17,8 procent van de inwoners van Wales. Beperkte kennis van het Welsh (bv. enkel begrijpen) is aanwezig bij ongeveer 5,2 procent van de bevolking. Uit het jaarlijks bevolkingsonderzoek van 2022 bleek dat in Wales 29,7 procent van de bevolking Welsh kon spreken. 14,8 procent gaf aan de taal dagelijks te gebruiken.\nSinds 2000 zijn leerlingen in Wales verplicht om Welsh te leren als moedertaal of als tweede taal. Het Welsh is de eerste onderwijstaal in 20 procent van de scholen in Wales. De regering van Wales heeft zich als doel gesteld om tegen 2050 het aantal sprekers te verdubbelen.\nIn 2010 nam het parlement van Wales een wetsvoorstel aan waardoor het Welsh de offici\u00eble taal in Wales werd naast het Engels.\nBuiten Wales wordt Welsh gesproken in een gebied in de Argentijnse provincie Chubut.\nVerspreiding.\nDeze tabel laat het percentage Welshsprekers per hoofdgebied zien volgens de Britse volkstelling van 2011.\nGeschiedenis.\nOudwelsh.\nDe allereerste geschreven bronnen in het Welsh dateren uit de 6e eeuw. De taal heeft daarmee een van de langste geschreven tradities in Europa. Het Welsh uit die oudste periode wordt Vroegwelsh genoemd. Er zijn uit die tijd weinig teksten overgeleverd.\nDe vroegst bewaard gebleven tekst is een opschrift uit de 7e eeuw op een grafsteen in de kerk van Tywyn. Een tekst uit de Lichfield-evangeli\u00ebn is vermoedelijk geschreven in de late 7e of 8e eeuw, maar het kan ook een kopie zijn van een 6e-eeuwse tekst.\nHet Oudwelsh wordt gesitueerd tussen de 9e en de 11e eeuw. Het is de periode dat de oudste Welshe gedichten en de wetteksten van koning Hywel de Goede werden geschreven. Een aantal van die teksten zijn alleen in transcriptie overgeleverd in latere handschriften, zoals \"Y Gododdin\".\nNaarmate de Angelsaksische kolonisatie van Groot-Brittanni\u00eb vorderde, werden de Kelten in Wales gescheiden van de Kelten in Schotland en in Zuidwest-Engeland. Zo hebben het Cumbrisch en het Cornisch zich ontwikkeld tot afzonderlijke talen.\nMiddelwelsh.\nTussen de 12e en de 14e eeuw spreekt men van Middelwelsh. Uit die eeuwen zijn er meer geschreven bronnen overgeleverd dan uit welke andere periode dan ook. Het is de taal van bijna alle overgebleven vroege manuscripten van de Mabinogion, een belangrijke verzameling middeleeuwse prozateksten. De verhalen zelf zijn weliswaar al veel ouder.\nMet de opkomst van het Engels in de late middeleeuwen nam het gebruik van het Welsh af. Toch bleef de taal een belangrijke taak vervullen in het openbare leven als bestuurs- en cultuurtaal. Voor sprekers vandaag is Middelwelsh nog steeds te begrijpen, zij het met een zekere inspanning.\nNieuwwelsh.\nNieuwwelsh wordt onderverdeeld in twee perioden. Tussen de 14e en de 16e eeuw spreekt men van Vroegnieuwwelsh. Het was onder meer de taal van de dichter Dafydd ap Gwilym. Het moderne Welsh begint met de Bijbelvertaling van William Morgan in 1588. Net zoals bij de King James Bible en de Statenbijbel was de vertaling belangrijk voor de ontwikkeling van de standaardtaal.\nIn de 19e eeuw werden de eerste uitgebreide woordenboeken in het Welsh uitgegeven. Het werk van vroege woordenboekmakers als Daniel Silvan Evans is van cruciaal belang geweest voor de taalkundige documentatie en beschrijving van de Welshe taal. Moderne woordenboeken zoals de \"Geiriadur Prifysgol Cymru\" zijn schatplichtig aan hun werk.\nIn de tweede helft van de 19e eeuw onderging Wales een snelle industrialisering, die gepaard ging met immigratie, verstedelijking en de opkomst van een nieuwe arbeidersklasse. Het isolement van Wales werd doorbroken door de aanleg van spoorwegen. Daardoor steeg het aantal Engelstaligen ten opzichte van het aantal Welshsprekers, vooral in de valleien van Zuid-Wales.\nVandaag.\nMet name het gebruik van Engels als voertaal in het onderwijs heeft geleid tot een sterke afname van het aantal moedertaalsprekers. Aan het begin van de 20e eeuw was het Engels al de dominante taal in Wales. Volgens de volkstelling van 1911 waren er 977.366 Welshsprekers in Wales. In 1991 was dat aantal teruggelopen tot 510.920.\nNa de Eerste Wereldoorlog bleef het aantal sprekers dalen als gevolg van de sociaal-economische problemen in Wales. In die tijd begon de Labourpartij, die weinig waarde hechtte aan de Welshe taal, aan aanhang te winnen. Als tegenreactie werd in 1925 Plaid Cymru opgericht, een centrumlinkse politieke partij die zich inzet voor het behoud van de Welshe taal en cultuur.\nDe regering van Wales spant zich vandaag in om de verspreiding van het Welsh te bevorderen. Sedert het eind van de 20e eeuw is het aantal sprekers weer langzaam aan het stijgen. Er bestaan tegenwoordig veel scholen en universiteiten, die zowel in het Welsh als het Engels lesgeven. Alle overheidsdiensten in Wales zijn tweetalig. Er zijn kranten, tijdschriften en radiozenders in het Welsh, en sinds 1982 bestaat er ook de Welshtalige omroep S4C.\nHet Welsh geldt bovendien als een belangrijke identiteitsvormende factor voor de bevolking van Wales, ook voor inwoners die de taal niet meer beheersen.\nWoordenschat.\nErfwoorden.\nWelsh maakt deel uit van de Keltische tak van de Indo-Europese talen. Binnen de Indo-Europese taalfamilie zijn de Keltische talen nauw verwant aan de Italische talen. Daarom spreekt men soms van de Italo-Keltische talen. De Keltische talen worden ingedeeld bij de kentumtalen.\nDe erfwoordenschat van het Welsh is van Keltische oorsprong. Het Welsh is nauw verwant aan het Bretons en het uitgestorven Cornisch. Ze vormen samen de Britse talen.\nHogerop is het Welsh ook verwant aan het Iers, het Schots-Gaelisch en het Manx, samen de Gaelische talen. De Britse en de Gaelische talen zijn zo'n 2500 \u00e0 3000 jaar geleden afgesplitst van een gemeenschappelijke voorouder. Dat is beduidend vroeger dan in de meeste andere Indo-Europese taalfamilies.\nDe Britse talen worden soms P-Keltische talen genoemd, omdat het foneem /k\u02b7/ uit het Proto-Keltisch in de Britse talen ge\u00ebvolueerd is naar een labiaal.\nLeenwoorden.\nDoordat Brittanni\u00eb een Romeinse provincie was, heeft het Welsh een verregaande invloed van het Latijn ondergaan. In de oudste basiswoordenschat van het Welsh treft men meer Latijnse leenwoorden aan dan in de Germaanse talen, die v\u00f3\u00f3r de Grote Volksverhuizing hoofdzakelijk werden gesproken aan de grenzen van het Romeinse Rijk door volken die vooral door handel in aanraking kwamen met het Latijn.\nDe verregaande invloed van het Latijn blijkt ook uit de namen van de dagen van de week. In de Germaanse talen zijn de meeste namen leenvertalingen, waarin de Romeinse goden zijn vervangen door Germaanse tegenhangers. In het Welsh daarentegen is het tweede lid altijd een verbastering van de oorspronkelijke Latijnse naam.\nVanaf de Angelsaksische kolonisatie van Brittanni\u00eb kwam het Welsh ook in aanraking met Germaanse leenwoorden.\nSindsdien is het Engels altijd de belangrijkste bron van leenwoorden gebleven.\nDe spelling van nieuwe Engelse leenwoorden wordt altijd aangepast aan het Welsh.\nLeenvertalingen.\nDe grote invloed van het Engels blijkt ook uit de talloze leenvertalingen.\nNieuwvormingen.\nIn tegenstelling tot het Engels heeft het Welsh vanaf de renaissance een taalpuristische stroming gekend. Het Welsh maakt aanzienlijk meer dan het Engels gebruik van samenstellingen en afleidingen om nieuwe begrippen te ijken.\nKlankleer.\nKlankinventaris.\nDe klankinventaris van het Welsh bevat een aantal klanken die zeldzaam zijn in Europese talen. Kenmerkend voor het Welsh zijn de stemloze alveolaire laterale fricatief /\u026c/, de stemloze nasalen /m\u0325/, /n\u0325/ en /\u014b\u030a/, en de stemloze alveolaire vibrant /r\u0325/.\nDe fonemen /d\u0292/, /t\u0283/ en /z/ komen alleen voor in recente leenwoorden. De stemloze nasalen /m\u0325/, /n\u0325/, /\u014b\u030a/ komen voort uit nasale mutatie. De stemloze palatale fricatief /\u00e7/ komt alleen voor als een gevolg van assimilatie.\nDe klinkers /\u0268\u031e/ en /\u0268\u02d0/ komen alleen voor in de noordelijke dialecten. In het zuiden van Wales worden ze vervangen door /\u026a/ en /i\u02d0/. In de zuidelijke dialecten is er een contrast tussen korte en lange klinkers in beklemtoonde lettergrepen. In het noorden bestaat dat contrast alleen in beklemtoonde eindlettergrepen en in woorden van \u00e9\u00e9n lettergreep.\nTweeklanken met het foneem /\u0268/ komen alleen voor in het noorden van Wales. In de zuidelijke dialecten wordt /\u028a\u0268/ vervangen door /\u028ai/, /\u0268u, \u0259\u0268, \u0254\u0268/ worden /\u026au, \u0259i, \u0254i/, en /a\u0268, \u0251\u02d0\u0268/ worden /ai/.\nKlemtoon.\nDe klemtoon ligt in het Welsh vrijwel altijd op de voorlaatste lettergreep. In bepaalde gevallen, zoals bij werkwoorden op \"-au\", valt de klemtoon op de laatste lettergreep. Uitzonderingen op de regel worden meestal aangeduid met een klemtoonteken. Omdat de klemtoon steeds naar achteren verschuift, kunnen verwante woorden soms heel anders gaan klinken, wanneer er gebonden morfemen aan het eind van een woord worden toegevoegd.\nSpelling en uitspraak.\nHet Welsh wordt geschreven in een Latijns schrift, waar acht digrafen aan zijn toegevoegd. Ze worden behandeld als afzonderlijke letters.\nHet Welsh maakt ook gebruik van verschillende klinkercombinaties om tweeklanken weer te geven.\nDe grafemen \u27e8w\u27e9 en \u27e8y\u27e9 worden als klinkers gezien. Het foneem /\u0283/ wordt meestal als \u27e8si\u27e9 geschreven, zoals in \"siarad\" ('spreken') of \"siwgr\" ('suiker'). De klanken /m\u0325/, /n\u0325/ en /\u014b\u030a/, die een gevolg zijn van nasale mutatie, worden weergegeven als \u27e8mh\u27e9, \u27e8nh\u27e9 en \u27e8ngh\u27e9. De \u27e8j\u27e9 wordt alleen gebruikt in recente leenwoorden uit het Engels, zoals \"garej\" ('garage'), om het foneem /d\u0292/ weer te geven. De grafemen \u27e8k\u27e9, \u27e8q\u27e9, \u27e8v\u27e9, \u27e8x\u27e9 en \u27e8z\u27e9 worden gebruikt in een aantal technische termen, maar ze kunnen steeds worden vervangen door een Welshe spelling. De \u27e8k\u27e9 raakte in onbruik in de 16e eeuw.\nHet meest voorkomende diakritische teken is de circumflexus, zoals in \"d\u0175r\" ('water') en in \"m\u00f4r\" ('zee'), die wordt gebruikt om lange klinkers te markeren. Daarnaast maakt het Welsh ook gebruik van de acutus, zoals in \"jir\u00e1ff\" ('giraf'), om een afwijkende klemtoon aan te duiden, en van het trema, zoals in \"sg\u00efo\" ('ski\u00ebn'), om losse klinkers te onderscheiden van tweeklanken.\nSpraakkunst.\nBeginmutaties.\nEen typisch kenmerk van alle nog bestaande Keltische talen zijn de beginmutaties (\"treigladau\"). Dat zijn klankverschuivingen waarbij de beginklank van een woord verandert op basis van de grammaticale en syntactische context. De klankverschuivingen zijn niet louter fonetisch. Ze hangen af van de congruerende woorden (lidwoord, bezittelijk voornaamwoord, voorzetsel) of van de functie in de zin (onderwerp, lijdend voorwerp, bijwoordelijke bepaling). De drie soorten mutaties in het Welsh zijn lenitie (\"treiglad meddal\"), nasalisatie (\"treiglad trwynol\") en aspiratie (\"treiglad llaes\").\nHet bezittelijk voornaamwoord \"fy\" ('mijn') veroorzaakt nasalisatie, \"dy\" ('jouw') veroorzaakt lenitie, en \"ei\" ('haar') veroorzaakt aspiratie.\nLidwoord.\nHet Welsh heeft alleen een bepaald lidwoord. Dat lidwoord heeft drie fonologisch bepaalde alternanten. Wanneer het volgende woord begint met een klinker of met het foneem /h/, wordt omwille van de welluidendheid de vorm \"yr\" gebruikt. Als het voorafgaande woord eindigt op een klinker, wordt de vorm \"'r\" gebruikt om een klinkerbotsing te vermijden, ongeacht de volgende klank. In alle andere gevallen wordt de basisvorm \"y\" gebruikt. Het woordgeslacht kan niet worden afgeleid van het lidwoord.\nZelfstandig naamwoord.\nHet Welsh maakt een onderscheid tussen mannelijke en vrouwelijke zelfstandige naamwoorden, maar het woordgeslacht kan niet worden afgeleid van het lidwoord. Er treedt w\u00e9l lenitie op bij de bijvoeglijke naamwoorden die congrueren met vrouwelijke woorden. Er treedt bovendien ook lenitie op bij de vrouwelijke zelfstandige naamwoorden zelf, als ze bij een bepaald lidwoord of bij het telwoord \"un\" ('\u00e9\u00e9n') staan.\nHet vrouwelijke woord \"cath\" ('kat') wordt:\nIn tegenstelling tot het mannelijke woord \"ci\" ('hond'):\nWanneer een vrouwelijk zelfstandig naamwoord in het meervoud staat, blijft de beginklank ongewijzigd.\nEr bestaan een vijftiental verschillende uitgangen om het meervoud te vormen (\"-au, -i, -iau, -ion, -od, -oedd, -on, -ydd\" ...). Het gebruik ervan is moeilijk in regels te vatten.\nRegelmatig wordt het meervoud gevormd door een klinkerwisseling of door de combinatie van een klinkerwisseling en een uitgang.\nEr zijn zelfstandige naamwoorden die het enkelvoud (\"nomen unitatis\") afleiden van een verzamelnaam.\nNa telwoorden staat het zelfstandig naamwoord in het enkelvoud.\nBijvoeglijk naamwoord.\nEen beperkt aantal bijvoeglijke naamwoorden heeft een eigen vrouwelijke vorm, maar de overgrote meerderheid van de bijvoeglijke naamwoorden gebruikt dezelfde vorm voor mannelijk als voor vrouwelijk.\nNa vrouwelijke zelfstandige naamwoorden treedt lenitie op bij het bijvoeglijk naamwoord.\nDe trappen van vergelijking hebben een afzonderlijke trap om gelijkheid uit te drukken, naast de vergrotende en de overtreffende trap.\nWerkwoord.\nIn de moderne spreektaal zijn er maar enkele synthetische werkwoordsvormen over. Er zijn bovendien vaak perifrastische alternatieven.\nDe belangrijkste werkwoordstijden worden gevormd met het werkwoord \"bod\" ('zijn'). De vervoeging is onregelmatig.\nTelwoord.\nHet traditionele Welshe talstelsel hanteert 20 als grondtal. De Welshe getallen van 11 tot 14 zijn \"x + 10\", 16 tot 19 zijn \"x + 15\", 21 tot 39 zijn \"x + 20\", 40 is \"2 \u00d7 20\", 60 is \"3 \u00d7 20\", enz. Daarnaast bestaat er ook een tiendelig talstelsel. Het systeem ontstond in Patagoni\u00eb en werd in de jaren 40 ook ingevoerd in Wales. Het traditionele stelsel wordt vooral nog gebruikt door de oudere generaties. Het is ook noodzakelijk bij rangtelwoorden en bij kloklezen. Tegenwoordig wordt het tiendelig stelsel aangeleerd op scholen in Wales.\nVoorzetsels.\nZoals in alle andere Eiland-Keltische talen worden veel voorzetsels in het Welsh verbogen.\nDe basisvorm wordt gebruikt, als er een naamwoordgroep op het voorzetsel volgt, bv. \"ar y bwrdd\" ('op de tafel').\nNa veel voorzetsels treedt aspiratie, lenitie of nasalisatie op.\nZinsbouw.\nHet Welsh is een klassiek voorbeeld van een VSO-taal. Dat wil zeggen dat de persoonsvorm aan het begin van de zin staat.\nIn de spreektaal worden werkwoordstijden veelal gevormd met het werkwoord \"bod\" ('zijn').\nIn de tegenwoordige tijd wordt \"bod\" gecombineerd met een werkwoordelijk zelfstandig naamwoord dat voorafgegaan wordt door \"yn\", een partikel dat een progressief aspect markeert.\nDe verleden tijd wordt gevormd door het partikel \"yn\" te vervangen door \"wedi\", een voorzetsel dat een perfectief aspect markeert.\nHet bezittelijk voornaamwoord wordt gewoonlijk versterkt door het gebruik van een persoonlijk voornaamwoord aan het eind van de naamwoordgroep.\nHet persoonlijk voornaamwoord wordt niet verbogen. Het bezittelijk voornaamwoord wordt gebruikt als lijdend voorwerp van het persoonlijk voornaamwoord.\nIn de naamwoordgroep staat het bijvoeglijk naamwoord meestal achter het zelfstandig naamwoord.\nEnkele bijvoeglijke naamwoorden staan v\u00f3\u00f3r het zelfstandig naamwoord. In zulke gevallen treedt lenitie op.\nBezitsrelaties worden uitgedrukt met een bijstelling. De bezitsvorm wordt gevormd door naamwoordgroepen achter elkaar te plaatsen. Enkel de bezitter krijgt daarbij een lidwoord.\nStijlregisters.\nModern Welsh heeft twee hoofdregisters, informeel Welsh (\"Cymraeg llyfar\") en literair Welsh (\"Cymraeg llenyddol\"). Informeel Welsh wordt gebruikt in de spreektaal en in de moderne schrijftaal. Literair Welsh staat dichter bij de taal zoals die werd gestandaardiseerd in de Bijbelvertaling van 1588. Het register wordt gebruikt in overheidsdocumenten en in traditionele literatuur. Literair Welsh vertoont niet de gewestelijke verschillen, die kenmerkend zijn voor informeel Welsh.\nLiterair Welsh onderscheidt zich door meer synthetische werkwoordsvormen, een verschillend gebruik van de werkwoordstijden, het achterwege laten van persoonlijke voornaamwoorden en een veel geringere tendens om Welshe erfwoorden te vervangen door Engelse leenwoorden. In literair Welsh komen bovendien meer archa\u00efsche voornaamwoorden en beginmutaties voor.\nGewestelijke verschillen.\nEr bestaat op heden geen gesproken standaard voor het Welsh. In de jaren 70 is er een poging gedaan om de spreektaal te standaardiseren (\"Cymraeg byw\"), maar die poging is mislukt, omdat er onvoldoende rekening werd gehouden met de gewestelijke verschillen.\nEr zijn met name belangrijke verschillen tussen de dialecten in het noorden en het zuiden van Wales, die tot uiting komen in de uitspraak, de woordenschat en de spraakkunst. Het belangrijkste verschilpunt is de uitspraak van de \u27e8u\u27e9, die in het noorden klinkt als /\u0268\u02d0/ en in het zuiden als /i\u02d0/. Een gevolg daarvan is dat de uitspraak van de grafemen \u27e8i\u27e9 en \u27e8u\u27e9 samenvalt in het Zuid-Welsh. Men spreekt er daarom van de letters \"i dot\" (\"i punt\") en \"u bedol\" (\"u hoefijzer\").\nDrie voorbeelden van lexicale verschillen zijn de Noord-Welshe woorden \"llwynog\" ('vos'), \"popty\" ('oven') en \"tylluan\" ('uil') en hun Zuid-Welshe tegenhangers \"cadno\", \"ffwrn\" en \"gwdih\u0175\". Al deze woorden gelden als standaardtaal.\nHistorisch wordt het Welshe taallandschap opgesplitst in vier dialectgebieden, die samenvallen met de ceremoni\u00eble graafschappen Dyfed, Gwent, Gwynedd en Powys. Daarnaast heeft zich in de 19e eeuw een vijfde dialect ontwikkeld in Y Wlafda, de Welshe nederzetting in Patagoni\u00eb. Dat dialect wijkt vooral af van de Britse dialecten door het veelvuldige gebruik van Spaanse leenwoorden.\nOnderwijs.\nOnderwijs in het Welsh wordt \"Welsh-medium education\" (\"addysg cyfrwng Cymraeg\") genoemd. In 1990 werd Welsh in het onderwijs verplicht tot 14 jaar. Sinds 1999 is de leeftijd opgetrokken naar 16. Alle leerlingen in reguliere scholen leren vandaag dus Welsh van hun 5e tot hun 16e.\nDe eerste Welshtalige school werd in 1939 opgericht in Aberystwyth en de eerste gemeenschapsschool in Llanelli in 1949. In de jaren 60 groeide de belangstelling voor Welsh taalonderwijs, omdat men geloofde dat leerlingen op Welshtalige scholen beter presteerden.\nOp Welshtalige scholen wordt lesgegeven in het Welsh of in combinatie met het Engels. Sommige scholen bieden wiskunde en natuurwetenschappen aan in het Engels, omdat dat de internationale voertaal is in die vakgebieden. Andere scholen geloven dat de beste resultaten worden behaald door enkel Welsh als onderwijstaal te hanteren. Weer andere zijn van mening dat tweetaligheid het beste werkt.\nBij kinderen uit Welshsprekende gezinnen wordt Engels gewoonlijk op 7-jarige leeftijd ge\u00efntroduceerd. Tegen de leeftijd van 11 spreken ze doorgaans al Engels op C2-niveau. Door de dominante positie van het Engels in het openbare leven is het uitzonderlijk dat kinderen taalachterstand oplopen.\nTechnologie.\nZoals veel talen in de wereld is het Welsh in toenemende mate aanwezig op het internet. De Bwrdd yr Iaith Gymraeg heeft in 2006 een gegevensbank met genormaliseerde terminologie\u00ebn geopend. Er bestaan verschillende Welshtalige gebruikersomgevingen, zoals voor Windows XP, Windows Vista, Windows 7, Microsoft Office, Open Office en Mozilla Firefox. Wikipedia heeft een Welshe versie sinds 2003 en Facebook sinds 2009.\nIn 2006 bracht de Bwrdd yr Iaith Gymraeg programmatuur uit die het gebruik van voorspellende tekstinvoer mogelijk maakt om Welshe tekstberichten te verzenden. In 2009 werd de Samsung S5600 gelanceerd, de eerste mobiele telefoon met een gebruikersomgeving en T9 in het Welsh. Er zijn ook verschillende applicaties voor iPhone in het Welsh ontwikkeld.\nTekstvoorbeelden.\nDeze tekst is een uittreksel uit het Johannesevangelie in het Welsh.\nDeze tekst is een uittreksel uit de Universele Verklaring van de Rechten van de Mens in het Welsh."}
{"id": "3622", "revid": "484386", "url": "https://nl.wikipedia.org/wiki?curid=3622", "title": "Cornish", "text": ""}
{"id": "3623", "revid": "1017977", "url": "https://nl.wikipedia.org/wiki?curid=3623", "title": "Bretons (taal)", "text": "Het Bretons of Bretoens (Bretoens: \"Brezhoneg\", Frans: \"Breton\") is een Eiland-Keltische taal. Ondanks haar classificatie wordt de taal als enige levende Keltische taal in continentaal Europa gesproken. Het is een sterk bedreigde taal. In 2018 spraken naar schatting nog 207 000 mensen in Bretagne de taal, en dit cijfer daalt nog steeds.\nGeschiedenis.\nOud Bretons.\nHet Bretons stamt niet af van het Gallisch, maar is ontstaan uit Britse talen, waarvan ook het Welsh en het Cornisch afstammen. De gemeenschappelijke voorvader van de Britse talen werd in de Oudheid in het zuiden van Groot-Brittanni\u00eb gesproken. Van de vierde tot de zevende eeuw migreerden vele Britten naar Armorica, en zij namen hun Britse taal mee. Het is niet helemaal duidelijk wanneer het Bretons precies afgesplitst raakte van het Welsh en het Cornish, vanwege de zeer beperkte geschreven bronnen uit deze tijd. Er is wel bewijs dat er divergentie was tussen het Welsh enerzijds, en het Cornish en het Bretons anderzijds vanaf de zesde eeuw, en dat het Cornish en het Bretons uiteen waren gegroeid in de achtste en negende eeuw. Vanaf de negende eeuw is er ook een substanti\u00eble hoeveelheid aan geschreven materiaal in het Oud Bretons. Tot 1100 spreekt men van Oud Bretons, de periode hierna spreekt men van Middelbretons.\nHet is mogelijk dat ook enkele elementen van het in Galli\u00eb nog sporadisch gesproken Gallisch overgenomen werden. Er werden echter vooral veel elementen overgenomen uit de plaatselijk gesproken Romaanse talen, waardoor het Bretoens vandaag de dag veel woorden kent die verwant zijn aan woorden uit het Frans. In de streek iets oostelijker wordt tussen de streken van Rennes en Nantes ook Gallo gesproken, een kleine taal die van het Latijn afstamt, en dus Romaans is, net als het Frans.\nMiddelbretons.\nHet Bretons was de taal van de elite tot de 12e eeuw, waarna de adel het Frans als standaardtaal verkoos. Als geschreven taal werd in Bretagne, dat tot de 16e eeuw steeds een zekere onafhankelijkheid genoot, het Latijn gebruikt, vanaf de 15e eeuw echter won ook hier het Frans terrein.\nTot 1659 spreekt men van Middelbretons, hierna spreekt men van Modern Bretons.\nModern Bretons.\nHet Bretons gesproken na de periode van het Middelbretons en tot op de dag van vandaag wordt Modern Bretons genoemd.\nIn deze periode werden er voor het eerst serieuze pogingen ondernomen om het Bretons te standaardiseren. Een significante horde in deze standaardisering was het feit dat het dialect van Vannes sterk afweek van de rest van de dialecten. In 1941 kwam de spelling \"Peurunvan\" (geheel verenigd) tot stand. Na aanhoudende kritiek werd in 1955 een andere standaard voorgesteld, die tot minder foute uitspraak zou moeten geleid hebben: \"Skolveurieg\". In 1975 werd \"Etrerannyezel\", een interdialectische spelling voorgesteld die het midden hield tussen de andere spellingen. Peurunvan bleek uiteindelijk het populairst.\nClassificatie en positie.\nHet Bretons is een Britse taal, en dus nauw verwant aan het Cornish en het Welsh. Andere verwante talen zijn de Goidelische of Gaelische talen: Iers, Schots-Gaelisch en Manx-Gaelisch.\nNet als alle Keltische talen is het Bretons een Indo-Europese taal, en dus in de verte verwant aan het Nederlands.\nStatus.\nHet Bretons is een ernstig bedreigde taal, die anno 2018 nog door ongeveer 200 000 mensen wordt gesproken en verstaan, veel minder dan de 1,3 miljoen die dat anno 1930 konden. De taal wordt vooral door de oudere bevolking gesproken en wordt op den duur met uitsterven bedreigd. In 1950 waren er nog slechts 100.000 mensen die wel het Bretons beheersten en het Frans niet.\nOndanks het dalend aantal sprekers is er nog altijd een uitgebreide literatuur in het Bretons voorhanden. Er wordt ook nog steeds veel literatuur in het Bretons gepubliceerd, door organisaties zoals Al Liamm (letterlijk: de link).\nDe Franse grondwet stelt dat de taal van de republiek Frans is, maar dat de regionale talen deel zijn van het nationaal patrimonium van Frankrijk. Het Bretons is dus niet als nationale taal erkend, en is dus ook geen offici\u00eble taal van de Europese Unie, maar wordt wel door de regio Bretagne erkend. Een echt offici\u00eble status heeft het echter niet. De taal bevindt zich dus in een moeilijke positie, gelijkaardig aan die van het Corsicaans, dat elders in Frankrijk wordt gesproken.\nEen lichtpunt voor de status van de taal is het relatieve succes van de Diwan-scholen. \"Diwan\" (letterlijk: zaadje) werd opgericht in 1977 en biedt primair onderwijs aan in het Bretoens. Sindsdien zijn ook \"Dihun\" en \"Div Yezh\" opgericht, die beiden tweetalig onderwijs aanbieden. In 2022 volgden 19 765 leerlingen Bretoens of tweetalig onderwijs in Bretagne.\nEr bestaat sinds 2010 een \"Office Public de la Langue Bretonne\" (OPLB)/\"Ofis Publik Ar Brezhoneg\" dat als overheidsdienst het Bretons promoot. \nAlgemene kenmerken.\nSpraakkunst.\nLidwoorden.\nNet als het Nederlands kent het Bretons zowel onbepaalde als bepaalde lidwoorden. Dit is anders dan de andere levende Keltische talen, waar het gebruik van het onbepaald lidwoord niet courant is.\nGeslacht.\nHet Bretons kent twee grammaticale geslachten: mannelijk en vrouwelijk. Voorbeelden van mannelijke woorden zijn \"paotr\" (jongen), \"ki\" (hond) en \"ti\" (huis). Voorbeelden van vrouwelijke woorden zijn \"k\u00ear\" (stad), \"plijadur\" (plezier) en \"moereb\" (tante). Er zijn weinig algemeen geldende regels over welke woorden precies mannelijk en welke vrouwelijk zijn, maar doorgaans zijn alle woorden die slaan op mannelijke mensen of mannelijke dieren, en de meeste woorden die slaan op objecten mannelijk. Woorden die slaan op vrouwelijke mensen en vrouwelijke dieren zijn doorgaans vrouwelijk, en woorden die slaan op geografische concepten zijn doorgaans vrouwelijk.\nMeervoud.\nMeervoudsvormen in het Bretons zijn sterk onregelmatig. Veel meervoudsvormen worden gevormd door \"-o\u00f9\", \"-io\u00f9\" of \"-ed\" aan het einde van het woord te voegen, zoals bijvoorbeeld \"avalo\u00f9\" (appels) en \"pesked\" (vissen). Er zijn echter ook woorden waarbij de meervoudsvorm gevormd wordt door uitgangen als \"-i\", \"-ien\", \"-ier\", \"-on\", \"-ez\", \"-en\", \"-idi\", \"-iz\" of \"-eien\". In andere gevallen is de meervoudsvorm nog onregelmatiger, zoals bijvoorbeeld het woord \"dant\" (tand), waarbij de meervoudsvorm \"dent\" (tanden) is.\nWat het nog wat complexer maakt, is dat er ook woorden zijn waarvan de vorm zonder vervoeging meervoud is, waarbij er een uitgang wordt toegevoegd om een enkelvoud te verkrijgen. Voorbeelden zijn hier \"gwez\" (bomen), \"gwezenn\" (boom) en \"ster\" (sterren), \"sterenn\" (ster).\nMutaties.\nKenmerkend aan de levende Keltische talen zijn de mutaties aan het begin van woorden. Zo kent het Bretons vier verschillende groepen beginmutaties: de harde, de zachte, de gemengde en de aspirante mutaties. Van deze is de zachte mutatie het meest courant. Daarnaast zijn er ook een aantal onvolledige mutaties. Het onderstaande schema vat de mutaties uit die vier groepen samen.\nZo zal bijvoorbeeld de zachte mutatie voorkomen na het voorzetsel \"da\" (naar). Als men zegt dat men naar de stad Kemper gaat, kan men bijvoorbeeld zeggen \"Mont a ran da Gemper\".\nWoordvolgorde.\nDe andere nog levende Keltische talen met uitzondering van het Cornish volgen allen de VSO-volgorde. Dit betekent dat in de regel het werkwoord eerst komt, gevolgd door het onderwerp en daarna het lijdend voorwerp. Het Bretons volgt deze volgorde doorgaans niet. Het Bretons gebruikt net als o.a. het Nederlands, het Cornish en het Engels de SVO-volgorde. Het onderwerp komt doorgaans eerst, gevolgd door het werkwoord en dan het lijdend voorwerp.\nVervoeging.\nHet Bretons kent weinig onregelmatige werkwoorden. Doorgaans worden enkel deze vijf woorden gezien als onregelmatig: \"beza\u00f1\"/\"bout\" (zijn), \"endevout\" (hebben), \"gouzout\" (weten), \"mont\" (gaan) en \"ober\" (doen). Andere werkwoorden, zoals \"skriva\u00f1\" (schrijven), volgen dezelfde vervoeging.\nWoordenschat.\nDe Bretonse woordenschat is sterk gelijkend op die van andere Keltische talen, maar kent een wezenlijke invloed van het Frans.\nDialecten.\nDoorgaans wordt het Bretons opgedeeld in vier dialecten: het Cornouaillais, het L\u00e9onard, het Tr\u00e9gorrois en het Vannetais. Deze opdeling is enigszins arbitrair, aangezien deze op de oude bisdommen is gebaseerd, en niet zozeer op taalkundige aspecten. Onder deze dialecten is de laatste, Vannetais, het sterkst afwijkend van de andere dialecten, en niet helemaal onderling verstaanbaar met de andere dialecten. Deze beperkte onderlinge verstaanbaarheid heeft er mede voor gezorgd dat er ook twee standaardortografie\u00ebn gebruikt worden: een gebaseerd op de eerste drie dialecten, en een gebaseerd op het Vannetais.\nEnkele Bretonse elementen in plaatsnamen.\nDeze lijst dient om de betekenis van Bretonse plaatsnamen beter te kunnen begrijpen."}
{"id": "3624", "revid": "86479", "url": "https://nl.wikipedia.org/wiki?curid=3624", "title": "Gaelische talen", "text": "De Gaelische of Goidelische talen zijn een subgroep van (afhankelijk van de classificatie) de Q-Keltische talen of de Eiland-Keltische talen. Alle Gaelische talen komen voort uit het Oudiers.\nTot deze tak van het Eiland-Keltisch behoren:\nGeschiedenis.\nDe Gaelische talen stammen alle af van het Oudiers, een taal die aanvankelijk alleen op Ierland gesproken werd. Tussen de 3e en 6e eeuw migreerden de Scotti naar het westen van Caledonia en uiteindelijk zouden zij de Picten onderwerpen.\nTot in de negentiende eeuw werd als gemeenschappelijke noemer voor Iers- en Schots-Gaelisch de term \"Erse\" gebruikt. Vaak wordt uitgegaan van een continu\u00fcm van Gaelisch tussen Ierland en Schotland, met eventueel het Manx.\nIn de achttiende eeuw waren de verschillen tussen Iers- en Schots-Gaelisch zo groot geworden dat de Society in Scotland for the Propagation of Christian Knowledge vaststelde dat de 'Earse' bijbels, die ze in Ierland had besteld, voor de Schots-Gaelische bevolking grotendeels onbegrijpelijk waren."}
{"id": "3625", "revid": "902707", "url": "https://nl.wikipedia.org/wiki?curid=3625", "title": "Iers", "text": "Iers of Iers-Gaelisch (\"Gaeilge\", oudere spelling \"Gaedhilge\", \"Gaedhealg\") is een Keltische taal die gesproken wordt in Ierland.\nHet Primitief Iers is bekend uit de vijfde en zesde eeuw door inscripties in het Ogham-alfabet. Vanaf de zesde eeuw zijn er Oudierse glossen, en vanaf 700 een rijke literatuur. Deze literatuur is later te boek gesteld want zij had wezenlijk het karakter van een oraal-po\u00ebtische overdracht. De Ierse stamgemeenschappen, georganiseerd in met elkaar rivaliserende koninkrijken, werden tegen elkaar uitgespeeld door de Normandische elite van Engeland die in de middeleeuwen de Ierse Zee overstak en het gezag in handen kreeg maar het vaak ook weer moest loslaten en het uiteindelijk grotendeels door huwelijk opging in de Ierse koningsgeslachten. Alleen in de zogenaamde Pale, de provincie bewesten Dublin, en in de weinige zeehandelssteden wist het Engelstalige element zich te handhaven. De afwijzing door de Ieren van de Engelse kerkhervorming in de zestiende eeuw versterkte de Engels-Ierse tegenstellingen en voorlopig ook nog de positie van de Ierse elite. In de zeventiende eeuw was Engeland sterk genoeg om het opstandige Ierland met veel geweld te annexeren. Op de koningsgetrouwe Engelse \u2018baronnen\u2019 na vluchtte de Ierse elite grotendeels naar het buitenland, haar landbezit werd geconfisqueerd en aan Engelsen geschonken. De Rooms-Katholieke Kerk en haar instellingen, met name de zeer talrijke kloosters, werden verboden en ontmanteld. Het Iers degenereerde tot de taal van analfabete paupers. Voorlopig \u2018beschermde\u2019 dit Iers de Ieren tegen Engelse en protestantse invloed en de Anglicaanse staatskerk bleef in haar aanhang dan ook beperkt tot de Engelse elite en de Engelse en Schotse kolonisten die in groten getale in de zogenaamde \u2018plantations\u2019 gevestigd werden op onteigend land. De Rooms-Katholieke Kerk zelf zou zich overigens afkeren van het Iers en de taalkundige anglicering van de Ieren actief bevorderen. Dat weerspiegelt de ambitie om in de Engelstalige wereld een machtsfactor te worden.\nBritse overheersing.\nDe Britse machthebbers vestigden het Engels als de enige offici\u00eble taal van Ierland. De verboden Katholieke Kerk steunde het Iers aanvankelijk door de zielzorg vanaf het Europese vasteland te laten bedrijven met daar opgeleide Ierssprekende missionarissen, als regel vluchtelingen die als dienaren van vreemde staatsmachten in Ierland werden vervolgd, maar toen de Britse overheid de Rooms-Katholieke Kerk na 1800 weer erkende, ging zij het Engels steunen omdat zij daarmee haar positie in het gehele Verenigd Koninkrijk dacht te kunnen versterken. Tot overmaat van ramp zag de Ierse nationalistenleider D\u00f3nall \u00d3 Conaill (Daniel O'Connell) geen toekomst voor het Iers, en zette hij in op de Engelssprekende stedelingen, met name die in Dublin, omdat hij de weg naar autonomie van Ierland alleen geplaveid zag via een moderne Engelstalige generatie en het parlement in Londen. Op dat moment was het Iers nog altijd de meest gesproken taal in Ierland. Toen rond 1830 de algemene leerplicht werd ingevoerd, werd ook het Engels voorgeschreven als de enige onderwijstaal. Zelfs ouders die zelf geen woord Engels spraken, vroegen onderwijzers hun kinderen te straffen als ze op school Iers gebruikten. Sindsdien halveerde per generatie het aantal Ierstaligen en verschoof de grens tussen uitsluitend Engelstalige en tweetalige/Ierstalige gebieden steeds meer naar het westen. Daarbij speelde mee dat de toekomst van de Ieren niet langer in het eigen, door overbevolking en hongersnood geteisterde, land lag, maar in emigratie naar Engeland, Schotland, de Verenigde Staten en de Engelse koloni\u00ebn. Engels was daarbij het noodzakelijke medium om zich een plaats te kunnen verschaffen.\nPas in de laatste decennia van de negentiende eeuw kwam er een tegenbeweging ten gunste van het Iers op gang. De voorman van deze beweging was Douglas Hyde met zijn geruchtmakende verhandeling \"The Necessity for De-Anglicising Ireland\" (1892) waarin hij betoogde dat de Ieren bezig waren zichzelf te vernederen en te verslappen tot tweederangs Engelsen. Alleen door de handhaving van hun culturele wortels zouden zij hun specifieke eigen aard en daarmee hun morele en politieke kracht kunnen behouden. In de Ierse taal moest deze kracht een uitdrukking gegeven worden. Met de in 1922 verworven staatkundige onafhankelijkheid zette de Ierse regering zich \u2013 althans officieel \u2013 in voor de herleving van het Iers. Iers werd de eerste overheidstaal, verplicht voor alle ambtelijke functies en overheidsdocumenten, en verplicht in het onderwijs. In de praktijk was het taalbeleid gebrekkig en halfslachtig, omdat inmiddels de meeste ambtenaren en leraren Engelstalig waren geworden. De meeste basisschooldocenten zijn inmiddels tweetalig, omdat ze ook de lessen Iers moeten verzorgen. De overheid had dat ook van ook van haar ambtenaren kunnen gaan eisen, maar tweetaligheid bleef een symbolische functievoorwaarde.\nEen taalkundige omschreef het offici\u00eble Ierse taalbeleid als \u2018gas geven en tegelijkertijd op de rem gaan staan\u2019. Critici wezen erop dat de Ierse politici vooral anderen Iers wilden laten gebruiken en zelf niet het goede voorbeeld gaven. Zo werd het Iers officieel de eerste taal van het land, maar in 1926 besloot de regering dat ook in de nog overwegend Ierstalige gebieden om praktische redenen de bestuurstaal Engels moest blijven, zolang niet iedereen voldoende Iers kon spreken. Zo droeg ze bij tot de verdergaande verengelsing van de laatste Ierstalige gebieden.\nOm voor overheidsfuncties in aanmerking te komen, moest officieel elke aspirant-ambtenaar tot 1974 Iers kennen. Al in de jaren 1920 was besloten dat niet de oude maar alleen nieuwe ambtenaren binnen 5 jaar de Ierse taal moesten leren beheersen. Maar telkens wanneer het vijfde jaar naderde, werd de termijn verlengd. Zo geschiedde 45 jaar lang, tot 1974, toen de regering die verplichting afschafte. Officieel verkondigde de regering dat ze verwachtte dat de afschaffing van het verplichte Iers tot een opleving zou leiden. De ombudsman voor de Ierse taal bracht een paar jaar een paar documenten aan het licht die aantonen dat de regering zeer goed wist dat juist het omgekeerde het gevolg zou zijn. Symptomatisch is het ministerie van Onderwijs, waar tot 1974 Iers de enige werktaal was. Een paar jaar geleden bleek dat op dat moment nog maar een kleine anderhalf procent van de ambtenaren daar in staat was hun werk in het Iers te doen.\nEn dat terwijl het percentage Ieren dat goed tot zeer goed Iers kan spreken landelijk op zo'n 13 procent wordt geschat.\nAls schaamlap voor dit falende beleid besloot de regering om in de laatste, overigens zeer kleine en ontvolkende, gebieden waar Iers nog een dagelijkse omgangstaal was \u2013 de Gaeltacht \u2013 de taal tot enige offici\u00eble overheids- en onderwijstaal te proclameren. Om de leegloop uit deze ver uit elkaar gelegen taalreservaten tegen te gaan stimuleert de overheid met subsidie de vestiging van ondernemingen, mits zij Iers als bedrijfstaal gebruiken. Dit werd niet consequent nageleefd en gecontroleerd zodat aangeworven bedrijven eerder bijdroegen tot de verengelsing.\nOfficieel mag iedere burger in zijn contacten met de overheden in de Europese Unie een willekeurige taal van de EU gebruiken, dus ook Iers. Maar elke Ier weet dat zijn zaak dan vaak minder zorgvuldig en in ieder geval langzamer behandeld wordt. Daarom zien ook degenen die de taal goed beheersen er meestal van af Iers in offici\u00eble correspondentie te gebruiken. De overheid verontschuldigt zich voor het tekort aan Ierstalige ambtenaren, een tekort dat ze zelf heeft veroorzaakt. Het taalbeleid beperkt zich in de praktijk hoofdzakelijk tot symboliek in offici\u00eble opschriften.\nDe taal heeft in Ierland officieel een beschermde positie: het is de eerste offici\u00eble taal van het land. Ondanks deze erkenning hebben slechts weinigen haar ook echt als moedertaal geleerd en kan het Iers zelfs als een potentieel bedreigde taal worden beschouwd. De paradox is dat het Iers weliswaar als een tweede, \u2018vreemde\u2019 taal wordt onderwezen, maar niet als dagelijkse gebruikstaal wordt geleerd en slechts weinigen haar als moedertaal meekrijgen. De kracht van de orale traditie heeft het hedendaagse Iers verloren. De status van de taal is dus onveilig en haar voortbestaan bedreigd.\nDe taal wordt op alle (Engelstalige) scholen in de hele Ierse Republiek als tweede taal onderwezen, wat niet wil zeggen dat ze ook geleerd wordt. Het aantal scholen met Iers als primaire onderwijstaal is de laatste decennia in het overwegend Engelstalige deel gegroeid, niet alleen in de Republiek maar ook in Noord-Ierland, waar de rooms-katholieke nationalisten de taal willen gebruiken om zich tegenover de Engelsgezinde unionisten te profileren.\nAls eerste taal fungeert het Iers nog in de Gaeltacht, kleine groepen samenhangende dorpen en buurtschappen in de graafschappen Donegal, Mayo, Galway, Kerry en zeer kleine gebieden in Waterford en Meath. In de hele republiek is de bewegwijzering tweetalig; alleen in de Gaeltacht is ze eentalig Iers.\nTG4 (\"TG Ceathair\"; IPA: /ti\u02d0 d\u0292i\u02d0 k\u02b2ah\u0259\u027e\u02b2/) is een Ierse nationale televisiezender die vrijwel uitsluitend in het Iers uitzendt. \"Raidi\u00f3 na Gaeltachta\" is de Ierstalige radiozender van staatsomroep RT\u00c9.\nIers werd in juni 2005 tot een van de offici\u00eble talen van de Europese Unie aanvaard, met ingang van 1 januari 2007.\nBron.\nB. \u00d3 Cu\u00edv (ed.), \"A View of the Irish Language\", Dublin 1969\nLetters.\nTraditioneel worden de letters naar bomen en struiken genoemd. De namen zijn:\nTegenwoordig worden de letters meestal benoemd als in het Engels, behalve de \"a\" die benoemd wordt zoals hij wordt uitgesproken.\nMedeklinkers.\nDe medeklinkers zijn: b, c (uitspraak \"k\"), d, f, g, l, m, n, p, r, s, t.\nDe \"h \"komt voor als voorvoegsel bij een woord dat met een klinker begint. In dat geval komt de \"h\" v\u00f3\u00f3r de eventuele hoofdletter: \"na h\u00c9ireann\". In Latijns lettertype schrijft men een \"h\" achter een medeklinker om lenitie aan te geven.\nDe \"v\" komt soms in vreemde woorden voor, maar in inheemse woorden wordt deze klank steeds voorgesteld met \"bh\" of \"mh\".\nStaat\" bh\" of \"mh\" aan het begin van een woord, dan is er sprake van lenitie (of, bij \"bhf\", van eclipsis). Staat \"bh\" of \"mh\" elders, dan is er geen sprake van klankverandering.\nBroad en slender.\nAlle medeklinkers kunnen zowel velaar (\u2018broad\u2019, \u2018caol\u2019) als palataal (\u2018slender\u2019, \u2018leathan\u2019) worden uitgesproken (zie ook palatalisatie). Voorbeelden van zachte (palatale) medeklinkers in het Nederlands zijn \"sj\" in \"sjonge\" en \"gn\" in \"signaal\". In het Iers kan iedere harde velaar op deze manier worden verzacht.\nStaan er meerdere medeklinkers achter elkaar, dan zijn ze gezamenlijk \u2018broad\u2019 of \u2018slender\u2019.\nIn de orthografie van het Modern-Iers wordt \u2018slender\u2019 aangegeven door een \"i\" of \"e\" (maar niet \"ae\") voor \u00e9n achter een medeklinker of groep medeklinkers te plaatsen. De klinkers aan weerszijden van een medeklinker moeten dus altijd overeenkomen (\u2018broad\u2019 met \u2018broad\u2019 en \u2018slender\u2019 met \u2018slender\u2019: \"caol le caol agus leathan le leathan\").\nVoorbeeld: het woord \"baile\" heeft een broad \"b\" en een slender \"l\". De uitspraak is /b\u0251lj\u0259/ (of \"balle\", uitgesproken door een Spanjaard).\nMutaties.\nLenitie en eclipsis.\nAfhankelijk van de grammaticale omstandigheden kan de beginletter van een woord veranderen. Er zijn twee soorten consonantmutaties, namelijk \"x-lenitie\" (een van de vele vormen van lenitie, voorheen aspiratie genoemd) en eclipsis (of nasalering).\nLenitie wordt weergegeven door een \"h\" achter de letter te zetten, of (in het Ierse lettertype) met een punt boven de letter.\nDe spelling \"ts\" (komt voor na het lidwoord \"an\") is hierop een uitzondering.\nEclipsis wordt geschreven door de werkelijke klank v\u00f3\u00f3r de oorspronkelijke letter te zetten.\nOok hierop is een uitzondering: \"ng\" (men zou de spelling \"ngg\" verwachten: oorspronkelijk \"g\", veranderd in \"ng\").\nBij een naam komt de werkelijke klank v\u00f3\u00f3r de hoofdletter.\nHet is dus mogelijk dat de tweede (soms derde) letter van een woord een hoofdletter is: \"i gCorcaigh\" (in Cork), een verschijnsel dat we ook al zagen met de letter \"h\".\nMet enige ervaring kan men eclipsis en lenitie direct herkennen.\nDat is belangrijk als men een woord in een woordenboek wil opzoeken.\nVoorbeeld:\nIn het woordenboek vindt men alleen \"baile\".\n\u2020 Na lidwoord \"an\" verandert s door lenitie niet in \"sh\" maar in \"ts\".\nLenitie en eclipsis werden oorspronkelijk voornamelijk veroorzaakt door de eindklank van het voorafgaande woord. Vaak is die eindklank in het moderne Iers verdwenen, maar de lenitie of eclipsis gebleven. De regels voor lenitie en eclipsis, die beschrijven wanneer deze klankveranderingen worden toegepast, zijn zeer uitgebreid.\nWoorden die met een klinker beginnen.\nBegint een woord met een klinker, dan is het mogelijk dat er een \"h\", \"t\" of \"n\" aan voorafgaat. Bijvoorbeeld: \"an t-aingeal\" (de engel). Dankzij het koppelteken ziet de lezer meteen dat er een letter extra staat en dat hij onder \"aingeal\" in het woordenboek moet kijken. Begint het woord met een hoofdletter, dan vervalt het koppelteken, bijvoorbeeld \"Poblacht na h\u00c9ireann\" (Republiek Ierland).\nSpraakkunst.\nZinsbouw.\nDe standaard woordvolgorde van een Ierse zin is werkwoord-subject-object. De handeling wordt eerst beschreven, dan het onderwerp en daarna andere voorwerpen, zoals het lijdend voorwerp en meewerkend voorwerp. Anders dan in het Nederlands, komt in het Iers het werkwoord dus altijd op de eerste plaats in de zin:\nWanneer er een meewerkend voorwerp is, wordt dit aangegeven met een voorzetsel en komt het achter het onderwerp en lijdend voorwerp te staan:\nWanneer het lijdend voorwerp een voornaamwoord is, komt dat voornaamwoord gewoonlijk aan het einde van zin. Het onderwerp staat altijd direct achter het werkwoord, zelfs als het een voornaamwoord is:\nEen zin kan nog meer informatie bevatten, zoals een tijds- of plaatsbepaling, of andere betrokken voorwerpen. Gewoonlijk komt dit helemaal achteraan. Plaatsbepalingen staan meestal voor tijdsbepalingen:\nHet voornaamwoord als lijdend voorwerp komt nog steeds achteraan:\nLidwoord.\nHet Iers kent twee lidwoorden; an en na. An wordt gebruikt voor het enkelvoud, behalve voor de genitief vrouwelijk. Na wordt gebruikt voor het meervoud en voor de genitief vrouwelijk enkelvoud. Het lidwoord veroorzaakt in veel gevallen mutatie.\nBij mannelijke woorden die beginnen met een klinker komt er in de nominatief enkelvoud na an een t- voor;\nVrouwelijke woorden die beginnen met een medeklinker ondergaan lenitie in de nominatief enkelvoud na an:\nMannelijke woorden die beginnen met een medeklinker ondergaan lenitie in de genitief enkelvoud na an;\nVrouwelijke woorden die beginnen met een klinker krijgen in de genitief enkelvoud na na een h-;\nWoorden in het meervoud die beginnen met een klinker krijgen na na in de nominatief een h-;\nWoorden in het meervoud die beginnen met een medeklinker ondergaan eclipsis in de genitief na na;\nWoorden in het meervoud die beginnen met een klinker krijgen n- in de genitief na na;\nZelfstandig naamwoord.\nElk Iers zelfstandig naamwoord behoort tot de twee geslachten; mannelijk of vrouwelijk. Wanneer een zelfstandig naamwoord verwijst naar een persoon of dier, is het geslacht van dat woord over het algemeen het biologische geslacht, maar er zijn uitzonderingen; zo is het grammaticale geslacht van stail (hengst) vrouwelijk en van cail\u00edn (meisje) mannelijk. Wanneer er echter met een persoonlijk voornaamwoord verwezen wordt naar het mannelijke woord cail\u00edn, zal toch het vrouwelijke voornaamwoord s\u00ed worden gebruikt.\nHet geslacht van een woord kan in sommige gevallen afgeleid worden van het woord zelf, maar dit kan lang niet altijd. Zelfstandige naamwoorden die eindigen met een broad-klank zijn vaak mannelijk en zelfstandige naamwoorden die eindigen met een slender-klank zijn vaak vrouwelijk:\nMaar er zijn belangrijke uitzonderingen:\nIn sommige gevallen is het geslacht van een zelfstandig naamwoord af te leiden uit de uitgang van het woord:\n-acht is een mannelijke uitgang bij woorden van \u00e9\u00e9n lettergreep en een vrouwelijke uitgang bij woorden van meer dan \u00e9\u00e9n lettergreep."}
{"id": "3626", "revid": "133596", "url": "https://nl.wikipedia.org/wiki?curid=3626", "title": "Schots-Gaelisch", "text": "Schots-Gaelisch of, in de taal zelf: \"G\u00e0idhlig\", is een Goidelische taal die wordt gesproken door de Gaels, een Keltische stam in de Schotse Hooglanden. De taal werd in 2011 nog slechts door zo\u2019n 58.000 mensen beheerst.\nDe Goidelische taal was al eerder in de 3e eeuw vanuit Ierland naar Schotland gebracht en werd ook \"Highland-Gaelic\" genoemd, omdat het oosten en zuiden van Schotland, door de Angelsaksische invasies in de vroege Middeleeuwen, gekoloniseerd werden door met name de Angelen en ook de Schotten daar sindsdien de taal van de Angelen, later het Engels, gingen spreken. In de Hooglanden en op de eilanden bleef het Schots-Gaelisch de meest gebruikte taal.\nDe status van de taal ging achteruit na de unie van de Schotse en Engelse koninkrijken en definitief na de mislukte Jacobitische Rebellie in 1745. Na de slag bij Culloden in 1746 verloren de Schotse kroonpretendenten hun laatste rechten op de troon en werden hun aanhangers, met name de adel (clanhoofden) in de Hooglanden, ontrecht en werd hun grondbezit geconfisqueerd. De nieuwe Engelse wetten kenden geen gemeenschappelijk grondbezit zoals dat van de clans van de Hooglanders. Hun land kwam in handen van koningsgetrouwe en Engelse adel, die honderd jaar later besloot om de onrendabele kleinschalige en bodemintensieve landbouweconomie te saneren. Hongersnoden motiveerden een drastische ingreep met wat heette de 'clearing of the Highlands'. Tienduizenden Hooglanders werden vaak met politiegeweld uit hun huizen gezet, hun dorpen werden platgebrand om hun terugkeer onmogelijk te maken en zij werden als armlastigen gedeporteerd naar de Engelse kolonies, o.a. naar de Canadese provincie Nova Scotia.\nIn hun plaats kwamen uit de Lowlands - Engelstalige - schapenboeren met een bodemextensieve bedrijfsvoering. Per saldo was dit een ontvolking en een aantal 'glens' werden 'mensenleeg' gemaakt. Dit betekende in feite het elimineren van het gemeenschapsleven waarop de Schotse taal eeuwenlang had berust. In 1841 werden 45.738 eentalige sprekers van het Schots-Gaelisch geregistreerd. In 1911 waren er nog 18.400 eentaligen en in 1971 nog amper 477. Het aantal tweetaligen in dat laatste jaar werd op 49.000 vastgesteld.\nHet gehele gebied van de Highlands (op de bijgevoegde kaart is dat het gebied met in 2011 &gt; 2% sprekers van Schots-Gaelisch) van Inverness tot Dundee in het oosten en van Dundee tot Glasgow in het zuiden, was in 1891 nog steeds dominant, dat wil zeggen voor meer dan 50%, Schots-Gaelischtalig. In 1931 zijn alle landinwaarts gelegen Hooglandendistricten dominant Engelstalig geworden. Alleen de onmiddellijk aan de kust gelegen westelijke districten en de eilanden hebben dan nog een meerderheid aan Schots-Gaelischsprekers. In 2001 komen op het \"vasteland\" geen gebieden meer voor met meer dan 50% sprekers van de taal. Dat is dan alleen nog het geval op de Buiten-Hebriden ('na h-Eileanan an Iar') en op het eiland Skye. Het \"onbeschaafde\" imago van het Schots-Gaelisch is een stigma dat tot op heden bleef voortbestaan.\nIn 2020 werd uit onderzoek bekend dat nog slechts 11.000 personen het Gaelic daadwerkelijk gebruiken. Op de westelijke eilanden zakt het aantal sprekers naar verwachting in 2021 onder de 50%, waarmee de levensvatbaarheid van de taal in gevaar komt. De onderzoekers voorspellen dat zonder radicale maatregelen de taal binnen 10 jaar zal uitsterven.\nKenmerken.\nTypisch is onder andere het ontbreken van het werkwoord \u201chebben\u201d. In plaats daarvan wordt een prepositionele constructie gebruikt (bijvoorbeeld: \"Tha peann aig M\u00e0iri\" - Er is een pen bij Mary, Mary heeft een pen). Verder is er geen onbepaald lidwoord, maar wel een aantal bepaalde lidwoorden, dat naargelang van het geslacht en de naamval verbogen wordt. Er zijn geen woorden voor 'ja' of 'nee'. In plaats hiervan wordt een aparte constructie gebruikt (bijvoorbeeld: \"A bheil thu sg\u00ecth? Tha!\" - Ben je moe? Ik ben/Ja!) Het Schots-Gaelisch gebruikt het Latijnse alfabet, gereduceerd tot zeventien letters. De orthografie is weliswaar complex, maar ook consequent. Daarenboven kent Schots-Gaelisch slechts tien onregelmatige werkwoorden. De taal lijdt onder verengelsing; vele woorden worden uit het Engels overgenomen en op hun Schots-Gaelisch gespeld, zo b.v. 'baidhseagal' ('fiets'), 'telebhisean' ('televisie'), 'taidh' ('das'), 'c\u00e0r' ('auto').\nHet tot op heden beste woordenboek is het \"Faclair G\u00e0idhlig gu Beurla le Dealbhan\" van de Engelsman Edward Dwelly, uit 1901.\nGrammatica.\nDe taal kent twee geslachten, mannelijk en vrouwelijk, en vier naamvallen: nominatief, genitief, datief en vocatief. De datief komt alleen na sommige voorzetsels voor. De vocatief wordt algemeen gebruikt bij het aanspreken van personen. Zo praat men over \"Seumas\" [\u0283em\u0259s], maar wordt hij aangesproken als \"A Sheumais\" [a'hem\u026a\u0283], en Mamaidh (mammie) wordt \"A Mhamaidh\" (\"avamie\").\nEr zijn twee getallen, enkelvoud en meervoud, hoewel er na het telwoord da/dha (twee) sporen van een tweevoud te bespeuren zijn. Evenals andere moderne Keltische talen kent de taal mutatie van de beginmedeklinker van een woord, hoewel die mutatie in het Schots-Gaelisch voornamelijk beperkt is tot lenitie. Zo worden woorden na de bezittelijke voornaamwoorden \"mo\" (mijn) en \"do\" (jouw) gemuteerd door lenitie:\nWerkwoorden staan in de regel vooraan; de woordvolgorde is VSO. Kenmerkend is ook dat werkwoorden aparte vormen hebben voor afhankelijk, onafhankelijk en relatief gebruik. In een ontkennende of vragende zin wordt de afhankelijke vorm gebruikt. Bijvoorbeeld bij het werkwoord zijn \"bi\" is de onafhankelijke vorm \"tha\", maar de afhankelijke (bh)eil.\nDe tegenwoordige tijd maakt gebruik van het werkwoord 'zijn' plus het werkwoordelijke naamwoord voorafgegaan door het voorzetsel a(g).\nDe verleden tijd vertoont gewoonlijk lenitie van de stam, die ook als gebiedende wijs (enkelvoud) gebruikt wordt\n\"Seas\" is een statief werkwoord en kent daarom twee verschillende constructies met het werkwoordelijke naamwoord in de tegenwoordige tijd.\nFonologie en orthografie.\nKenmerkend voor het Schots-Gaelisch ten opzichte van het Iers is de pre-aspiratie; de hypothese ter verklaring van de herkomst hiervan wordt veelal in het contact met het IJslands gezocht. Het houdt in dat een plosief die wordt voorafgegaan door een vocaal een aanblazing v\u00f3\u00f3r zich krijgt. Zo wordt 'acair' uitgesproken als /a\u03c7kir/, 'b\u00e0ta' als /ba:ht\u0259/ en 'cupa' als /kohp\u0259/. Daarenboven is er niet enkel Auslautverh\u00e4rtung maar ook initial devoicing, waarbij stemhebbende occlusieven aan het begin van een woord stemloos worden en het verschil tussen /b/ en /p/, /g/ en /k/ en /t/ en /d/ wordt weggewerkt. Om die reden vinden Engelstaligen weleens dat Schots een zeer 'zachte' taal is. Een specifiek Schots-Gaelisch foneem is de klank die orthografisch als 'ao' wordt weergegeven en het midden houdt tussen /\u00f8/ en /\u0259/; deze klank is een soort Nederlandse 'eu' waarbij men echter de lippen niet rondt. Andere karakteristieken zijn de vele nasalisaties en de zachte g, als 'dh' of 'gh' geschreven.\nStatuut.\nDe Schots-Gaelische taal werd in april 2005, in het nieuwe parlement van Holyrood in Edinburgh, officieel als een van de talen van Schotland erkend. De Schotse overheidsdienst B\u00f2rd na G\u00e0idhlig houdt zich sinds 2005 bezig met de ondersteuning van het Schots-Gaelisch. Er is nu zelfs een radiozender in die taal, 'Radio nan Gaidheil', met hoofdzetel in Inverness, en op de scholen wordt ook Schots onderwezen, zij het dat er een groot gebrek aan leerkrachten is en de voorkeur van ouders, zelfs Gaels, vaak naar het Engels als onderwijstaal uitgaat. Op Skye ('An t-Eilean Sgitheanach') bevindt zich het Sabhal M\u00f2r Ostaig, een hoger-onderwijsinstituut dat momenteel ge\u00efncorporeerd wordt in de nieuwe University of the Highlands and Islands en alle opleidingen volledig in het G\u00e0idhlig aanbiedt. En ook zijn in Gaelisch gebied (en sommige andere gebieden) de wegwijzers tweetalig. (Al kan men zich, in het kader van Reversing Language Shift, afvragen of niet \u00e0lle wegwijzers, in heel Schotland, twee- of zelfs drietalig zouden moeten zijn.)\nIn het najaar van 2006 was er sprake van het oprichten van een Gaelisch televisiestation, een project waarvoor de Schotse regering \u00a311,5 miljoen uitgetrokken had. Het duurde tot oktober 2008 vooraleer BBC Alba van start ging. De eerste secundaire school die volledig Gaelischtalig is, werd eveneens in 2006 opgericht in Glasgow/Glaschu. Feit is dat eventuele kinderen die, door deze school te bezoeken, overwegend Gaelischsprekend zouden worden, de eerste 'zuiver' Gaelische generatie sinds de jaren 1970 zou zijn.\nOp 7 oktober 2009 erkende de Europese Unie het Schots-Gaelisch samen met het Welsh als een aanvaarde taal voor offici\u00eble correspondentie.\nVele projecten worden her en der opgericht om het Gaelisch te ondersteunen, hoofdzakelijk doordat dit geen politiek thema is: alle Schotse politieke partijen hebben herhaaldelijk hun sympathie jegens de 'reanimatiepogingen' uitgedrukt. Verschillende instellingen (Schotse overheidsdiensten, Schotse politie, ScotRail...) hebben een 'Gaelic Language Plan' om de taal actief te ondersteunen.\nDe BBC heeft in de jaren 90 van de twintigste eeuw een serie taallessen verzorgd die op het internet te bekijken en beluisteren zijn.\nPerceptie.\nEr bestaat reeds sinds de Romantiek, onder impuls van schrijvers als Sir Walter Scott, een soort idealistische beweging die de 'authentieke Schotse taal' nieuw leven wil inblazen. Talloze 'Highland Societies', waaronder de Highland Society of London, voeren een bewuste campagne voor een terugkeer naar de oude Schotse cultuur, waarvan de taal uiteraard deel uitmaakt, al bevindt die zich niet steeds hoog op het prioriteitenlijstje. De vereniging 'Cl\u00ec G\u00e0idhlig', voorheen \"Comann an Luchd-Ionnsachaidh\", bestaat uit zo'n duizend sympathisanten van wie de meerderheid uit eigen initiatief, en uit persoonlijke overtuiging, Schots-Gaelisch hebben aangeleerd; het is in wezen een lobby die aan kracht toeneemt en voor algemene tweetaligheid pleit.\nNaast Schotland is er nog een kleine kolonie van Gaels in de Canadese provincie Nova Scotia (Alba Nuadh); het betreft evenwel niet meer dan 2.000 mensen.\nDe Gaelische taal kent een buitengewoon rijke orale cultuur, met duizenden liederen, de zogenaamde 'puirt-a'bheul'; het jaarlijkse zangfestival M\u00f2d Naiseanta Rioghail trekt gewoonlijk massa's toeristen en houdt de belangstelling levendig \u2014 er zijn echter zware inspanningen nodig om deze taal voor uitsterven te behoeden, aldus een aantal rond de eeuwwisseling gepubliceerde rapporten."}
{"id": "3627", "revid": "231402", "url": "https://nl.wikipedia.org/wiki?curid=3627", "title": "Manx-Gaelisch", "text": "Het Manx-Gaelisch of kortweg \"Manx\" is een taal die tot in de jaren 70 van de 20e eeuw werd gesproken op het eiland Man. Het is taalkundig gezien het meest verwant aan het oude Iers-Gaelisch, en dan vooral het dialect van Ulster, de dialecten van Galloway en de variant van het Schots-Gaelisch zoals dat op de Hebriden wordt gesproken. De taal is ontstaan rond de 5e eeuw en wordt door haar sprekers \"Gaelg Vanninagh\" genoemd.\nDe laatste echte moedertaalspreker van het Manx was Ned Maddrell, die in 1974 stierf. Daarna leefde het Manx kunstmatig weer op, en mensen begonnen het weer als tweede taal te leren. Veel kinderen die nu worden geboren, worden zowel in het Engels als het Manx opgevoed. De regering van het eiland bevordert de taal en er kunnen lessen e.d. in het Manx worden gevolgd. Niettemin geldt het Manx als dode taal.\nHet Manx is het meest van alle Keltische talen be\u00efnvloed door het Oudnoors, doordat vele Vikingen zich op het eiland vestigden.\nAl met al is/was het Manx dus een minderheidstaal, en als zodanig wordt het ook erkend door de Europese Unie, het VK en Ierland. Vanaf de 17de eeuw werden boeken als de Bijbel ook in het Manx vertaald, maar v\u00f3\u00f3r die tijd zijn er weinig geschreven bronnen van de taal teruggevonden.\nOmdat het Manx zich zonder literatuur of geschriften ontwikkelde, en de eerste originele tekst (een Bijbelvertaling) in deze taal pas in 1830 uitkwam, wordt ze geschreven zoals een Engelsman die de taal voor het eerst zou horen, ze zou schrijven, met referenties naar de schrijfwijze die al bestond voor het Iers-Gaelisch."}
{"id": "3629", "revid": "231402", "url": "https://nl.wikipedia.org/wiki?curid=3629", "title": "Illyrisch", "text": "De Illyrische talen waren een groep Indo-Europese talen die gesproken werden in de westelijke helft van de Balkan. Hun verwantschap met moderne talen is onbekend.\nIllyrische talen worden genoemd door klassieke Griekse schrijvers, maar alleen losse inscripties zijn bekend. In de 18e en 19e eeuw werd de benaming \"Illyrisch\" ook gebruikt voor een aantal moderne Zuid-Slavische dialecten, maar deze betekenis is achterhaald.\nPositie.\nDe exacte positie van de Illyrische talen binnen de Indo-Europese taalfamilie is onbekend, omdat er geen Illyrische literatuur is overgeleverd. Er is slechts een handvol losse woorden uit glossen beschikbaar, samen met een aantal op het Illyrisch gebaseerde eigennamen (\"Teuta\", \"Agron\", \"Glauk\", \"Monuni\", \"Gentian\", \"Taulant\", \"Dardan\", \"Ilir\"), etnoniemen, toponiemen (\"Amantia\", \"Lychnid\", \"Byl\", \"Ulpiana\") en hydroniemen die via het Oudgrieks en Latijn bewaard zijn gebleven.\nOp basis van dit uiterst schaarse materiaal in combinatie met de archeologie en de onomastiek is bijvoorbeeld verwantschap met het Messapisch verondersteld. In andere en inmiddels grotendeels achterhaalde theorie\u00ebn zijn de Illyrische talen verwant aan het Venetisch (volgens Hans Krahe en later J\u00e1nos Harmatta), het Liburnisch of het Thraco-Dacisch.\nAan het begin van de 18e eeuw werd door onder andere Johann Georg von Hahn geopperd dat het Albanees van de Illyrische talen zou afstammen.\nKenmerken.\nOp basis van het schaarse overgeleverde materiaal zijn onder andere door Hans Krahe met behulp van de vergelijkende methode een aantal Illyrische woorden gereconstrueerd, zoals \"abeis\"', \"slangen\", \"bagaron\", \"warm\", en \"mandos\", \"paard\".\nOver de typisch Illyrische klankverschuivingen is eveneens zeer weinig bekend. Het enige wat vrij zeker lijkt, is dat de geaspireerde klanken /bh/, /dh/, /gh/ overgingen in de stemhebbende plosieven /b/, /d/, /g/. Niet vast staat bijvoorbeeld of de Illyrische talen tot de kentum- dan wel tot de satemtalen behoorden.\nVanaf de 3e eeuw v.Chr. nam het Illyrisch vooral Latijnse leenwoorden over. In de 6e eeuw arriveerden er steeds meer Slaven en Awaren vanuit de noordelijke Balkan in het leefgebied van de Illyri\u00ebrs, waardoor eerst de Slavische talen het Illyrisch sterk be\u00efnvloedden. Nog later gingen de Illyri\u00ebrs volledig op in de omringende cultuur.\nGeschiedenis.\nDe Illyri\u00ebrs zouden volgens de aanhangers van de hypothese van de verwantschap met het Venetisch oorspronkelijk hebben geleefd in de Alpen en wat nu Zuid-Duitsland is, en ook als eersten ijzer hebben gebruikt. Rond 1300 v.Chr. zouden ze oostwaarts richting de Donau zijn getrokken, waardoor de eerste afzonderlijke Illyrische dialecten zouden zijn ontstaan.\nDe oude Grieken waren de eersten die in contact met de Illyri\u00ebrs kwamen, en zij reserveerden de term voor bewoners van Macedoni\u00eb en Epirus. Later kwamen de Illyri\u00ebrs als gevolg van de Keltische invasies in contact met de Kelten en werd het Illyrisch be\u00efnvloed door de Keltische talen en nog later door het Thracisch en Paionisch. Vanaf 230 v.Chr. begon de romanisering van de Illyri\u00ebrs. Het is onbekend hoelang ze daarna nog een apart volk zijn gebleven.\nTijdens de bloeiperiode van het Romeinse Rijk kreeg het begrip \"Illyrisch\" een veel bredere betekenis. Zo worden in de geschriften van Appianus alle inwoners van Dalmatia, Pannoni\u00eb en Moesi\u00eb ongeacht hun culturele of etnische achtergrond Illyri\u00ebrs genoemd.\nTot ongeveer 1960 werd de voor-Keltische taalgroep die zich in een ruim gebied van continentaal Europa verbreidde met de term \"Illyrisch\" aangeduid. In navolging benoemden prehistorici vaak de Hallstattcultuur met de term \"Illyrisch\". Dit is vandaag niet meer conform de wetenschap."}
{"id": "3630", "revid": "160607", "url": "https://nl.wikipedia.org/wiki?curid=3630", "title": "Messapisch", "text": "Messapisch is een dode taal die werd gesproken in Apuli\u00eb en Calabri\u00eb (ZO-Itali\u00eb). In de 1e eeuw n.C. werd het verdrongen door het Latijn. We hebben heel korte inscripties vanaf de 5e eeuw v.Chr. Een van deze inscripties is de oudste westerse kaart aan ons bekend. \nEr is geopperd dat Messapisch mogelijk nauw verwant zou zijn aan het Illyrisch. Van het Illyrisch is echter nog veel minder bekend dan van het Messapisch, waardoor dit vermoeden niet kan worden bevestigd."}
{"id": "3631", "revid": "231402", "url": "https://nl.wikipedia.org/wiki?curid=3631", "title": "Venetisch", "text": "Het Venetisch is een dode, Indo-Europese taal, die in oude tijden in de Noord-Italiaanse provincie Veneto en in het moderne Sloveni\u00eb werd gesproken in een gebied tussen de rivier de Po en de zuidelijke uitlopers van de Alpen.\nHet Venetisch was duidelijk een Indo-Europese taal. Verwantschap met zowel het Latijn als het Illyrisch wordt verondersteld. Bekend zijn een driehonderdtal korte inscripties vanaf de 6e tot 1e eeuw v.Chr., geschreven in een variant van het Oud-Italische alfabet.\nMen heeft de sprekers ge\u00efdentificeerd als de oude stam die \"Veneti\" werden genoemd door de Romeinen en \"Enetoi\" door de Grieken. De taal werd verdrongen door het Latijn en stierf in de 1e eeuw n.Chr. uit, toen de lokale bewoners in de Romeinse invloedssfeer werden geassimileerd.\nHet Venetisch mag niet verward worden met het Venetiaans, een Romaanse taal die eeuwen later ontstond en die tegenwoordig nog steeds in globaal dezelfde regio wordt gesproken.\nTaalkundige classificatie.\nVenetisch is een kentumtaal. De inscripties gebruiken een verscheidenheid van het Noord-Italische alfabet, vergelijkbaar met het Etruskische alfabet\nDe exacte relatie van het Venetisch met andere Indo-Europese talen wordt nog onderzocht, maar de meerderheid van de geleerden is het erover eens dat afgezien van het Liburnisch, Venetisch het dichtst bij de Italische talen staat; de Italische talen zijn een groep talen die Latijn, Oskisch en Umbrisch omvatten. Het Venetisch is mogelijk ook gerelateerd aan het Illyrisch, dat tot in de Romeinse tijd op de westelijke Balkan werd gesproken. De theorie dat Illyrisch en Venetisch nauw aan elkaar verwant waren wordt binnen de huidige taalwetenschap bestudeerd. De positie van Venetisch binnen het Indo-Europees is in detail bestudeerd door Lejeune.\nMen heeft ook enkele belangrijke parallellen met de Germaanse talen opgemerkt, vooral in de pronominale vormen:\nKenmerken.\nHet Venetisch kende ongeveer zes of zelfs zeven typen zelfstandig naamwoorden en vier vervoegingen (vergelijkbaar met het Latijn). Er zijn ongeveer 60 woorden bekend, maar sommige van deze woorden zijn leenwoorden uit het Latijn (\"liber.tos\" &lt; \"libertus\") of Etruskisch. Veel van deze woorden laten een duidelijke Indo-Europese afkomst zien, zoals \"vhraterei\" &lt; PIE *\"bhraterei\" = aan de broer.\nFonologie.\nIn het Venetisch ontwikkelden de PIE stopklanken \"*bh\", \"*dh\" en \"*gh\" zich in talen met een woord-initi\u00eble positie (zoals in het Latijn en het Osco-Umbrisch) tot respectievelijk /f/, /f/ en /h/, maar in talen met woord-interne tussenklinker posities (zoals in het Latijn naar respectievelijk /b/, /d/ en /g/. Voor Venetisch kan men ten minste de ontwikkelingen van \"*bh\" en \"*dh\" duidelijk aanwijzen. Faliscisch en Osco-Umbrisch kennen intern ook /f/, /f/ en /h/.\nEr zijn ook aanwijzingen in het Venetisch voor de ontwikkelingen van PIE \"*g\u02b7-\" &gt; \"w-\", PIE \"*k\u02b7\" &gt; \"*kv\" en PIE \"*g\u02b7\u02b0-\"'&gt; \"f-\", al deze ontwikkelingen verlopen parallel met het Latijn, evenals de regressieve assimilatie van de PIE-volgorden \"*p...kw...\" &gt; \"*kw...kw... \", een kenmerk dat ook in het Italisch en het Keltisch wordt gevonden (blz. 141).\nVoorbeelden.\nEen voorbeeld inscriptie in het Venetisch, die werd gevonden op een bronzen nagel in Este (Es 45): pag. 149\nEen andere inscriptie, gevonden op een \"situla\" (vaatwerk zoals in urn of emmer) in Cadore (ca. 4 Valle): pag 464\nWetenschappelijk onderzoek.\nDe meest prominente wetenschappers die Venetische inscripties hebben ontcijferd of anderszins hebben bijgedragen aan de kennis over de Venetische taal zijn Carl Eugen Pauli, Hans Krahe, Giovanni Battista Pellegrini, Aldo Luigi Prosdocimi en Michel Lejeune. Recente bijdragers zijn onder andere Loredana Calzavara Capuis en Anna Maria Chieco Bianchi."}
{"id": "3634", "revid": "3", "url": "https://nl.wikipedia.org/wiki?curid=3634", "title": "Indo-germaanse talen", "text": ""}
{"id": "3636", "revid": "68312577", "url": "https://nl.wikipedia.org/wiki?curid=3636", "title": "Diepenbeek", "text": "Diepenbeek is een plaats en gemeente in de Belgische provincie Limburg. Diepenbeek is centraal gelegen tussen drie aangrenzende steden: Hasselt, Genk, Bilzen. De gemeente telt bijna 20.000 inwoners en behoort tot het gerechtelijk kanton en kieskanton Hasselt.\nGeschiedenis.\nDiepenbeek werd in 1092 voor het eerst vermeld als \"Tidebachen\", de \"beek van Teudo\". Oorspronkelijk was Diepenbeek een vrije heerlijkheid. De heerlijkheid werd in de eerste helft van de 13e eeuw betwist door de prins-bisschoppen van Luik en de hertogen van Brabant. Uiteindelijk werd Diepenbeek een Luiks leen, maar vanaf 1266 was er ook Brabantse afhankelijkheid. In 1359 kwam, met de dood van Hendrik van Diepenbeek, een einde aan de status van vrije heerlijkheid. Families die de heerlijkheid tot de 17e eeuw in handen hadden waren Van Diepenbeek, De Sombreffe, Van Schoonvorst, Van Gavere, Van Horne en Van Merode. In de 16e eeuw was Conrad van Gavere (\u2020 1570) heer van Diepenbeek (en Elsloo).\nDoor aankopen in 1663 en 1678 door Edmond Godfried van Bocholtz, landcommandeur van de balije Biesen (1657-1690), kwam de heerlijkheid voor 133 jaar in het bezit van de ridders van de Duitse Orde te Alden Biesen. De Duitse Orde betaalde 346.000 gulden voor de aankoop tegen 12.000 gulden door de Diepenbekenaren jaarlijks te betalen rente. Er rest nog een oude slottoren en een 18e-eeuwse rentmeesterwoning. Deze laatste werd in de 1e helft van de 18e eeuw gebouwd door landcommandeur Ferdinand von Sickingen van Alden Biesen (1743-1749) en huisvest nu een notariaat. De Rooiermolen, een banmolen van rond 1600 op de Stiemerbeek was voor de helft eigendom van Alden Biesen. Het Diepenbeekse paenhuis (brouwerij), destijds gebouwd door landcommandeur Hendrik van Wassenaar, werd in 1954 afgebroken en heropgebouwd in het openluchtmuseum Bokrijk.\nVermoedelijk werd rond het midden van de 11e eeuw een romaanse kerk met toren gebouwd. In 1235 werd het patronaatsrecht en het tiendrecht toegekend aan de Abdij van Villers, om in 1382 overgedragen te worden aan het Sint-Lambertuskapittel te Luik.\nDe heide ten noorden van de Demer werd in de loop van de 19e eeuw bebost. Tot 1879 werd er ijzeroer gewonnen en stak men er turf. In de daardoor ontstane vijvers werd vis gekweekt.\nGeografie.\nDiepenbeek, doorsneden door vele naar de Demer aflopende beken, ligt op de zuidwestelijke uitloper van het Kempisch Plateau. De afwatering en de aanwezige vijvers ontstaan door turfwinning en delving van ijzerzandsteen zorgen voor een typisch \"wijerlandschap\" dat toeristisch aantrekkelijk is. Deze omgeving trok een bijzondere fauna aan zoals de door Diepenbeek geadopteerde boomkikker, de roerdomp en het woudaapje.\nDiepenbeek profileert zich steeds meer als onderdeel van Haspengouw sinds het toetrad tot Toerisme Haspengouw. In het noorden doorsnijdt het Albertkanaal de gemeente, in het zuiden de autoweg E313, Antwerpen-Luik. Door de dorpskern loopt de oude steenweg van Hasselt naar Bilzen en verder naar Maastricht. De gemeente heeft een station aan de spoorlijn Antwerpen-Hasselt-Luik, die parallel met de steenweg loopt. Diepenbeek is een residenti\u00eble gemeente gelegen tussen de drukke centra Hasselt en Genk.\nNaast het centrum bestaat de gemeenten uit een aantal wijken en gehuchten: ten noorden van de spoorweg en de steenweg zijn dit Lutselus, Rozendaal, Piannesberg, Dorpheide, Rooierheide, Bijenberg; in het zuiden liggen Pampert, Reitje, Keizel, Zwartveld en het Crijt.\nNabijgelegen kernen.\nHasselt, Genk, Kortessem, Beverst, Vliermaalroot, Romershoven\nDemografie.\nDemografische ontwikkeling.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nPolitiek.\nStructuur.\nDe gemeente Diepenbeek ligt in het kieskanton Hasselt (dewelke hetzelfde is als het provinciedistrict Hasselt), het kiesarrondissement Hasselt-Tongeren-Maaseik (identiek aan de kieskring Limburg).\nCollege van burgemeester en schepenen.\nBurgemeester is Rik Kriekels (N-VA). Hij leidt een coalitie bestaande uit N-VA, Open Vld, Groen en CD&amp;V. Samen vormen ze de meerderheid met 14 op 25 zetels.\nGeschiedenis.\nLegislatuur 2001-2006.\nDe winnaars van de verkiezingen waren VLD (van 1 naar 5 zetels) en de Vrije Democraten Diepenbeek (VDD). Beide partijen sloten een coalitie van 16 op 25 zetels.\nLegislatuur 2007-2012.\nCD&amp;V en VDD gingen in kartel naar de kiezer onder de naam CD&amp;VDD. De partij wist echter slechts 11 van de 16 (opgeteld resultaat van de uitslag in 2000) mandaten te behouden. Sp.a werd de grote winnaar (van 2 naar 8 mandaten). Aanvankelijk was er sprake van een coalitie met sp.a en later met VLD. Door het feit dat er echter twee VLD-mandatarissen ontslag namen en Martha Roux (CD&amp;VDD) besloot als onafhankelijke te zetelen, had deze laatste mogelijke coalitie onvoldoende handtekeningen om het schepencollege te mandateren.\nVervolgens kwam het tot een coalitie tussen sp.a, VLD, Groen! en de onafhankelijk zetelende Martha Roux. Aangezien burgemeester Etienne Steegmans (CD&amp;VDD) reeds benoemd was, kwam Diepenbeek in de uitzonderlijke situatie van een oppositie-burgemeester met een schepencollege van een andere meerderheid. Schepenen waren Pierre Leuraers, Eddy Heleven (beide VLD), Frank Keunen, Patrick Hermans (beide sp.a) en Hugo Leroux (Groen!). OCMW-voorzitster was Martha Roux. In oktober 2009 volgde Brigitte Bodson partijgenoot Eddy Heleven op als schepen. In september 2010 verliet gemeenteraadslid Patrick Hermans de sp.a.\nLegislatuur 2013-2018.\nBij de verkiezingen van 2012 had de kiezer de keuze uit maar liefst zeven kieslijsten. Daarbij twee nieuwe spelers: de sp.a-scheurlijst 'Politiek Uit Uw Regio-Diepenbeek' (PUUR) van Patrick Hermans en 'De Andere Aanpak in Diepenbeek' (DAAD) van LDD-er Lode Vereeck.\nBurgemeester werd Patrick Hermans (PUUR), hij leidt een coalitie van PUUR, CD&amp;V, Open Vld en N-VA. Voorts is het schepencollege samengesteld uit Jos Leroi (CD&amp;V), Miet Nelissen, Suzy Wolfs (beide PUUR), Peter Pr\u00e9vot (Open Vld) en Karen Alders (N-VA). OCMW-voorzitter is Rik Kriekels (N-VA) en Giedo Wysmans is voorzitter van de gemeenteraad.\nNa de overstap van Lode Vereeck naar Open Vld, besloot DAAD laatst genoemde (alsook Jan Beyens) uit de partij te zetten. Jan Beyens besloot daarop als onafhankelijke te zetelen. In juni 2016 werd bekend dat DAAD zou opgaan in PUUR. Jos Wolfs ging niet mee over en zetelt sindsdien als onafhankelijke.\nLegislatuur 2019-2024.\nIn de coalitie van 2019 werd PUUR, de grootste bij de verkiezingen en die er ook op vooruitging, geweerd uit de coalitie en de andere lokale winnaar, N-VA, ging in zee met CD&amp;V, Groen en Open Vld, ook allen bescheiden winnaars bij de verkiezingen. Rik Kriekels werd burgemeester.\nBezienswaardigheden.\nZandstenen.\nIn Diepenbeek werden op verschillende plaatsen enorme stenen aangetroffen. Al in de 19de eeuw deden onderzoekers het idee ingang vinden dat deze stenen van ver aangevoerd werden en in Diepenbeek opgesteld werden als steencirkels of cromlechts als een neolitisch heiligdom zoals in Stonehenge. Dat zou het geval zijn op de vindplaatsen op het Tombeveld, aan het Kapelveld en aan de Kruisveldstraat. De stenenconcentraties van Diepenbeek zijn al sinds zo\u2019n 160 jaar het onderwerp van verhitte discussies omtrent het al dan niet voorkomen van megalithische heiligdommen in Vlaanderen. In 1979 deed Heemkundige kring nog een bijdrage aan de discussie door een opgraving van de site aan de Kruisveldstraat. Op een eerder amateuristische wijze, waarbij er niet eens een opgravingsplan werd opgesteld, werden er stenen op \u00e9\u00e9n meter onder het maaiveld blootgelegd. Zij plaatsten er een bord dat er een megalitische steencirkel uit het neolithicum werd ontdekt.\nGeologisch onderzoekers wezen sinds de ontdekking van de stenen in de 19de eeuw op de natuurlijke oorsprong van de stenen door chemische processen ter plaatse. De stenen zijn zogenaamde zoetwaterkwartsieten, een sedimentair gesteente ontstaan en verhard door aaneenklitting door kiezelzuur van zandkorrels, afgezet door een ondiepe zee. Het is een orthokwartsiet ontstaan tijdens of kort na het Midden-Mioceen, zo\u2019n 15 miljoen jaar geleden. Chemische processen zorgden voor de vorming van harde zandsteenkorsten waarna de inwerking van water, wind en vorst zorgden voor de vorming van talrijke zandsteenblokken die nadien bedekt werden door een laag zandleem.\nIn 1904 werden in Diepenbeek ontdekte stenen afgevoerd naar Hasselt. Daar werden ze in de tuin van het Atheneum opgesteld als dolmens en menhirs ter onderstreping van de mythe van de oorsprong als neolithisch heiligdom.\nNog in 2016 en 2019 werden in Diepenbeek bij het het ploegen dergelijke grote zandstenen bloot gelegd. In 2022 werd een grote opgeploegde steen naast de akker aan de Keizel geplaatst.\nNatuur en landschap.\nDiepenbeek is gelegen in het Demerdal en ligt op de grens van de Kempen in het noorden en vochtig-Haspengouw in het zuiden. Zijbeken van de Demer zijn onder meer: Galgebeek en Kaatsbeek. De zuidgrens van de gemeente wordt gevormd door de Oudebeek en de Winterbeek.\nDiepenbeek bezit verschillende mooie natuurgebieden, die vrij toegankelijk zijn op de aangeduide wandelpaden. Deze gebieden worden doorkruist door zorgvuldig bewegwijzerde fietsroutes, deeluitmakende van het Limburgse fietsroutenetwerk. De gebieden zijn:\nCultuur.\nHeraldiek.\nGemeentewapen.\nHet wapen van de Duitse Orde, een sabel breedarmig kruis op zilver veld, werd bij Koninklijk Besluit van 6 februari 1962 aan Diepenbeek toegekend.\nBeschrijving van het wapen: \"Van zilver met een breedarmig kruis van sabel, het schild geplaatst voor een Heilige Servatius rechtstaand, naar voren gekeerd, met nimbus, gekleed met zijn bisschoppelijke gewaden, houdend in de rechterhand een sleutel en in de linkerhand een bisschopsstaf, de kromming naar buiten gekeerd, alles van goud.\"\nGemeentevlag.\nDe gemeentevlag werd toegekend bij Ministerieel Besluit van 8 juli 1986. Beschrijving: \"twee even lange banen van rood en geel met op op het midden een wit schild met een zwart breedarmig kruis\".\nBibliotheek.\nVanaf 16 september 2006 is de nieuwe bibliotheek op het Marktplein in werking. De voorgevel bestaat uit een grote glazen wand, van waarachter men een mooi uitzicht heeft op de markt. Op het gelijkvloers is de audiovisuele afdeling, de jeugdboeken- en de internetafdeling. Op de eerste verdieping is de fictie- en non-fictieafdeling gehuisvest. De bibliotheek organiseert iedere maand een tentoonstelling, neemt deel aan de jeugdboekenweek en de bibliotheekweek in oktober.\nMedia.\nSinds 2007 geeft het gemeentebestuur een vernieuwd tweemaandelijks informatieblad \"Teng\" uit in kleurendruk. \"Teng\" staat voor \"bericht\" in het plaatselijk dialect.\nMobiliteit.\nSpartacusplan.\nDe geplande tramlijn Hasselt - Maastricht, deel van het Spartacusplan, zou Diepenbeek doorkruisen en een stopplaats opleveren aan het bestaande station. Deze tramlijn zou plaatselijk parallel lopen aan de bestaande spoorverbinding.\nCarpoolparking autoweg E313.\nAan de N76 is niet ver van E313-afrit 30 een verlichte carpoolparking aangelegd. De parking heeft capaciteit voor 100 wagens en 48 overdekte stalplaatsen voor fietsen. De lokale politie houdt er regelmatig toezicht.\nEconomie.\nBedrijven zijn verspreid over heel de gemeente: KMO-zone Centrum (Demerstraat en Industrielaan), de ambachtelijke zone Muggenberg (Verbindingslaan, Katteweidelaan, Ambachtsstraat en Muggenbergstraat), en het lokaal bedrijventerrein Dorpsveld. Diepenbeek telde in 2006 5503 werknemers verspreid over landbouw (1,56 %), bouwnijverheid (5,56 %), industrie (15,02 %) en de tertiaire sector (77,80 %).\nIn de buurt van de onderwijsinstellingen van de \"Campus Diepenbeek\" ligt sinds 1989 het Wetenschapspark Limburg van 12 ha groot, met onder meer het \"Expertisecentrum voor Digitale Media\", EDM. \"Wetenschapspark Limburg NV\" beheert op de campus een aantal gebouwen waar hightechbedrijven en instituten zijn gevestigd. De bedrijven op het Wetenschapspark werken samen met onderzoeksinstituten en onderwijsinstellingen van de campus. Er is een uitbreidingszone van 20 ha voorzien.\nDaarnaast maakt Diepenbeek deel uit van het Economisch Netwerk Albertkanaal. In 2005 werd het Marktplein volledig opnieuw aangelegd.\nOnderwijs.\nDe gemeente heeft alle onderwijsniveaus op haar grondgebied: van de basisschool, over het middelbaar tot universitair onderwijs met eveneens volwassenenonderwijs voor sociale promotie (lerarenopleiding).\nLimburg Diepenbeek Campus.\nDe universitaire campus van Diepenbeek, of Limburg DC, ligt op het grondgebied van Diepenbeek, met daarop de Universiteit Hasselt en diverse hogescholen (UC Leuven-Limburg en Hogeschool PXL)."}
{"id": "3637", "revid": "68285338", "url": "https://nl.wikipedia.org/wiki?curid=3637", "title": "Den Haag", "text": "Den Haag (), ook wel 's-Gravenhage () genoemd, is de hoofdstad van de provincie Zuid-Holland en met inwoners () de op twee na grootste gemeente van Nederland, na Amsterdam en Rotterdam. Alhoewel Den Haag niet de hoofdstad van Nederland is, dat is Amsterdam, is het wel de residentie (regeringszetel) en fungeert het in veel opzichten als hoofdstad.\nDe stad Den Haag ontstond in de middeleeuwen rond de Hofvijver en het Binnenhof, tegenwoordig het centrum van de Nederlandse politiek. De Nederlandse regering en het parlement zijn in de stad gevestigd, en het is de residentie van het koninklijk huis. Ook staan de meeste ambassades, alle ministeries en de Hoge Raad in Den Haag. Daarnaast is de stad standplaats van verschillende nationale en internationale rechtscolleges, waaronder het Internationaal Gerechtshof in het Vredespaleis en het Internationaal Strafhof. Het was rond het jaar 1900 ook de gastheer van de twee Haagse vredesconferenties, waar belangrijke internationale afspraken over het oorlogsrecht tot stand kwamen. \nVan 1795 tot 1806 fungeerde Den Haag als hoofdstad van de Bataafse Republiek en van 1806 tot 1808 als hoofdstad van het Koninkrijk Holland.\nDen Haag is de grootste Nederlandse stad aan de Noordzee en heeft een kustlijn van elf kilometer. Door de ligging aan de Noordzee is Den Haag sinds de 19e eeuw een internationaal toeristenoord. De stad beschikt over twee badplaatsen: Scheveningen en Kijkduin. Daarnaast ligt een breed zandstrand met een duinenrij: een omvangrijk natuurgebied. Drie stukken strand zijn naaktstrand: aan de noordzijde van Scheveningen, bij het Westduinpark, en aan de zuidzijde van Kijkduin.\nScheveningen \u2013 vroeger een vissersdorp \u2013 heeft een regionale haven.\nDe stad bracht in de 19de eeuw een invloedrijke kunststroming voort, de Haagse School, en huisvest met het Mauritshuis en het Kunstmuseum Den Haag (voor moderne kunst) twee internationaal bekende kunstmusea.\nSinds 1 januari 2015 vormt Den Haag met 22 andere gemeenten samen de Metropoolregio Rotterdam Den Haag. Het gebied van dit samenwerkingsverband telt gezamenlijk 2,3 miljoen inwoners. Deze regio maakt op haar beurt weer deel uit van de Randstad, de sterk verstedelijkte conurbatie in het westen van Nederland.\nNaam.\nVanouds werd de plaats \"Die Haghe\" of \"Den Hag(h)e\" genoemd. In 1568 sprak Filips II bijvoorbeeld van de \u201evrijheijt van den Hage\u201d. Vanaf het begin van de 17e eeuw gebruikte het stadsbestuur officieel de naam \"'s-Gravenhage\", die deftiger klinkt en een samentrekking is van 'des Graven ha(a)ge' (waarschijnlijk werd het toen al opgevat als \"de Haag (= het bos) van de Graaf van Holland)\". De oude naam \"Den Haag\" bleef in de volksmond bestaan. Een vergelijkbare articulatie is waar te nemen bij de stad Den Bosch, die in de volksmond ook nog altijd zo genoemd wordt, terwijl de offici\u00eble naam 's-Hertogenbosch is (wat vanouds werd opgevat als \"het bos van de Hertog van Brabant\")\nSinds 1990 gebruikt de gemeente zo veel mogelijk de naam \"Den Haag\" in plaats van 's-Gravenhage, om aan te sluiten bij het gangbare taalgebruik en bij buitenlandse benamingen als \"The Hague\" (Engels) en \"La Haye\" (Frans). In identiteitskaarten en offici\u00eble stukken van de gemeente staat echter \" 's-Gravenhage\", nadat in 1990 een voorstel om de gemeentenaam officieel in \"Den Haag\" te veranderen was afgewezen. De telefoondienst en de posterijen gebruiken eveneens \" 's-Gravenhage\". De spoorwegen en wegbeheerders gebruiken de kortere naam \"Den Haag\". In de BAG staat de woonplaatsnaam \" 's-Gravenhage\" (woonplaatscode 1245).\nDe naam 'Den Haag' wordt gebruikt in een figuurlijke betekenis voor de Nederlandse overheid en het parlement. In zijn verkleinvorm kan 'Den Haag' een archetype zijn: \"het Haagje\" wordt gebruikt voor een 'deftig' aandoende plaats of een die met het Oranjehuis geassocieerd wordt. Zo wordt Breda het \"Haagje van het Zuiden\" genoemd, Arnhem het \"Haagje van het Oosten\", Roermond het \"Haagje van Limburg\" en het \"Friese Haagje\" is een bijnaam van Heerenveen.\nDen Haag was vanouds de plaats waar Nederlanders die in de Nederlandse koloni\u00ebn werkzaam waren hun langdurig verlof plachten door te brengen. Na de onafhankelijkheid van Nederlands-Indi\u00eb zijn veel Indische Nederlanders in Den Haag gaan wonen, vandaar de bijnaam \"De Weduwe van Indi\u00eb\".\nGeschiedenis.\nIn het Haagse gebied woonden al vroeg mensen, lang voordat er sprake was van een dorp met de naam Den Haag. De oudste archeologische vondsten gedaan in de omgeving van het Binnenhof dateren uit circa 3000 v.Chr.; zo werd in 1912 bij de bouw van \"Hotel Central\" aan de Lange Poten, nu onderdeel van het Tweede-Kamercomplex, een gave vuurstenen vuistbijl gevonden, waarvan de gebruikers ingedeeld kunnen worden bij de Vlaardingencultuur.\nIn de 2e eeuw na Chr. lag er in de duinen aan de zuidrand van de stad een Romeins fort met bijbehorende nederzetting, de zogenaamde Vicus van Ockenburgh. Hier zijn al vanaf de jaren 20 opgravingen verricht.\nHet huidige Den Haag bestaat sinds 1230, toen graaf Floris IV van Holland op de plek waar reeds een hofstede stond van vrouwe Meilindis van Wassenaer een bescheiden kasteel bouwde, dat de zetel werd van de graven van Holland. De plaatsnaam \" 's-Gravenhage\" en de naam van de \"Gravenstraat\" voor de verbinding tussen het Kerkplein en het huidige Buitenhof verwijzen nog daarnaar. In 1248 liet graaf Willem II, tevens Rooms koning geworden, een meer passend kasteel bouwen aan een duinmeer, de huidige Hofvijver. Zijn zoon Floris V zorgde er na Willems vroegtijdige dood voor dat de Ridderzaal voltooid werd. De Ridderzaal en het Binnenhof werden versterkt, maar het dorp eromheen kreeg nooit stadsrechten, al bleef Den Haag residentie van de graven van Holland en hun opvolgers. Den Haag kon groeien als compromis tussen de Hollandse steden, maar diezelfde steden zorgden ervoor dat Den Haag geen vestingstad werd.\nIn 1528 werd Den Haag overvallen door de Gelderse veldheer Maarten van Rossum, die de nederzetting buiten het grafelijk kasteel brandschatte, waardoor de brandstichting werd afgekocht. Ook tijdens de beginjaren van de Tachtigjarige Oorlog werd Den Haag genadeloos geplunderd en raakte het nagenoeg ontvolkt. De stad was het Spaanse hoofdkwartier tijdens het Beleg van Leiden.Al zeker sinds circa het begin van de 15e eeuw telde Den Haag enkele duizenden inwoners, waardoor het in feite eerder een stad dan een dorp was. Een stad placht in die tijd echter een zeer verregaande mate van zelfbestuur te hebben en de graven van Holland (en later hun opvolgers: de hertogen van Bourgondi\u00eb en de Habsburgers) kozen ervoor om het in hun eigen residentie zelf voor het zeggen te hebben. Vanaf 1585 zette de Republiek der Zeven Verenigde Nederlanden deze praktijk voort, omdat Den Haag de plaats was waar het hoogste regeringsorgaan, de Staten-Generaal, resideerde. Ook was het stadhouderlijk hof daar gevestigd. Aanvankelijk had het er in de jaren 1580 nog om gespannen of het verwoeste Den Haag weer zou worden opgebouwd: de machtige stad Delft wilde in haar directe omgeving de opkomst van een gevaarlijke rivaal liever verhinderen, mede omdat deze stad wenste dat de Staten-Generaal zich blijvend in Delft zou vestigen. Er werd toch tot wederopbouw besloten, en de Staten-Generaal vestigden zich, na onder andere Middelburg, in 1585 definitief te Den Haag.In 1622 telde Den Haag 16.000 inwoners. In de 17de eeuw werd Den Haag omgeven door grachten, die door stadhouder prins Maurits als aanzet tot volledige vestingwerken waren aangelegd, maar van de geplande echte verdedigingswerken kwam verder niets. Aan het eind van de 18e eeuw was het bevolkingsaantal opgeklommen tot ongeveer 40.000, waarmee dit \"dorp\" de op twee na grootste nederzetting van Nederland was geworden (na Amsterdam en Rotterdam). Door de aanwezigheid van het stadhouderlijk Hof, de Staten-Generaal en buitenlandse diplomaten en (buitenlandse) adel had Den Haag een veel aristocratischer karakter dan de meeste andere Nederlandse steden. Er was een groot contrast tussen de aristocratische wijk rondom het Binnenhof en Voorhout en de meer volkse delen van het \"dorp\".\nPas in 1806, onder Frans bewind, kreeg Den Haag zijn stadsrechten, maar in die tijd was een vestingmuur eerder een keurslijf dan een voordeel: Den Haag bleef zonder omwalling en kon zich op ruime schaal uitbreiden. Onder het Koninkrijk der Nederlanden, ontstaan in de jaren 1813-1815, bleef Den Haag de vestigingsplaats van regering en parlement (de moderne Staten-Generaal). Na 1850 begon de stad zich uit te breiden buiten de 17de-eeuwse grachtengordel. Het inwonertal was toen ruim 70.000.\nOmstreeks 1870 zou het aantal van 100.000 worden gehaald, en rond 1900, in de \"fin de si\u00e8cle\"-tijd van Louis Couperus, telde de stad ongeveer 200.000 inwoners. Ten zuiden van de oude binnenstad ontstonden toen dichtbevolkte arbeiderswijken zoals het Laakkwartier en de Schilderswijk, terwijl tegen de duinkant nieuwe wijken voor de meer gefortuneerde burgers gebouwd werden, zoals het Statenkwartier, Duinoord en de Archipelbuurt. In die tijd speelde Den Haag ook in kunstzinnig opzicht een belangrijke rol vanwege de schilders van de Haagse School.\nIn 1864 ging de eerste tramlijn van Nederland rijden tussen Den Haag en Scheveningen. Den Haag had later ook de primeur van de eerste interlokale tram, de eerste stoomtram, en de eerste elektrische tram (accutram).\nIn 1873 werd op het Lange Voorhout waarschijnlijk het eerste Haagse riool aangelegd, de putdeksel werd gemaakt door ijzergieterij de Prins van Oranje.\nIn 1899 vond in Den Haag de Eerste Haagse Vredesconferentie plaats, die leidde tot de oprichting van het Permanent Hof van Arbitrage, dat in Den Haag gevestigd werd. Tussen 1907 en 1913 werd het Vredespaleis gebouwd, waarin dit Hof zou zetelen. Tevens werd later het Internationaal Gerechtshof in het Vredespaleis gevestigd.\nDen Haag heeft zwaar geleden onder de Duitse bezetting. Allereerst werden ongeveer 11.000 Haagse Joden naar de vernietigingskampen afgevoerd, waarvan er slechts enkele honderden terugkeerden. Vele kantoorbeambten verloren hun baan doordat Nederland werd afgesneden van zijn koloni\u00ebn en overige zakelijke belangen in het buitenland. De Rijksoverheid viel onder de bezetter met als gevolg loyaliteitsconflicten of ontslagen onder de vele Haagse ambtenaren. De bouw van de Atlantikwall en andere fortificaties door de Duitsers dwong meer dan 100.000 Hagenaars tot evacuatie, vaak ver buiten de stad. Duizenden woningen werden gesloopt. De Hongerwinter van 1944-1945 kostte honderden verzwakte mensen het leven.\nTegen het eind van de Tweede Wereldoorlog, op 3 maart 1945, kwamen tijdens het bombardement op het Bezuidenhout 510 mensen om het leven. Het bombardement werd uitgevoerd door de Geallieerden en had als doel de vernietiging van de mobiele V2-lanceerinrichtingen van de Duitsers.\nOp 29 oktober 1983 demonstreerden ruim 550.000 mensen vreedzaam tegen de plaatsing van kruisraketten in Nederland en tegen de kernbewapening in het algemeen. Het is het grootste straatprotest ooit dat in Nederland gehouden werd.\nIn 1960 was het inwonertal van Den Haag opgelopen tot boven de 600.000. Door suburbanisatie en de opkomst van groeikernen rond de stad, zoals Zoetermeer, waren daar aan het eind van de eeuw nog 441.000 inwoners van over. Sindsdien volgden nieuwe annexaties en stadsuitbreidingen, onder meer in Ypenburg en Leidschenveen, waardoor in 2011 opnieuw de grens van 500.000 inwoners werd overschreden.\nIn 2023 werd Den Haag in de wereldwijde 'Quality of life index' van Numbeo uitgeroepen tot de stad met de beste kwaliteit van leven ter wereld.\nGeografie.\nStadsindeling.\nDen Haag telt acht stadsdelen. Elk van deze stadsdelen heeft een eigen kantoor, waar de meeste diensten van de gemeente zijn gehuisvest. Dankzij die kantoren is de gemeente voor veel zaken makkelijker bereikbaar. De indeling in stadsdelen is in 1988 vastgesteld door de gemeenteraad. Elk van deze stadsdelen is daarbij onderverdeeld in wijken en buurten. Deze indeling wijkt af van de bekende wijk- en buurtindeling die sinds 1953 werd gebruikt.\nDe verdeling van het aantal inwoners zag er in 2022 als volgt uit:\nHet Haagse Noorden.\nIn Den Haag wordt op de meeste plattegronden van de stad de Noordzee als het Noorden gezien, terwijl in werkelijkheid de zee in het westnoordwesten ligt. Op een plattegrond van Den Haag met de zee in het Noorden liggen straat- en wijknamen (deels) vernoemd naar windstreken op de 'juiste' plek.\nNatuur.\nDen Haag is voor een stad rijk aan natuur. Binnen de gemeentegrens ligt een omvangrijk, ruigbegroeid duingebied, met daarlangs een breed, natuurlijk zandstrand van bijna twaalf kilometer lang. Verspreid door de stad liggen enkele grotere en kleinere parken, zoals het Rosarium, Sint Hubertuspark, de Paleistuin, Wapendal, de Bosjes van Pex, het Westbroekpark, het Zuiderpark, Madestein, en de Uithof. Er liggen verscheidene oude landgoederen en bossen, deels op een steenworp van het stadshart: het 120 hectare grote Haagse Bos en Arendsdorp, beide daterend uit de 17de eeuw.\nDe meeste andere landgoederen liggen, soms aaneengesloten, aan de rand van de stad, waar ze een omvangrijke groene gordel vormen die aan de noordkant overgaat in de nog groenere buurgemeente Wassenaar. Dat zijn onder meer Bloemendaal, Clingendael, Duindigt, Marlot, Duinweide, Meer &amp; Bos, Ockenburgh, Oostduin, Oosterbeek, Reigersbergen en Sorghvliet. Tussen Den Haag en Scheveningen liggen de Scheveningse Bosjes en het Nieuwe Scheveningse Bos van samen 116 hectare, vanouds een ongerept duingebied, dat vanaf het begin van de 18de eeuw geleidelijk beplant is om zandverstuiving tegen te gaan.\nDe lommerrijke straten in het centrum: Lange Voorhout en de Lange Vijverberg, gelegen aan de Hofvijver, dragen bij aan de ruime en groene indruk die Den Haag maakt.\nGrachten.\nEvenals andere steden in Nederland had Den Haag veel grachten, ook ruien genoemd. Zij dienden voor de scheepvaart, maar ook als riool. Al omstreeks 1350 was Den Haag via de Vliet verbonden met Delft, en in 1619 was de grachtengordel om Den Haag klaar. In 1900 werd de Laakhaven aangelegd, die uitgroeide tot de zesde binnenhaven van Nederland.\nNaarmate de bevolking groeide, gingen de grachten steeds meer stinken. De rijken hadden huizen buiten de stad om 's zomers de stank te ontvluchten, maar de meeste mensen leefden in de stad. Er waren regelmatig epidemie\u00ebn. In de 19de eeuw worden de eerste rioleringen aangelegd, en veel grachten overkluisd of gedempt. Een groot probleem in Den Haag was, dat het grachtwater niet kon worden afgevoerd naar de zee. Het Verversingskanaal werd aangelegd naar de Noordzee, maar de Koninginnegracht is nooit tot aan de zee doorgetrokken.\nLaat in de 20ste eeuw is men in verschillende steden begonnen met het maken van plannen om meerdere oude grachten in ere te herstellen, het zogeheten grachtenplan. Ook is het sinds 2003 mogelijk om een rondvaart door de grachten van Den Haag te maken en door onder andere de Avenue Culinaire en de andere Haagse wijken te varen.\nBevolking.\nNaast \"Hagenaar\" kan een inwoner van Den Haag ook \"Hagenees\" worden genoemd. Het klassieke verhaal wil dat er een scheiding is tussen de \"Hagenaars\", die op zand wonen, en de \"Hagenezen\", die op veen wonen. Den Haag is deels gebouwd op zandduinen, waarvan de grens met de veengebieden ongeveer gelijk loopt met de Laan van Meerdervoort. Wijken zoals Laakkwartier, Schilderswijk en Escamp zijn gebouwd op veengrond. Wie geboren is op het zand heet dan een \"Hagenaar\", wie geboren is op veengrond een \"Hagenees\". Een andere definitie van \"Hagenezen\" is: mensen die plat Haags praten, terwijl \"Hagenaars\" de mensen zijn die voornaam Haags spreken. Het woord \"Hagenees\" heeft voor sommigen dan ook een negatieve connotatie.\nOntwikkeling van het inwonertal.\nZie ook deze kaartanimatie voor de groei van Den Haag in de periode 1900-2014.\nBevolkingssamenstelling.\nDen Haag telde op inwoners en is daarmee de derde stad van Nederland. Inmiddels heeft meer dan de helft van de inwoners een recente migratieachtergrond (westers en niet-westers). Het aandeel personen met een migratieachtergrond neemt gestaag toe. Den Haag is samen met Amsterdam de gemeente met het hoogste percentage inwoners met een migratieachtergrond, op had van de inwoners een migratieachtergrond. Dit betekent echter niet dat een meerderheid van de inwoners van Den Haag geen Nederlandse achtergrond heeft. Hagenezen/Hagenaren met \u00e9\u00e9n autochtone Nederlandse ouder worden namelijk in de offici\u00eble statistieken niet tot de inwoners met een Nederlandse achtergrond gerekend. Desondanks heeft nog altijd een meerderheid van de bevolking van de stad een (gedeeltelijke) Nederlandse achtergrond.\nDe samenstelling van de bevolking verschilt per buurt. In de Schilderswijk en het Transvaalkwartier ligt het percentage inwoners met een migratieachtergrond sinds 2005 dicht bij de 100%. Ook in de wijken Groente- en Fruitmarkt, Laakkwartier en de Stationsbuurt zijn mensen met een migratieachtergrond in de meerderheid. De buurten met de minste inwoners met een migratieachtergrond in de stad zijn Duindorp, Kijkduin, Kraayenstein en de Vogelwijk.\nDe wijken met de laagste inkomens per hoofd van de bevolking zijn de Schilderswijk, het Transvaal- en Laakkwartier en de Spoorwijk (alle of lager). De wijken met het meeste inkomen per hoofd van de bevolking zijn Benoordenhout, Haagse Bos (alhoewel deze wijk nog geen 300 inwoners heeft en we mogen aannemen dat het inkomen van de koning \u2013 die er ook woont \u2013 niet meegenomen is in deze statistiek) en Westbroekpark/Duttendel (alle of hoger). Van de inwoners met een migratieachtergrond valt een deel onder de noemer expat. In 2019 en 2020 stond Den Haag op een derde plaats (van 490 locaties) in een ranglijst van meest leefbare steden.\nReligie.\nVolgens het CBS behoorde 51,3% van de bevolking tot een kerkelijke gezindte of een levensbeschouwelijke groepering, terwijl 48,7% niet-religieus was. De grootste religieuze kerkgenootschap is de Katholieke Kerk (15,9%), op de voet gevolgd door de islam (14%). Bovendien zijn er een aantal andere religieuze groeperingen, waaronder de Nederlandse Hervormde Kerk (4,8%), het hindoe\u00efsme (4,6%), de Protestantse Kerken (3,9%), het boeddhisme (0,7%) en het jodendom (0,2%).\nHomocultuur.\nIn Den Haag waren al in 1702 vaste locaties waar sodomieten elkaar ontmoetten en tijdens de golf van gerechtelijke vervolgingen in 1730 kwam naar voren dat er drie lolhuizen waren waar homoseksuele mannen samen kwamen voor al dan niet betaalde seks. Daarnaast ontmoetten zij elkaar op zogeheten kruisbanen in de open lucht, zoals het Voorhout.\nOok begon in deze stad de moderne homo-emancipatie in Nederland toen jhr. Jacob Schorer in 1912 het Nederlandsch Wetenschappelijk Humanitair Komitee (NWHK) oprichtte, de eerste Nederlandse organisatie die tegen de discriminatie van homoseksuelen streed. Nadat Schorer in 1920 de film \"Anders als die Andern\" wilde vertonen, ontstond een klopjacht op vermeende homo's, die bekend kwam te staan als het Haagse zedenschandaal. Na Amsterdam kende Den Haag de grootste homoseksuele subcultuur met relatief omvangrijke netwerken. Naast ontmoetingsplaatsen in de open lucht werden homo's rond 1920 in diverse horecazaken getolereerd en waren er tijdens de Duitse bezetting meerdere uitgesproken homocaf\u00e9s.\nOp 21 januari 1969 vond op het Binnenhof in Den Haag de eerste Nederlandse demonstratie plaats voor gelijke rechten. In 1993 werd nabij Madurodam het Homomonument Den Haag Internationaal onthuld, dat in 2015 verplaatst werd naar de Koekamp. Sinds 2008 is Den Haag een van de Regenboogsteden en een jaar later vond de landelijke Roze Zaterdag voor de eerste en tot nu toe enige keer in de stad plaats. Als vervolg daarop was er in 2010 een The Hague Pride, later vervangen door het The Hague Rainbow Festival, dat jaarlijks in juni gehouden wordt en in 2017 voor het eerst ook een Pride Walk omvatte. Een andere zichtbare uiting van de aandacht voor de lhbt-emancipatie was het aanleggen van een \"gaybrapad\" op de middenberm van de Bezuidenhoutseweg in mei 2016.\nPolitiek en bestuur.\nStadsrechten.\nDen Haag heeft nooit zitting in de Staten van Holland gekregen, waardoor het niet tot de steden werd gerekend. Wel verkreeg het bijna alle stadsrechten. Den Haag kreeg al in de middeleeuwen bestuurlijke instellingen die alleen in steden voorkwamen. Prins Maurits had al vergevorderde plannen om van Den Haag een vestingstad te maken, maar de Staten Generaal zagen dit als een aantasting van de onafhankelijkheid van het bestuurscentrum van de zeven provinci\u00ebn. Den Haag kreeg in 1806 van koning Lodewijk Napoleon en in 1810 van keizer Napoleon de eretitel stad. Na het ontstaan van het Koninkrijk der Nederlanden in 1815 werd in Koninklijke Besluiten alleen nog gesproken van de \u201cstad 's Gravenhage\u201d. Dit gaf geen bijzondere rechten meer, want het stadsrecht was al in 1795 tijdens de Bataafse Republiek afgeschaft.\nLang voor die tijd had Den Haag al bijzondere privileges ontvangen die Den Haag bestuurlijk het karakter van een stad gaven. Het waren echter de overige steden die voorkwamen dat Den Haag, als zelfstandige stad, zitting kon nemen in het bestuur van het gewest Holland. Ook op andere terreinen had Den Haag de kenmerken van een stad:\nHet wettelijke verschil tussen stad en platteland is na de grondwet van 1848 en de Gemeentewet van 1851 vervallen.\nGemeentebestuur.\nCoalitieperiode 2023-2026.\nOp 2 oktober 2023 werd bekend dat er onder leiding van Arie Slob een coalitieakkoord is bereikt tussen D66, GroenLinks, Partij voor de Dieren, PvdA, CDA en DENK. Het nieuwe college van burgemeester en wethouders werd op 11 oktober dat jaar ge\u00efnstalleerd. Het bestaat naast de burgemeester uit twee wethouders van D66, twee wethouders van GroenLinks, een wethouder van Partij voor de Dieren, een wethouder van de PvdA, een wethouder van het CDA en een wethouder van DENK. Wethouder Robert Barker en wethouder Nur Icar zijn nieuw in het college.\nCoalitieperiode 2022-2023.\nDe volgende personen maakten deel uit van het bestuur, waarvan het college van B &amp; W op 29 juni 2023 viel omdat coalitiepartij VVD het niet eens was met de manier waarop GroenLinks en PvdA de gesprekken met oud-wethouder Richard de Mos wilden voeren. De wethouders van de VVD, Parbhudayal en Mulder, dienden per direct hun ontslag in. De andere coalitiepartijen (inclusief VVD) wilden na de vrijspraak van corruptie van De Mos met hem praten over een terugkeer in het college, maar PvdA en GroenLinks waren daarop tegen.\nGemeenteraad.\nSinds 1962 leverden gemeenteraadsverkiezingen de volgende zetelverdelingen in de raad op:\nNoot 1: de tabel bevat de oorspronkelijke zetelaantallen direct na de gemeenteraadsverkiezingen. Tussen haakjes staat wat de zetelaantallen daarna waren.\nNoot 2: partijen als GL, CDA en ChristenUnie bestonden vroeger uit andere partijen die later zijn samengegaan in hoe ze nu heten. Vanwege de vergelijkbaarheid is de huidige naam ook voor het verleden gebruikt.\nNoot 3: de vetgedrukte getallen in de laatste kolom vormen de huidige bestuurscoalitie.\nNoot 4: in 2010 nam de combinatie ChristenUnie/SGP geen deel wegens een conflict. De ChristenUnie nam zelfstandig deel. De SGP zocht samenwerking met verschillende migrantenkerken, zoals de Koptisch-orthodoxe Kerk, en evangelische gemeenten, en nam deel als SGP/Christelijk Sociaal Den Haag.\nGemeentegrenzen.\nIn de 19e eeuw en 20e eeuw heeft Den Haag gebieden geannexeerd wegens ruimtegebrek. In 1843 betrof het van Rijswijk het gebied tussen de Hoefkade en de Laakmolensloot, nodig voor de bouw van station Hollands Spoor. In 1901 volgde het gedeelte tussen de Laak en Broeksloot. Dit was een compromis, Den Haag wilde meer gebied annexeren maar Rijswijk wilde niet dat daar buitenstaanders zouden komen te wonen en deed daarom afstand van dit deel van haar grondgebied. In 1902-1903 werd het aan Den Haag grenzende gedeelte van Loosduinen, tussen de huidige Beeklaan en Kamperfoeliestraat, geannexeerd. In 1907 betrof het de Wassenaarse landgoederen Reigersbergen en Marlot en van Voorburg de Binckhorst. De voormalige gemeente Loosduinen werd in 1923 in zijn geheel samengevoegd met Den Haag. Dit beleid werd later voortgezet. In 1994 ging het grondgebied Wateringse Veld van de toenmalige gemeente Wateringen naar Den Haag. Tegelijkertijd vroeg de gemeente de artikel 12-status aan en ontving daarvoor uiteindelijk 1 miljard gulden aan steun van het Rijk.\nMet ingang van 1 januari 2002 werden de nieuwbouwwijken Leidschenveen en Ypenburg als gevolg van grenscorrecties toegewezen aan Den Haag, dit ten koste van de (toenmalige) gemeenten Leidschendam, Nootdorp, Rijswijk, Voorburg en Pijnacker. Om de wijk Leidschenveen-Ypenburg met de rest van de stad te verbinden, werd een corridor gecre\u00eberd. Het gedeelte van de Trekvliet vanaf de Broekslootkade tot Drievliet vormt deze van de gemeente Den Haag, inclusief de zuidelijke oever langs een lijn die is gelegen twee meter van de perceelgrenzen van de bebouwing parallel aan deze perceelgrenzen op grondgebied van de gemeente Rijswijk en de noordelijke oever van het grondgebied van de gemeente Leidschendam-Voorburg, en behoort tot het stadsdeel Leidschenveen-Ypenburg.\nDen Haag heeft overigens ook grondgebied verloren, toen bij de gemeentelijke indeling in 1812 de heerlijkheid Nieuwveen werd toegevoegd aan de gemeente Nootdorp. Verder zijn er in de loop der eeuwen aanzienlijke stukken kustgebied in de zee verdwenen, waaronder een deel van de vissersplaats Scheveningen.\nHeraldiek.\nDe vlag van Den Haag werd op 2 december 1920 per raadsbesluit van de Haagse gemeenteraad aangesteld als de gemeentelijke vlag. Tot dit raadsbesluit waren de kleuren zwart en geel. In 1920 werd gekozen voor de kleuren groen en geel.\nHet wapen van Den Haag toont een gouden schild, gedekt door een gravenkroon, met een ooievaar op \u00e9\u00e9n been en een paling in de bek. In de 14de eeuw komen in grafelijke rekeningen posten voor ten behoeve van herstel van ooievaarsnesten en in de 16e eeuw toont het wapen van Den Haag de ooievaar. De oudste afbeelding van de ooievaar in het Haagse wapen staat op de luidklok \"Jhesus\" van de Grote of St. Jacobskerk die in 1541 is gegoten. Na 1586 tonen ook de lakzegels van Den Haag een ooievaar met een paling in de bek.\nIn 1991 schafte de gemeente het gebruik van het wapen af en gebruikte hiervoor in de plaats een beeldmerk van een vliegende ooievaar -in stadsgroen. In 2013 werd besloten tot de herintroductie van het wapen, ditmaal met de wapenspreuk \"Vrede en Recht\". Deze wijziging werd begroot op \u20ac 250.000 voor ontwerp en drukwerk, de kosten voor totale omschakeling op de nieuwe huisstijl zijn niet gespecificeerd. Een kleurenontwerp van Anton Corbijn, bijgenaamd Vlieger/Zaadcel, kwam in de tussenliggende periode van 2006 tot 2016 in gebruik.\nRegionale indeling.\nDen Haag is in ten minste 21 regionale samenwerkingen vertegenwoordigd, die elk een andere samenstelling hebben.\nOnderwijs, volksgezondheid en sport.\nOnderwijs.\nEr zijn vele basisscholen en middelbare scholen die onderwijs op de niveaus van vmbo tot en met gymnasium geven. Voorbeelden hiervan zijn het Christelijk College De Populier, het Segbroek College, het Maris College, het Maerlant-Lyceum, het Wateringse Veld College, het Dalton Den Haag, het Zandvlietcollege, het Edith Stein College, de Rooms-Katholieke Basisschool de Paradijsvogel, het Lyceum Ypenburg, het Vrijzinnig-Christelijk Lyceum en het Haags Montessori Lyceum. Den Haag heeft twee zelfstandige gymnasia: het Gymnasium Haganum en het Christelijk Gymnasium Sorghvliet. Daarnaast zijn er ook particuliere scholen voor het voortgezet onderwijs, zoals het Luzac College, het Winford College en het Sverre College.\nVoor MBO heeft Den Haag het ROC Mondriaan, waar 17000 studenten een middelbare vakopleiding volgen in 170 richtingen.\nHoewel de stad niet over een grote zelfstandige universiteit beschikt, zijn er wel het T.M.C. Asser Instituut, het The Hague Forum for Judicial Expertise, het Nederlands Interdisciplinair Demografisch Instituut, het International Institute of Social Studies, de Haagsche Academie voor Internationaal Recht, de Campus Den Haag (welke een dependance is van de Universiteit Leiden), de Haagse Hogeschool (die onder de naam The Hague University of Applied Sciences een aantal bachelorstudies en drie Engelstalige masteropleidingen aanbiedt), Hogeschool Inholland Den Haag, Hotelschool The Hague en een dependance van Hogeschool Helicon. Verder is het de thuishaven voor een van Nederlands grootste en meest vooraanstaande instituten op gebied van kunstonderwijs, namelijk de Haagse Hogeschool voor de Beeldende Kunsten, Muziek en Dans. Deze bestaat uit het Koninklijk Conservatorium en de Koninklijke Academie van Beeldende Kunsten.\nOok kent Den Haag een aantal Nederlandse scholen waar internationaal onderwijs wordt gegeven. Voorbeelden hiervan zijn: de Haagsche Schoolvereeniging (basisonderwijs), de International School of The Hague (basis- en voortgezet onderwijs) en enkele buitenlandse scholen: de British School in the Netherlands (basisonderwijs), American School of The Hague (basis- en voortgezet onderwijs), het Lyc\u00e9e Vincent van Gogh de la Haye (basis- en voortgezet onderwijs) en de Deutsche Internationale Schule Den Haag (basis- en voortgezet onderwijs). Daarnaast bestaan er enkele scholen die zijn gekoppeld aan ambassades: de Polish School, Indonesian School en de Oekra\u00efense school.\nZorg.\nDen Haag wordt bediend door twee grote ziekenhuizen. Er is het HagaZiekenhuis, Juliana Kinderziekenhuis en Buitenpolikliniek Wateringseveld. Ten tweede is er het Haaglanden Medisch Centrum, met locaties Lijnbaan (HMC Westeinde) en Bronovolaan (HMC Bronovo) in Den Haag.\nSport.\nDe profvoetbalclub van Den Haag is ADO Den Haag, dat sinds 2021/2022 uitkomt in de Eerste divisie, na te zijn gedegradeerd uit de Eredivisie. ADO is landskampioen geworden in 1942 en 1943, ook heeft zij in 1968 en 1975 de KNVB-beker behaald. In de Tweede divisie zaterdag komt SVV Scheveningen uit. In de Derde divisie zondag komen HBS en Quick uit. Andere voetbalclubs in de stad zijn GSC ESDO, Duindorp SV, DUNO, SVC '08, HVV, BMT, (HVV) Laakkwartier, VCS, VUC, Quick Steps, v.v. Escamp, SV Loosduinen, Graaf Willem II VAC, SV Houtwijk, RKSV GDA, SV Die Haghe, VV Haagse Hout, VV SVH, en nog vele andere voetbalclubs voor de jeugd.\nDen Haag kent twee atletiekverenigingen in de vorm van Haag Atletiek en AV Sparta. Haag Atletiek werd in 1913 opgericht is gevestigd op Sportpark Laan van Poot. AV Sparta heeft twee vestigingen in het Zuiderpark en Sportpark Westvliet.\nHonkbalvereniging ADO kwam uit in de hoogste klasse, net als het eerste herensoftbalteam van Storks. Verder zijn er in Den Haag enkele bekende hockeyclubs: HCKZ, HDM en HDS (waar men ook aan cricket doet). De succesvolle ijshockeyploeg HYS The Hague is gehuisvest is in De Uithof, waar \u2013 naast een ijshockeybaan \u2013 ook een 400m-schaatsbaan, een kartbaan, een skihal, een gamehal en een klimwand zijn.\nVoorts zijn er twee roeiverenigingen: burgerroeivereniging De Laak (opgericht in 1911) en studentenroeivereniging H.S.R.V. Pelargos (opgericht in 2002). De Haagse roeiwedstrijd is de Laak Pelargos Prognose Race (LPPR) en wordt ieder jaar begin maart gehouden. Een paar zwemverenigingen in Den Haag zijn Zwemlust '68 en DES; op het gebied van duiksport is er Amphibius Onderwatersport.\nOp korfbalgebied zijn er voormalig landskampioen KV Die Haghe en op handbalgebied eredivisieclub Hellas Den Haag. BC Drop Shot was de eerste kampioen van de eredivisie badminton. Den Haag heeft verder ook tal van judoclubs, waaronder Shi Sei, Lu Gia Jen en Kian Schi.\nHoofdzakelijk door het Haagse duingebied loopt de Europese wandelroute E9, ter plaatse ook North Sea Trail of Hollands Kustpad geheten. De E9 loopt langs de kust van Portugal naar de Baltische staten. De route komt vanuit Monster via Kijkduin en loopt via Scheveningen naar Meijendel bij Wassenaar.\nDaarnaast is Den Haag het startpunt van de Europese wandelroute E11 die loopt tot aan Tallinn in Estland. Vanaf Scheveningen loopt de route via het centrum naar Wassenaar.\nRechtspraak.\nDe naam van de stad is verbonden aan nationale en internationale rechtscolleges. De Hoge Raad, de hoogste rechterlijke instantie in het Koninkrijk der Nederlanden, bevindt zich in Den Haag, evenals de bestuursrechterlijke zetel van de Raad van State en het College van Beroep voor het bedrijfsleven.\nSinds de opkomst van het internationaal recht en de vredesconferenties van Den Haag in 1899 en 1907 is een groot aantal internationale tribunalen en gerechtshoven in Den Haag gevestigd. Het Internationaal Gerechtshof (\"International Court of Justice\", ICJ) is het belangrijkste gerechtelijke orgaan binnen de Verenigde Naties en behandelt geschillen tussen staten. Het Gerechtshof zetelt in het Vredespaleis, samen met het Permanent Hof van Arbitrage, de Haagsche Academie voor Internationaal Recht en de Carnegie Stichting.\nOok in het internationaal strafrecht, gericht op de berechting van individuele personen, speelt Den Haag een belangrijke rol. De stad huisvestte vanaf de jaren 90 het Joegoslavi\u00ebtribunaal en is sinds de oprichting in 2002 de zetel van het Internationale Strafhof (\"International Criminal Court\", ICC), het belangrijkste rechtsorgaan voor het vervolgen van verdachten van den van genocide, misdaden tegen de menselijkheid en oorlogsmisdrijven.\nOok de Organisatie voor het Verbod op Chemische Wapens, gelieerd aan de VN, en het Tribunaal inzake vorderingen tussen Iran en de Verenigde Staten bevinden zich eveneens in Den Haag. Verschillende academische instituten op het gebied van internationale relaties, internationaal recht en internationale ontwikkeling zijn verenigd in de Hague Academic Coalition.\nVanwege de aanwezigheid van dit grote aantal gerechtshoven en tribunalen is Den Haag net als New York, Gen\u00e8ve, Wenen en Nairobi een belangrijke VN-stad. Als erkenning van de rol die Den Haag al ruim 100 jaar speelt op het gebied van internationaal recht en vredespolitiek is het de gemeente per koninklijk besluit toegestaan om vanaf 27 september 2012 het motto \"vrede en recht\" toe te voegen aan het gemeentewapen. Het is voor het eerst sinds 2008 dat een motto wordt toegestaan. In december 1958 won Den Haag al de Prix de l'Europe, een eerbetoon van de Raad van Europa aan gemeenten die zich bijzonder ingezet hebben voor de eenwording in Europa.\nEconomie.\nDe meeste werkgelegenheid in de stad, voor 26% oftewel 56.000 personen in 2006, wordt geboden door de overheid en internationale organisaties. Grote werkgevers uit deze sector zijn onder andere de gemeente Den Haag en de ministeries van Defensie, Justitie, Buitenlandse Zaken, Binnenlandse Zaken en Verkeer en Waterstaat.\nAndere belangrijke sectoren in de stad zijn de zakelijke dienstverlening met 19% van de werkgelegenheid, de gezondheidszorg met 14%, vrijetijdseconomie met 10%, kleinschalige industrie en groothandel met 10%, en de TMT (technologie, Media en Telecom) sector met 10%. De 10 grootste commerci\u00eble werkgevers zijn goed voor 11% van de werkgelegenheid: KPN, ING Bank, PostNL, T-Mobile, HTM, AEGON, Siemens, Ahold en Shell.\nVerkeer en vervoer.\nDen Haag is per auto te bereiken over de autosnelwegen A4, A12, A13, A44/N44 en Ring Den Haag.\nDe meeste reizigers die Den Haag per trein aandoen, reizen via de spoorwegstations Den Haag Centraal en Den Haag HS. Op het laatstgenoemde station stoppen ook internationale nachttreinen. Er zijn nog een aantal kleinere stations, te weten Moerwijk, Ypenburg, Laan van NOI en Mariahoeve. Den Haag heeft directe treinverbindingen met onder andere Leiden Centraal, Haarlem, Schiphol, Amsterdam Sloterdijk, Amsterdam Centraal, Amsterdam Zuid, Almere Centrum, Lelystad Centrum, Zwolle, Groningen, Leeuwarden, Gouda, Utrecht Centraal, Enschede, Deventer, Delft, Rotterdam Centraal, Dordrecht, Roosendaal, Vlissingen, Breda, Tilburg en Eindhoven Centraal.\nHTM Personenvervoer verzorgt een uitgebreid net van 12 tramlijnen, 9 buslijnen en 6 nachtbuslijnen het vervoer in Den Haag en omliggende gemeenten. De HTM heeft veruit de meeste interlokale tramlijnen van Nederland. Onder de naam RandstadRail verzorgt de HTM sinds september 2007 2 lijnen van en naar Zoetermeer en de RET exploiteert Metrolijn E van en naar metrostation Slinge in Rotterdam. De streekvervoerverbindingen met Den Haag zijn per 25 augustus 2019 grotendeels in handen van EBS en sinds 9 december 2012 ook van Arriva. Daarvoor werd het streekvervoer volledig ge\u00ebxploiteerd door Connexxion. Verder wordt er internationaal busvervoer verricht door Flixbus.\nOp 10 februari 2010 werd de naam van Rotterdam Airport veranderd in \"Rotterdam The Hague Airport\". Het vliegveld is bereikbaar via de autosnelweg A13 en met openbaar vervoer via metrolijn E en aansluitende shuttlebus.\nCultuur en recreatie.\nMonumenten.\nDen Haag telt een groot aantal rijksmonumenten, gemeentelijke monumenten en oorlogsmonumenten.\nBeschermd stadsgezicht.\nDen Haag telt verscheidene beschermde stadsgezichten: Archipelbuurt, Benoordenhout, Binnenhof, Duinoord, Haagse Bos, Malieveld, Marlot / Reigersbergen, Sint Jacobskerk, Statenkwartier, Van Stolkpark/Scheveningse Bosjes, Westbroekpark, Willemspark, Zorgvliet, Zuiderpark en een uitbreiding.\nVoorts zijn er de volgende gemeentelijk beschermde stadsgezichten:\nBezienswaardigheden.\nDen Haag is een oude stad met veel historie. Er staan veel monumenten, monumentale panden en herdenkingsmonumenten, belangwekkende zijn:\nMusea.\nEr zijn diverse musea in Den Haag te vinden. Dat zijn onder andere:\nKunst in de openbare ruimte.\nIn Den Haag zijn diverse beelden, sculpturen en objecten geplaatst in de openbare ruimte, zie:\nUitgaansgelegenheden.\nHet uitgaansleven in Den Haag is geconcentreerd rond de omgeving Buitenhof en Dagelijkse Groenmarkt, de Grote Markt, het Plein en de Plaats, alsmede de Boulevard van Scheveningen. Poppodium Paard, voorheen Paard van Troje, bestaat sinds 1972. Sinds 1996 heeft de stad ook een nachtburgemeester.\nDe homohoreca in Den Haag omvat enkele caf\u00e9s op commerci\u00eble basis, een non-profitcaf\u00e9 van de plaatselijke afdeling van het COC, alsmede een homosauna.\nDen Haag kent ook twee gebieden met prostitutie: zie Prostitutie in Den Haag.\nMuziek.\nDen Haag heeft sinds 1826 zijn eigen conservatorium. In 1904 werd het Residentie Orkest opgericht. Het Paard van Troje is het grootste poppodium in Den Haag. Andere bekende poppodia in de stad zijn De Zwarte Ruiter en muziekcaf\u00e9 de Paap.\n\"O, o, Den Haag\" van Harry Klorkestein, een pseudoniem van Klein Orkest (met Harrie Jekkers), wordt wel het officieuze volkslied van Den Haag genoemd. Afkomstig uit Den Haag en omgeving zijn onder andere de bands en muzikanten Klein Orkest, Golden Earring, Shocking Blue, Supersister, Earth &amp; Fire (Voorschoten, Voorburg en Leidschendam), Sandy Coast (Voorburg), DI-RECT, Kane, De R\u00e8g\u00e2hs, Anouk, De Kraaien, Darkraver en Charly Lownoise.\nFilms.\nEen aantal niet-Nederlandse films is (gedeeltelijk) opgenomen in Den Haag, waaronder \"Mindhunters\" (2004), \"Ocean's Twelve\" (2004), \"Black Book\" (2006) en \"The Hitman's Bodyguard\" (2017). Delen van Seizoen 2 van de Netflix-serie \"Sense8\" zijn ook gefilmd in Den Haag. Acteurs en filmmakers afkomstig uit Den Haag zijn onder anderen Martin Koolhoven, Georgina Verbaan, Carel Struycken, Frederique van der Wal, Marwan Kenzari, Anna Drijver, Ren\u00e9e Soutendijk, Stephan Evenblij, Bridget Maasland en Paul Verhoeven.\nWinkels en markten.\nBekende winkelstraten en -centra zijn de Grote Marktstraat, de Spuistraat en Vlamingstraat, de Haagse Passage, de Hoogstraat en Noordeinde, Lange Poten en Korte Poten, Haagsche Bluf, Markthof en de Venestraat. De grootste winkelcentra zijn Haaglanden MegaStores en winkelcentrum Leyweg. De Haagse Markt is de grootste permanente markt in de openlucht van Europa. Er is elke week op maandag, woensdag, vrijdag en zaterdag markt.\nOp donderdagavond is het koopavond in Den Haag. Net als in de andere grote steden (Amsterdam en Rotterdam) mochten eerst alleen de (groot)winkelbedrijven in het centrum op zondag open zijn. Als enige van de grotere steden in Nederland mogen tegenwoordig ook de winkels in de Haagse buitenwijken van 10.00 - 18.00 uur op zondag geopend zijn. Door deze beslissing is de concurrentiepositie van de kleinere winkels (veelal gerund door mensen met een migratieachtergrond) in de buitenwijken verbeterd, wat de leefbaarheid van de buitenwijken ten goede komt. De binnenstad van Den Haag was in 2009 genomineerd voor 'Beste binnenstad van Nederland'. Ook telt Den Haag het hoogste aantal exclusieve winkelformules van alle steden in Nederland (75).\nVernoemingen.\nIn de voormalige westelijke koloni\u00ebn zijn enkele plantages vernoemd geweest naar de stad."}
{"id": "3643", "revid": "62037", "url": "https://nl.wikipedia.org/wiki?curid=3643", "title": "Jimmy Carter", "text": "James Earl (Jimmy) Carter jr. (Plains (Georgia), 1 oktober 1924) is een Amerikaans oud-politicus van de Democratische Partij. Hij was de 39e president van de Verenigde Staten van 1977 tot 1981.\nCarter, een agrari\u00ebr van beroep, was eigenaar van een pindaplantage in Georgia en van 1971 tot 1975 gouverneur van die staat. Hij stelde zich namens de Democraten kandidaat voor de Amerikaanse presidentsverkiezingen van 1976 en versloeg de zittende president, de Republikein Gerald Ford. In de presidentsverkiezingen van 1980 werd Carter verslagen door de Republikeinse kandidaat Ronald Reagan.\nNa zijn presidentschap zette Carter zich in als activist en schreef hij meer dan twintig boeken. In 2002 werd hij onderscheiden met de Nobelprijs voor de Vrede vanwege zijn inzet voor de mensenrechten.\nSinds het overlijden van George H.W. Bush op 30 november 2018 is Jimmy Carter de oudste nog levende oud-president van de Verenigde Staten van Amerika, en sinds 22 maart 2019 de oudste ex-president van de Verenigde Staten ooit.\nJeugd.\nJames Earl Carter Jr. werd geboren op 1 oktober 1924 in Plains (Georgia), in het Wise Sanitarium, waar zijn moeder werkte als gediplomeerd verpleegster. Hierdoor werd Carter de eerste Amerikaanse president die in een ziekenhuis werd geboren. Hij is het oudste kind van Bessie Lillian Gordy en James Earl Carter Sr. en een afstammeling van de Engelse immigrant Thomas Carter, die zich in 1635 vestigde in de kolonie Virginia. Vele generaties van de familie Carter leefden als katoenboeren in Georgia. Plains was een bloeiende stad met 600 inwoners ten tijde van Carters geboorte. Zijn vader was een succesvolle lokale zakenman, die een algemene winkel runde en investeerde in landbouwgrond. Carters vader had eerder gediend als reserve tweede luitenant in het U.S. Army Quartermaster Corps tijdens de Eerste Wereldoorlog.\nTijdens Carters vroege jeugd verhuisde zijn familie meerdere keren en vestigde zich uiteindelijk aan een zandweg in het nabijgelegen Archery, dat bijna volledig bewoond werd door arme Afro-Amerikaanse families. Zijn familie kreeg uiteindelijk nog drie kinderen: Gloria, Ruth en Billy. Hij kon goed opschieten met zijn ouders. Zijn moeder was vaak afwezig tijdens zijn jeugd, omdat ze lange uren werkte. Hoewel zijn vader sterk voorstander was van segregatie, stond hij Jimmy toe om bevriend te raken met de kinderen van de zwarte landarbeiders. Carter was een ondernemende tiener die zijn eigen hectare van Earls landbouwgrond kreeg, waar hij pinda's verbouwde, verpakte en verkocht. Hij verhuurde ook een deel van de pachterswoningen die hij had gekocht.\nCarri\u00e8re.\nVan 1946 tot 1953 woonden de Carters in Virginia, Hawaii, Connecticut, New York en Californi\u00eb, tijdens zijn inzet bij de Atlantische en Pacifische vloten. In 1948 begon hij aan de officiersopleiding voor onderzeedienst en diende aan boord van de USS Pomfret. Hij werd bevorderd tot onderluitenant in 1949, en zijn dienst aan boord van de Pomfret omvatte een gesimuleerde oorlogspatrouille naar de westelijke Stille Oceaan en de Chinese kust van januari tot maart van dat jaar. In 1951 werd hij toegewezen aan de diesel/elektrische USS K-1 (SSK-1), gekwalificeerd voor commando, en diende hij in verschillende functies, waaronder die van uitvoerend officier.\nIn 1952 begon Carter een samenwerking met het ontluikende nucleaire onderzee\u00ebrprogramma van de marine, dat toen werd geleid door kapitein Hyman G. Rickover. Rickover had hoge normen en eisen voor zijn mannen en machines, en Carter zei later dat Rickover, naast zijn ouders, de grootste invloed op zijn leven had. Hij werd voor een tijdelijke dienst van drie maanden naar de Naval Reactors Branch van de Atomic Energy Commission in Washington, D.C. gestuurd, terwijl Rosalynn met hun kinderen naar Schenectady, New York verhuisde.\nOp 12 december 1952 veroorzaakte een ongeluk met de experimentele NRX-reactor bij de Chalk River Laboratories van Atomic Energy of Canada een gedeeltelijke meltdown, waardoor miljoenen liters radioactief water de kelder van het reactorgebouw overspoelden. Dit liet de kern van de reactor verwoest achter. Carter werd naar Chalk River gestuurd om een Amerikaans onderhoudsteam te leiden dat zich bij ander Amerikaans en Canadees personeel voegde om te helpen bij het stilleggen van de reactor. Het moeizame proces vereiste dat elk teamlid beschermende kleding aantrok en individueel in de reactor werd neergelaten voor 90 seconden per keer, waardoor hun blootstelling aan radioactiviteit werd beperkt terwijl ze de beschadigde reactor demonteerden. Toen Carter werd neergelaten, was zijn taak simpelweg om een enkele schroef om te draaien. Tijdens en na zijn presidentschap zei Carter dat zijn ervaring bij Chalk River zijn visie op kernenergie had gevormd en hem ertoe had gebracht de ontwikkeling van een neutronenbom stop te zetten.\nIn maart 1953 begon Carter aan een zes maanden durende cursus in de werking van kerncentrales aan Union College in Schenectady. Zijn bedoeling was uiteindelijk te werken aan boord van de USS Seawolf, die bedoeld was als de tweede nucleaire onderzee\u00ebr van de VS. Zijn plannen veranderden toen zijn vader in juli overleed aan alvleesklierkanker, twee maanden voordat de bouw van de Seawolf begon, en Carter verkreeg vrijstelling van actieve dienst zodat hij het pindabedrijf van zijn familie kon overnemen. Het besluit om Schenectady te verlaten was moeilijk, aangezien Rosalynn zich daar comfortabel voelde. Ze zei later dat terugkeren naar het dorpsleven in Plains \"een monumentale stap achteruit\" leek. Carter verliet de actieve dienst op 9 oktober 1953. Hij diende in de inactieve marine-reserve tot 1961 en verliet de dienst met de rang van luitenant. Zijn onderscheidingen omvatten de American Campaign Medal, World War II Victory Medal, China Service Medal en National Defense Service Medal. Als onderzeebevelhebber verdiende hij ook het \"dolfijn\" insigne.\nPolitiek.\nVanaf 1963 was Carter lid van de Senaat van Georgia. Hij steunde de \"civil rights movement\" en de Carters waren trouwe aanhangers van John F. Kennedy. In 1970 werd hij gekozen als gouverneur van Georgia. Alhoewel hij een gematigde campagne gevoerd had, toonde hij zich als gouverneur een sterk tegenstander van rassensegregatie.\nIn december 1974 kondigde hij aan kandidaat te zijn voor het presidentschap. Hij was toen buiten Georgia onbekend en kreeg de bijnaam \"Jimmy Who\". Uiteindelijk won hij de voorverkiezingen in de Democratische Partij met ruim verschil. Hij koos Walter Mondale als zijn \"running mate\" en versloeg de zittende president Gerald Ford nipt.\nPresidentschap.\nCarter erfde gigantische economische en financi\u00eble problemen van zijn voorgangers. De federatie zat door de Vietnamoorlog diep in de rode cijfers, terwijl het zelfvertrouwen van de bevolking zwaar was aangetast. De rentelasten in combinatie met de oliecrisis en de onwil van het bedrijfsleven om te investeren, leidde tot een nieuw verschijnsel in de economie: stagflatie. Tijdens het mandaat van Carter werd het antwoord op dit probleem niet gevonden.\nMeer succes had Carter in zijn buitenlands beleid. Binnen zijn ambtsperiode wist hij tussen de Egyptische president Anwar Sadat en de Isra\u00eblische premier Menachem Begin te bemiddelen tot een vredesverdrag. Dit resulteerde in de Camp David-akkoorden. Echter, snel na dit succes, in Carters laatste ambtsjaar, werden in Iran 52 Amerikaanse burgers en militairen gegijzeld in de VS-ambassade in Teheran. Deze gijzeling duurde 444 dagen.\nIn zijn buitenland politiek zag Carter het belang in van mensenrechten. Dit ging in tegen het beleid van de regering van Richard Nixon, die vaak een oogje dichtkneep bij bevriende regimes. De regering-Carter be\u00ebindigde o.a. in 1979 de meerjarenhulp aan dictator Somoza in Nicaragua en gaf de nieuwe, linkse regering miljoenen dollars aan steun.\nDe belangrijkste botsing tussen het belang van de mensenrechten en het eigenbelang van de VS ontstond door Carters banden met de sjah van Iran. De sjah was sinds de Tweede Wereldoorlog een sterke Amerikaanse medestander in het Midden-Oosten. Zijn regime was echter bruut en ondemocratisch. Hoewel Carter de sjah prees als een wijs en waardevol leider, bleef de VS passief toen er in 1978 een volksopstand uitbrak tegen de monarchie van de sjah.\nDe sjah werd in februari 1979 van de troon gestoten en verbannen. Velen hebben de afnemende Amerikaanse steun voor hem sindsdien gezien als de voornaamste oorzaak van de snelle revolutie. Carter was in het begin bereid om de revolutionaire beweging te erkennen, maar zijn pogingen bleken tevergeefs.\nIn 1979 kreeg de sjah politiek asiel en medische behandeling in de VS. Als reactie hierop belegerden Iraanse militanten vanaf 4 november de Amerikaanse ambassade in Teheran om vervolgens 52 Amerikanen te gijzelen en de uitlevering van de sjah aan Iran te eisen, voor een rechtszaak en executie. Ondanks het feit dat de sjah later dat jaar de VS zou verlaten - om eind juli 1980 in Egypte te sterven -, duurde de gijzelingscrisis voort. Een mislukte bevrijdingsoperatie op 25 april 1980 maakte de Revolutionaire Gardes nog koppiger en de kwestie domineerde zo het laatste jaar van Carters presidentschap.\nVolgens Carters veiligheidsadviseur Zbigniew Brzezi\u0144ski was de Sovjetinvasie van Afghanistan in december 1979 een antwoord op de Amerikaanse militaire aanwezigheid aldaar. Na de invasie kondigde Carter de Carter Doctrine aan, die inhield dat de VS geen andere mogendheid toe zouden laten controle te krijgen over de Perzische Golf. Andere reacties van Carter waren het verbod op deelname van Amerikanen aan de Olympische Spelen van 1980 in Moskou en de herinvoering van de registratie voor dienstplicht.\nOm de Sovjetbezetting van Afghanistan tegen te gaan startten Carter en Zbigniew Brzezi\u0144ski een veertig miljard dollar kostend trainingsprogramma voor islamitische fundamentalisten in Pakistan en Afghanistan. Terugblikkend wordt het wel gezien als oorzaak van de instabiliteit van post-Sovjet Afghaanse regeringen, die leidden tot de opkomst van de islamitische theocratie in de regio.\nIn november 1980 verloor Jimmy Carter de presidentsverkiezingen van Ronald Reagan. Hij verdween, gezien de achterblijvende internationale spanningen zoals de gijzeling van de Amerikaanse ambassade in Iran, roemloos van het toneel. Ironisch was dat op de dag dat Carter vertrok als president, de gijzelaars in Iran werden vrijgelaten. Later is meermaals beweerd dat de late vrijlating van de gijzelaars het gevolg was van een deal tussen de campagne van Reagan en de regering van Iran, maar deze theorie is nooit bewezen.\nNa zijn presidentschap.\nNa zijn presidentscarri\u00e8re werd Carter algemeen gewaardeerd voor zijn humanitaire werk. In 1982 richtte hij het Carter Center op dat zich inzet voor de mensenrechten, de verbreiding van de democratie, het oplossen van internationale conflicten, en de bestrijding van ziektes zoals dracunculiasis en rivierblindheid. Hij raakte goed bevriend met zijn voorganger Gerald Ford. Samen deden ze in 2000 een poging de impasse die ontstond tijdens de presidentsverkiezingen te doorbreken.\nIn 2002 kreeg Carter de Nobelprijs voor de Vrede \"voor de tientallen jaren van onverflauwde inzet in het vinden van vreedzame oplossingen voor internationale conflicten en het bevorderen van democratie, mensenrechten en economische en sociale ontwikkeling.\" Hij speelde een bemiddelende rol in onder andere het Ogaden-geschil tussen Somali\u00eb en Ethiopi\u00eb, in Bosni\u00eb en Herzegovina en hield toezicht in vele verkiezingen.\nCarter was fel gekant tegen de Irakoorlog van 2003. In maart 2004 veroordeelde hij George W. Bush en Tony Blair voor het voeren van een onnodige oorlog \"gebaseerd op leugens en misinterpretaties\" teneinde Saddam Hoessein te verwijderen. Hij beweerde dat Blair zijn oordeelsvermogen had laten vertroebelen door Bush' verlangen om een oorlog te eindigen die zijn vader was begonnen.\nIn april 2006 nam Carter samen met Bill Clinton en Bill Underwood, directeur van Mercer University, het initiatief voor het \"New Baptist Covenant\". Doel van de beweging is om te laten zien dat het baptisme niet identiek is met de maatschappelijk en cultureel conservatieve Southern Baptist Convention, met 16 miljoen leden de grootste protestantse kerk in de Verenigde Staten. De \"New Baptist Covenant\" vraagt vooral aandacht voor de armoedebestrijding, milieuzaken en conflicten wereldwijd. Daarnaast zet zij zich in voor de integratie van de baptistische kerken, die vaak nog naar ras gescheiden zijn. Het initiatief wordt gesteund door ca. twintig miljoen Amerikaanse baptisten. Carters eigen wortels liggen in de Southern Baptist Convention, maar hij heeft moeite met de conservatieve koers hiervan. Hij is vrijwel zijn hele leven zondagsschoolleraar geweest en dient als diaken in de Maranatha Baptist Church in zijn woonplaats Plains.\nBoek over Palestijns vredesakkoord.\nIn november 2006 verscheen het boek \"\" (\"Palestina: Vrede, geen Apartheid\"). Volgens Carter was \"het uiteindelijke doel van mijn boek het presenteren van feiten over het Midden-Oosten die grotendeels onbekend zijn in [de V.S. van] Amerika, de discussie te initi\u00ebren en te helpen vredesgesprekken te heropenen (...).\"\nCarter stelt in zijn boek dat \"Isra\u00ebls voortdurende beheersing en kolonisatie van Palestijns land de eerste obstakels zijn voor een samenhangend vredesakkoord in het Heilige Land\". Carter is degene die in 1978 de vredesovereenkomst tussen Egypte en Isra\u00ebl mogelijk maakte, de Camp David-akkoorden, een sindsdien duurzaam gebleken vrede. Hij kreeg de nodige kritiek op zijn boek te verduren, omdat hij volgens critici selectief met historische gegevens zou zijn omgesprongen en deze slechts in het nadeel van Isra\u00ebl zou hebben uitgelegd.\nBij een bezoek aan Isra\u00ebl in april 2015 weigerden premier Benjamin Netanyahu en president Reuven Rivlin, na overleg met het Ministerie van Buitenlandse Zaken en de Nationale Veiligheidsraad van Isra\u00ebl, een ontmoeting met Carter. Een Isra\u00eblische veiligheidsdienst wilde niet met zijn team samenwerken in verband met zijn bezoek aan de Gazastrook om Hamas te peilen over de kansen op vrede.\nVanaf 2014.\nIn 2014 ging Carter, 90 jaar oud inmiddels, andermaal op campagne. Ditmaal niet voor zichzelf, maar voor zijn kleinzoon Jason. Jason was de Democratische kandidaat voor het gouverneurschap van Georgia, maar werd niet gekozen.\nIn augustus 2015 maakte Carter bekend dat er tijdens een operatie aan zijn lever, kanker met uitzaaiingen naar onder andere de hersenen was geconstateerd. Begin december 2015 bleek hij weer vrij van kanker te zijn. Carter werd behandeld met het in Oss ontwikkelde medicijn pembrolizumab. Na februari 2016 waren geen behandelingen meer nodig.\nIn oktober 2017 vertelde Carter een Zuid-Koreaanse hoogleraar dat hij zou willen bemiddelen in het conflict met Noord-Korea. Hij zou bereid zijn om naar Pyongyang te gaan om te onderhandelen met de Noord-Koreaanse leider Kim Jong-un over 'definitieve vrede'. De opstelling van Carter druiste in tegen die van de Amerikaanse regering. In 2011 bracht Carter, samen met oud-presidenten van Finland en Ierland en een oud-premier van Noorwegen, al een bezoek aan Noord-Korea. Bij die gelegenheid sprak hij onder meer met Kim Jong-uns vader Kim Jong-il.\nCarter was op 20 januari 2021 niet aanwezig op de inauguratie van Joe Biden vanwege gezondheidsproblemen. Dat was de eerste keer dat Carter niet aanwezig was bij een inauguratie van een president sinds zijn eigen inauguratie in 1977.\nIn februari 2023 maakte The Carter Center bekend dat hij, na een reeks ziekenhuisbehandelingen, thuis palliatieve zorg ontvangt. Op 23 mei 2023 werd bekend dat zijn echtgenote Rosalynn gediagnosticeerd was met dementie. Ze overleed op 19 november 2023.\nOp 3 augustus 2024 bracht zijn familie in een interview met de \"Atlanta Journal-Constitution\" naar buiten dat de oud-president had gezegd dat hij hoopte nog lang genoeg te leven om op 5 november dat jaar op Kamala Harris te kunnen stemmen. Als eerste oud-president van de Verenigde Staten bereikte hij op 1 oktober 2024 zijn 100e verjaardag."}
{"id": "3644", "revid": "873027", "url": "https://nl.wikipedia.org/wiki?curid=3644", "title": "Ronald Reagan", "text": "Ronald Wilson Reagan (Tampico (Illinois), 6 februari 1911 \u2013 Los Angeles, 5 juni 2004) was de 40e president van de Verenigde Staten van 1981 tot 1989. Reagan ging, na een carri\u00e8re als acteur, in de politiek. Als lid van de Republikeinse Partij was hij van 1967 tot 1975 de 33e gouverneur van Californi\u00eb, alvorens hij als opvolger van de Democraat Jimmy Carter de 40e president van de Verenigde Staten werd en twee ambtstermijnen \u2013 van 1981 tot 1989 \u2013 in deze functie de Verenigde Staten regeerde.\nReagans eerste termijn als president werd vooral gekenmerkt door een aanbodeconomisch beleid, later \"Reaganomics\" genoemd, met een nadruk op belastingverlagingen om economische groei te stimuleren, beperkingen op het geldaanbod om de inflatie te verlagen, het dereguleren van de economie, een afname van overheidsuitgaven en een beperking van de macht van vakbonden. Hij werd in 1984 herkozen als president. Zijn tweede termijn werd overheerst door buitenlandse gebeurtenissen, zoals het einde van de Koude Oorlog, de door hem uitgevoerde bombardementen op Libi\u00eb in 1986 en het aan het licht komen van de Iran-Contra-affaire waardoor zijn regering grote imago-schade opliep: het bleek dat in het geheim wapens aan Iran geleverd waren, met de opbrengst waarvan de opstandelingen in Nicaragua gefinancierd waren. Reagan omschreef de Sovjet-Unie publiekelijk als \"het rijk van het kwaad\", en steunde anticommunistische bewegingen wereldwijd. Reagan zocht evenwel tegelijkertijd een diplomatieke uitweg voor de wapenwedloop tussen de VS en de Sovjet-Unie; dit resulteerde in het sluiten van het INF-verdrag waarin beide landen overeenkwamen een groot aantal (nucleaire) raketten te vernietigen.\nBiografie.\nJeugd.\nReagan was de zoon van schoenverkoper en verhalenverteller Jack Reagan (van Iers-katholieke afkomst) en Nelle Clyde Wilson Reagan (van Schots-Engelse komaf). Hij werd geboren in Tampico, maar groeide op in Dixon. Zijn eerste baantje was als strandwacht bij de Rock River in Lowell Park, bij Dixon, in 1927. Hij redde 77 personen in deze functie en elke reddingspoging noteerde hij door een markering aan te brengen op een stuk hout. Hij genoot hierna zijn opleiding aan het Eureka College, waar hij een graad haalde in economie en sociologie. Tijdens zijn studie blonk hij uit in politiek, sport en theater en was hij lid van het voetbalteam en aanvoerder van het zwemteam. Tijdens zijn studie leidde Reagan een studentenopstand tegen de president van het college.\nActeerloopbaan.\nNa zijn studie begon Reagan zijn carri\u00e8re bij een regionaal radiostation als sportverslaggever. De filmmaatschappij Warner Bros bood hem in 1937 een contract aan; hij bracht de daarop volgende eerste jaren in Hollywood door als acteur in B-films, waar, zoals Reagan grapte, de producenten \"didn't want them good, they wanted them Thursday\". Hoewel zijn rollen vaak overschaduwd werden door die van anderen kreeg hij voor zijn acteerprestaties goede kritieken. De eerste belangrijke rol die Reagan kreeg was de leidende rol in de film \"Love is on the Air\" (1937) en tegen het einde van 1939 was hij al in 19 films verschenen, waaronder \"Dark Victory\". Vlak voor de film \"Santa Fe Trail\" speelde hij de rol van George \"The Gipper\" Gipp in de rolprent \"Knute Rockne, all American\". Door deze film kreeg hij later de bijnaam \"The Gipper\". In 1941 werd hij tot de op vier na populairste acteur van de nieuwe generatie in Hollywood gekozen. De favoriete rol van Reagan was die van een man die dubbel geamputeerd was (\"Kings Row\", 1942), waarin hij de tekst \"Where's the rest of me?\" uitsprak; deze woorden gebruikte hij later als titel van zijn autobiografie, die uitkwam in 1965. Veel critici zien \"Kings Row\" tegenwoordig als een van de beste films van Reagan, hoewel de film werd gekraakt door de criticus van de New York Times, Bosley Crowther, maar desalniettemin genomineerd werd voor drie Oscars.\nHoewel Reagan \"Kings Row\" de film noemde die van hem een ster maakte was hij niet in staat het succes te kapitaliseren omdat hij in actieve dienst werd geroepen van het Amerikaanse leger te San Francisco; dat was twee maanden nadat de film was uitgebracht. Hij zou in de toekomst ook niet meer een sterrenstatus in films herkrijgen. In de naoorlogse periode, na bijna vier jaar dienst bij de World War II stateside service in de eerste Motion Picture Unit, hervatte hij zijn filmcarri\u00e8re met \"The Voice of the Turtle\", \"John loves Mary\", \"The Hasty Heart\", \"Bedtime for Bonzo\", \"Cattle Queen of Montana\", \"Tennessee's Partner\", \"Hellcats of the Navy\" en \"The Killers\" (zijn laatste film, een remake in 1964). Tijdens zijn filmcarri\u00e8re beantwoordde hij vaak persoonlijk zijn fanmail.\nMilitaire dienstplicht.\nDe loopbaan van Reagan werd, net als die van veel andere acteurs in die jaren, negatief be\u00efnvloed door de Tweede Wereldoorlog. Vlak voor het uitbreken daarvan had hij een contract getekend dat hem tot een van de best betaalde acteurs van dat moment maakte. Tijdens de looptijd van dit contract brak de oorlog uit en werd hij opgeroepen voor actieve dienst in het Amerikaanse leger. Hij had in de jaren dertig, in de tijd dat hij reserveofficier was, 14 cursussen van het leger gevolgd en werd op 29 april 1937 als soldaat toegevoegd aan troop B, 322nd cavalry in Des Moines. Op 25 mei 1937 werd hij bevorderd tot tweede luitenant in het reservecorps der officieren van de cavalerie. Doordat Reagan slechte ogen had werd hij niet naar Europa gezonden maar als liaisonofficier ingezet te San Francisco Port bij de Port and Transportation Office.\nReagan vroeg op 15 mei 1942 overplaatsing naar de AAF aan en werd toegevoegd aan de AAF Public Relations en uiteindelijk bij de First Motion Pictures Unit geplaatst. Reagan keerde na afloop van zijn dienstplicht weer terug naar deze eenheid en werd op 22 juli 1943 aldaar bevorderd tot kapitein. In deze tijd was hij een aanhanger van de Democratische Partij. Terwijl hij diende bij de First Motion Picture Unit in 1945 was hij direct betrokken bij de ontdekking van actrice Marilyn Monroe. Hij keerde vervolgens terug naar Fort MacArthur, Californi\u00eb, waar hij de actieve dienst op 9 december 1945 verliet. Tegen het einde van de oorlog had zijn eenheid meer dan 400 trainingsfilms voor de AAF geproduceerd.\nNa de oorlog.\nReagan werd aan het einde van de oorlog lid van de HICCASP (\"Hollywood Independent Citizens Committee of the Arts, Sciences and Professions\"), een progressieve vereniging van Hollywoodacteurs die de erfenis van de New Deal van president Roosevelt verdedigde. Vooraanstaand lid Olivia de Havilland verzette zich in 1946 tegen de steeds linksere koers van de HICCASP en werd hierin gesteund door Reagan. Toen bleek dat de organisatie ge\u00efnfiltreerd was door leden van de Amerikaanse Communistische Partij namen De Havilland en Reagan ontslag.\nWerkzaamheden voor de Screen Actors Guild.\nReagan werd in 1941 voor het eerst gekozen in de Board of Directors van de Screen Actors Guild (SAG). Na de Tweede Wereldoorlog hervatte hij deze werkzaamheden en in 1946 werd hij tot derde vicepresident gekozen. In 1947 leidde de aanname van een aantal wetten ertoe dat de SAG-president en zes leden van het bestuur ontslag namen; Reagan werd in een speciale verkiezing gekozen tot president; hij werd daarnaast gekozen om nog zeven jaren deze functie te bekleden, van 1947-1952 en in 1959. Hij leidde de SAG door moeilijke jaren, die gekenmerkt werden door allerlei ruzies, de \"Taft-Hartley Act\", de \"House Committee on Un-American Activities\" (HUAC) hoorzittingen en de tijd van de Zwarte Lijst. Tijdens de periode van het Mccarthyisme zorgde hij ervoor dat de FBI namen van acteurs kreeg, waarvan hij geloofde dat ze volgers van het communisme waren. Reagan getuigde hierover ook voor de House Un-American Activities Committee. Hij was een fervent anticommunist en betuigde zijn steun aan democratische principes, waarover hij zei: \"I never as a citizen want to see our country become urged, by either fear or resentment of this group, that we ever compromise with any of our democratic principles through that fear or resentment.\"\nLoopbaan bij General Electric.\nIn 1950 ging hij naast zijn acteursbestaan werken voor het bedrijf General Electric (huishoudelijke apparaten). Hij werd het 'reclamegezicht' van GE en trok met een roadshow door het land om de producten aan te prijzen. Ook werkte hij van tijd tot tijd voor de televisie, toen nog een medium in de kinderschoenen. Ronald Reagan trad op als 'host' van een aantal zaterdagavondprogramma's, met GE Theater als bekendste.\nHuwelijken.\nIn 1938 speelde Reagan naast actrice Jane Wyman (1917-2007) in de film \"Brother Rat\". Zij verloofden zich in het Chicago Theater en trouwden op 26 januari 1940 in de Wee Kirk o' the Heather kerk in Glendale. Het echtpaar kreeg 2 kinderen, Maureen (1941\u20132001) en Christine (1947, overleed na 1 dag) en adopteerde een derde kind, Michael (1945). Na een twist over de politieke aspiraties van Reagan vroeg Wyman in 1948 echtscheiding aan en voerde hierbij als reden de activiteiten van Reagan voor de Screen Actors Guild aan, waardoor er een onoverbrugbare afstand was ontstaan. Reagan was later de eerste en tot de verkiezing van Donald Trump in 2016 de enige Amerikaanse president die gescheiden was.\nReagan ontmoette actrice Nancy Davis (1921-2016) in 1949, nadat zij hem in zijn functie als president van de Screen Actors Guild benaderde om haar te helpen met zaken betreffende haar verschijning op de zwarte lijst in Hollywood (op de lijst was zij aangezien voor een andere Nancy Davis). Zij trouwden in alle stilte in de San Fernando Valley op 4 maart 1952. De enige gasten waren de acteur William Holden en diens vrouw Brenda Marshall. Ronald en Nancy kregen twee kinderen, Patti (1952) en Ron jr. (1958).\nBegin van politieke activiteiten.\nReagan begon zijn politieke loopbaan als een progressieve Democraat, was een bewonderaar van Franklin Delano Roosevelt en verleende actieve steun aan diens New Dealpolitiek. In de vroege jaren vijftig begon zijn politieke voorkeur naar rechts te veranderen. Hij bleef wel actief voor de Democraten maar steunde intussen de Republikeinse presidentskandidaten Dwight D. Eisenhower in 1952 en Richard Nixon in 1960. Reagan kwam in 1950 voor het laatst in actie voor een Democratische kandidaat toen hij bij de verkiezingen voor de Senaat Helen Gahagan Douglas hielp in haar campagne tegen Nixon. Nadat hij in 1954 was ingehuurd als gastheer bij het General Electric Theater (een televisieserie) begon Reagan al snel de conservatieve zienswijze te waarderen. De vele toespraken die hij schreef voor General Electric waren niet zo zeer patriottisch als wel conservatief en prozakenleven en probedrijfsactiviteiten. Hij werd hierin be\u00efnvloed door Lemuel Boulware, een van de leidende figuren bij General Electric. Boulware, bekend door zijn antivakbondsstandpunten, stond voor de belangrijkste pijlers van het moderne Amerikaanse conservatisme: vrije markt, anticommunisme, lagere belastingen en een terugtredende overheid. Uiteindelijk werden de kijkcijfers van Reagans televisieshows minder en General Electric ontsloeg hem in 1962. In augustus van dat jaar veranderde hij officieel van partij en werd hij Republikein; hij zei daarover: \"Ik heb niet de Democratische Partij verlaten. De partij heeft mij verlaten.\"\nIn de vroege jaren 60 was Reagan gekant tegen de invoering van bepaalde wetten betreffende de rechten van de mens, waarbij hij zei: \"Als iemand negers of anderen wil discrimineren bij het verkopen of verhuren van zijn huis, is dat zijn goed recht.\" Zijn verzet tegen overheidsinvloed en actie voor persoonlijke vrijheid stelde hij voor als het tegendeel van racisme; toen er sprake van was dat er gezondheidszorg vanuit de overheid (later \"Medicare\") zou komen (ingevoerd in 1961) verklaarde Reagan namens de \"American Medical Association\" dat een dergelijke gezondheidszorg het einde van de vrijheid in Amerika zou betekenen. Hij zei dat als men niet naar hem luisterde: \"dan zullen we ooit wakker worden en ontdekken dat we socialisme hebben.\" In deze tijd werd hij ook lid en bleef dat voor de rest van zijn leven van de \"American Rifle Association\".\nReagan steunde de campagne van de conservatieve Republikeinse presidentskandidaat Barry Goldwater in 1964. In zijn toespraak ten gunste van Goldwater sprak hij over het belang van een kleinere overheid. Hij onthulde zijn ideologische motieven, een beperkte rol voor de overheid, bescherming van individuele vrijheden en een krachtig militair apparaat om deze te beschermen in een wereld die steeds sterker werd bedreigd door het communisme, in een bekende toespraak op 27 oktober 1964, waarin hij zei: \"The Founding Fathers knew a government can't control the economy without controlling people. And they knew when a government sets out to do that, it must use force and coercion to achieve its purpose. So we have come to a time for choosing\". Hij zei ook: \"You and I are told we must choose between a left or right, but I suggest there is no such thing as a left or right. There is only an up or down. Up to man's age-old dream \u2013 the maximum of individual freedom consistent with order \u2013 or down to the ant heap of totalitarianism\". Deze \"A Time for Choosing\" toespraak droeg 1 miljoen dollar bij aan de campagne van Goldwater en wordt tegenwoordig wel gezien als het startpunt van Reagans politieke loopbaan.\nGouverneur van Californi\u00eb.\nRepublikeinen in Californi\u00eb waren onder de indruk van de politieke idee\u00ebn en standpunten van Reagan na zijn toespraak \"Time of Choosing\" en stelden hem in 1966 kandidaat voor gouverneur van Californi\u00eb. In zijn campagne benadrukte Reagan twee thema's: \"de bijstandsklaplopers weer aan het werk zetten\" en, als reactie op de antioorlogsstromingen en studentenprotesten tegen het establishment aan de Universiteit van Berkeley, \"de rommel in Berkeley opruimen\". Hij werd gekozen, waarbij hij de gouverneur van twee eerdere termijnen, Edmund G. \"Pat\" Brown, versloeg. Op 2 januari 1967 kwam hij in functie. Tijdens zijn eerste termijn bevroor hij onder meer de overheidsuitgaven. Kort na het begin van zijn ambtsperiode begon Reagan een inschatting te maken van zijn kansen om in 1968 president te worden; hij steunde de \"stop Nixon beweging\", in de hoop de steun die Nixon in de zuidelijke staten had te verminderen zodat hij compromiskandidaat kon zijn indien noch Nixon noch Nelson Rockefeller genoeg stemmen zouden halen in de eerste stemming van de Republikeinse conventie. Op die conventie kreeg Nixon echter 692 stemmen, 25 meer dan hij nodig had; tweede werd Rockefeller, en Reagan eindigde op de derde plaats.\nAls gouverneur was Reagan betrokken bij grootschalige conflicten met de protestbewegingen in Californi\u00eb. Op 15 mei 1969, tijdens de \"People's Park protests\" aan de Universiteit van Berkeley, stuurde hij de Californische Highway Patrol en andere officieren erop af om de protesten te onderdrukken, een incident dat bekendheid kreeg als \"Bloedige Donderdag\": de student James Rector kwam om het leven en de timmerman Alan Blanchard werd blind. Reagan stuurde vervolgens 2.200 man van de Nationale Garde om de stad Berkeley twee weken lang te bezetten om aldus het verzet te breken. Een jaar na deze gebeurtenis antwoordde hij op vragen over deze kwestie: \"Als er een bloedbad voor nodig is, laten we dat dan snel afhandelen. Geen gesus meer.\" Toen het Symbionese Liberation Army Patricia Hearst in Berkeley ontvoerde en eiste dat voedsel aan de armen zou worden uitgedeeld grapte Reagan: \"Wat jammer dat we geen epidemie van botulisme kunnen hebben.\" Begin 1967 vond er een nationaal debat plaats over abortus; de Democratische Californische senator Anthony Beilenson lanceerde de \"Therapeutic Abortion Act\"; dat was een poging om het aantal illegale abortussen in Californi\u00eb terug te dringen. De State Legislature stuurde het wetsontwerp naar Reagan, die na een aantal dagen van aarzeling het wetsontwerp tekende. Ongeveer 2 miljoen abortussen zouden als een resultaat van deze wet worden gepleegd, de meesten waren het gevolg van de bepaling dat, indien een abortus beter was voor de moeder, deze legaal gepleegd kon worden. Reagan was indertijd nog maar vier maanden in functie. Hij stelde later dat indien hij meer ervaring had gehad in de functie van gouverneur hij niet zou hebben getekend. Nadat hij zich gerealiseerd had, zoals hij zei, wat \"de consequenties\" van het wetsontwerp waren, stelde hij dat hij \"pro-life\" was; ook later bleef hij bij dit standpunt en schreef hij uitvoerige stukken over abortus.\nIn 1970 werd Reagan herkozen, waarbij hij de tegenkandidaat Jesse Unruh versloeg. Hij koos ervoor niet voor een derde termijn te opteren. Een van de grootste frustraties van Reagan in deze periode was de doodstraf. Hij was hier een warm voorstander van, maar door een uitspraak van het Opperste Gerechtshof van Californi\u00eb konden alle doodvonnissen die v\u00f3\u00f3r 1972 in Californi\u00eb waren uitgesproken, niet uitgevoerd worden. Deze beslissing werd later teruggedraaid door een wijziging van de grondwet. De enige executie die in de tijd van het gouverneurschap van Reagan plaatsvond was op 12 april 1967, toen de doodstraf van Aaron Mitchell werd uitgevoerd in de gaskamer van San Quentin State Prison. In 1969 ondertekende Reagan de \"Family Law Act\", een van de eerste offici\u00eble echtscheidingswetten. Tijdens zijn termijnen als gouverneur van Californi\u00eb ontwikkelde Reagan de politieke idee\u00ebn die hij later als president zou nastreven. Door campagne te voeren met als programmapunt \"de bijstandsklaplopers weer aan het werk zetten\" sprak hij zich uit tegen de verzorgingsstaat. Hij was tevens een sterk voorstander van het Republikeinse ideaal van minder overheidsbemoeienis in het bedrijfsleven. Hij werd op 6 januari 1975 als gouverneur van Californi\u00eb opgevolgd door Jerry Brown.\nIn 1976 streefde Reagan naar de Republikeinse kandidatuur voor het presidentschap maar hij werd op de Republikeinse Conventie verslagen door de zittende president Gerald Ford. In 1980 werd hij wel de Republikeinse kandidaat en versloeg hij op 69-jarige leeftijd president Jimmy Carter overtuigend.\nPresident van de Verenigde Staten.\nStrijd om het presidentschap.\nCampagne van 1976.\nIn 1976 daagde Reagan de zittende president Gerald Ford uit in een poging om de Republikeinse kandidaat te worden voor het presidentschap. Hij profileerde zichzelf als de conservatieve kandidaat en had de steun van conservatieve organisaties als de American Conservative Union. De campagne van Reagan was bedacht door campagnestrateeg John Sears en bestond uit het winnen van een paar staten, die de kwetsbaarheid van Fords nominatuur naar voren had moeten brengen. Reagan won de voorverkiezingen in de staten North Carolina, Texas en Californi\u00eb maar uiteindelijk lukte zijn strategie niet, omdat hij in de staten New Hampshire, Florida en de staat van zijn geboorte, Illinois, verloor. Zijn campagne in Texas verliep voorspoediger en veel van het succes aldaar behaald was te danken aan het werk van onder meer Ernest Angelo, burgemeester van Midland en Ray Barnhart, burgemeester van Houston, die Reagan in 1981 tot directeur van de Federal Highway Administration zou benoemen.\nUiteindelijk wist Ford deze strijd dus te winnen; Reagan kreeg de stemmen van 1.070 gedelegeerden tegen 1.187 stemmen voor Ford. Deze verloor uiteindelijk in 1976 de verkiezingen van de Democraat Jimmy Carter. De toespraak die Reagan op de conventie hield ging over de gevaren van de nucleaire oorlog en de grote dreiging die van de Sovjet-Unie uitging.\nCampagne van 1980.\nDe strijd om het presidentschap in 1980 ging tussen Reagan en de zittende president Jimmy Carter; het was onder meer de tijd van economische onrust en het voortduren van de Iraanse gijzelingscrisis. De campagne van Reagan benadrukte enkele van zijn fundamentele principes zoals lagere belastingen om de economie te stimuleren, minder overheidsbemoeienis in het leven van de burger, de rechten van de staten, een sterke nationale defensie en herstel van de Amerikaanse dollar tot de goudstandaard.\nReagan lanceerde zijn campagne in Philadephia, Mississippi, met de verklaring: \"I believe in states' rights\"; Philadelphia was indertijd vooral bekend als de plek waar drie mannen, die hadden geprobeerd om Afrikaans-Amerikaanse burgers over te halen te stemmen tijdens de civilrightsbeweging, waren vermoord.\nNadat Reagan door de republikeinse partij was verkozen tot presidentskandidaat koos hij een van zijn voormalige tegenstanders, George H.W. Bush, als zijn kandidaat voor vicepresident. Een verkiezingsdebat, dat in oktober werd uitgezonden op de televisie, leverde veel steun op voor zijn campagne. Adviseurs van Reagan kregen voor het debat gestolen documenten in handen van het kamp van Carter die bedoeld waren als voorbereiding van Carter op het debat. Uiteindelijk won Reagan de verkiezing op 4 november 1980 met grote overmacht, waarbij hij van 44 staten 489 electorale stemmen verkreeg tegen slechts 49 electorale stemmen voor Carter (zes staten en Washington D.C.). Reagan verkreeg 50,7% van de stemmen terwijl Carter 41% kreeg; de onafhankelijke kandidaat John B. Anderson (een progressieve Republikein) ontving 6,7% van de stemmen. De Republikeinen veroverden nu, voor het eerst sinds 1952, de meerderheid in de Senaat en wonnen 34 zetels in het Huis van Afgevaardigden, maar daar behielden de Democraten de meerderheid.\nPresidentschap.\nReagan was president van de Verenigde Staten van 20 januari 1981 tot 20 januari 1989. Op 4 november 1984 werd hij met een grote meerderheid herverkozen. Hij behaalde maar liefst 525 kiesmannen, tegenover 13 kiesmannen voor de democratische presidentskandidaat Walter Mondale. Zijn overwinning was nog net iets groter dan die van Nixon in 1972, die toen 520 kiesmannen achter zich kreeg. In de campagne van 1984 maakte Reagan, in een tv-debat met tegenkandidaat Mondale aangesproken op zijn leeftijd en mogelijk afgenomen vermogen lange dagen te werken, de grap dat hij in de campagne geen verkiezingsissue zou maken van de jeugd en politieke onervarenheid van zijn opponent, dit ook tot grote hilariteit bij Mondale.\nGlobaal gezien was zijn regering voor het inperken van de macht van de federale overheid en was ze de initiator van een van de grootste belastingverlagingen in de Amerikaanse geschiedenis. De economische politiek die gevoerd werd stond bekend als de \"Reaganomics\" en was een voorbeeld van een aanbodeconomie. Reagan probeerde het ondernemerschap te stimuleren en de sociale uitgaven, de vele regels en de inflatie te verminderen. De economische groei gaf vanaf 1980 een stevig herstel te zien maar de nationale schuld werd daarentegen belangrijk groter. De regering van Reagan was anticommunistisch; de Sovjet-Unie werd een \"evil empire\" genoemd en de legerkrachten werden verder opgebouwd en uitgebreid. Grenada werd bezet, de eerste Amerikaanse legeractie aan de overzijde van de oceaan sinds het einde van de Vietnamoorlog. Amerikaanse militaire en diplomatieke krachten werden aan het werk gezet om communistische regeringen omver te werpen, met name in Centraal-Amerika en Afghanistan. Reagan sloot een diplomatiek verbond met de Britse minister-president Margaret Thatcher en ontmoette de Russische leider Michail Gorbatsjov vier keer met de intentie om een einde te maken aan de steeds groter wordende nucleaire arsenalen van de Verenigde Staten en de Sovjet-Unie.\nDe periode van het presidentschap van Reagan wordt wel de \"Reagan Revolution\" genoemd of \"the Age of Reagan\" \u2013 waarmee erkend werd dat er zowel binnen als buiten de Verenigde Staten door het conservatisme en het geloof in de vrije markt van de regering-Reagan verandering plaatsvond. De regering werkte toe naar een ineenstorting van het Sovjetcommunisme en deze politieke macht implodeerde ook daadwerkelijk op het moment dat Reagan het Witte Huis verliet. Successen tijdens de Koude Oorlog leidden tot een unipolaire wereld, met de Verenigde Staten als de enige supermacht die over was. Terwijl de Iran-Contra-affaire tijdens de tweede termijn van Reagan een aantal leden van zijn regering beschadigde, wist Reagan zelf het Witte Huis te verlaten met in de peilingen een goedkeuringspercentage van 63 %; dat was een van de hoogste percentages van vertrekkende presidenten tot dan toe.\nBuitenlands beleid en Defensie.\nAls president van de VS wilde Reagan het defensieve \"ruimteschild\" SDI laten ontwikkelen: een systeem waarmee vijandelijke nucleaire raketten zouden kunnen worden uitgeschakeld voor ze de VS zouden bereiken. Reagan zette het toen algemeen aanvaarde strategische paradigma van \"mutual assured destruction\" overboord. Het idee dat de Verenigde Staten zich niet konden verdedigen tegen een nucleaire aanval beviel hem geenszins, en hij riep wetenschap en industrie op een methode te ontwikkelen die het mogelijk zou maken een aanval af te slaan. Een ruimteschild werd gekozen als het juiste antwoord. Een bekende uitspraak van Reagan in dit kader was: \"Let's defend the American people, not avenge them\". Het plan was een belangrijke factor in zijn onderhandelingen over wederzijdse nucleaire ontwapening met de Sovjet-Russische secretaris-generaal Michail Gorbatsjov in de villa H\u00f6f\u00f0i in Reykjavik (1986). De Russen realiseerden zich dat zij deze uitdaging niet konden beantwoorden. Het ontbrak de Sovjet-Unie zowel aan geld als aan technische mogelijkheden om deze wapenwedloop te beantwoorden.\nAmerika was gedurende het presidentschap van Reagan niet in oorlog. De invasie van Grenada in 1983 was het belangrijkste gewapende conflict. Ook bombardeerden de VS doelen in Libi\u00eb als vergelding voor terreuraanslagen waar Libi\u00eb verantwoordelijk voor werd gehouden. De VS financierde onder Reagans bewind de moedjahedien die in de Afghaanse Oorlog tegen de Sovjet-Unie vochten en die de basis vormden van de groep rond Osama bin Laden, Jonas Savimbi's rebellen in Angola en Saddam Hoessein, wiens Irak in oorlog was met Iran.\nIn 1982 viel Isra\u00ebl Libanon binnen: de Libanonoorlog (met de massamoorden in de Palestijnse vluchtelingenkampen Sabra en Shatila door christelijke Libanese milities onder \"toezicht\" van het Isra\u00eblisch leger. Reagan kwam op 1 september dat jaar met een vredesplan voor het Isra\u00eblisch-Palestijns conflict. Elementen daarvan waren: een stop op de (internationaal rechterlijk illegale) Isra\u00eblische nederzettingen. Zelfbestuur voor de Palestijnen op de Westbank en in de Gazastrook, maar g\u00e9\u00e9n eigen staat. De Westbank zou onder Jordani\u00e9 gaan vallen. Jeruzalem zou ongedeeld blijven. De Palestijnen moesten met Isra\u00ebl onderhandelen over hun positie daar. Het plan was bedoeld als een vervolg op de Camp David akkoorden. De PLO was geraadpleegd. Isra\u00ebl een dag tevoren. Israel, premier Begin, wees het direct af als \u201cnationale zelfmoord\u201d. De PLO deed dat in 1983.\nIn 1986 brak een schandaal uit, de Iran-Contra-affaire. Bekend werd dat de Verenigde Staten in het geheim illegaal wapens hadden geleverd aan Iran en dat de opbrengst daarvan heimelijk ging naar de Contra's, rebellen die trachtten de linkse regering van Nicaragua omver te werpen. Het Amerikaanse Congres had dit verboden. Reagan zei geen kennis hiervan te hebben. Hij benoemde zelf een commissie, bestaande uit twee Republikeinen en \u00e9\u00e9n Democraat (John Tower, Brent Scowcroft en Edmund Muskie, bekend als de \"Tower Commission\") om de affaire te onderzoeken. De commissie kon geen direct bewijs vinden dat Reagan kennis had van het programma, maar kritiseerde hem voor het gebrek aan leidinggeven aan zijn personeel, waardoor het misbruik van de gelden plaats kon vinden. Een door het Congres ingestelde commissie concludeerde: \"Als de president niet wist wat zijn adviseurs voor nationale veiligheid deden, dan had hij dat wel moeten weten.\" De populariteit van Reagan daalde in nog geen week van 67% tot 46%, de hevigste en snelste daling die enige president meegemaakt had. Als gevolg van dit schandaal werden veertien medewerkers van Reagan strafrechtelijk vervolgd, elf van hen werden veroordeeld.\nHet Internationaal Gerechtshof veroordeelde de Verenigde Staten wegens schending van het internationaal recht en van de soevereiniteit van Nicaragua, ook doordat de VS mijnen hadden gelegd in de territoriale wateren van Nicaragua. De regering-Reagan weigerde de rechtsmacht van het Hof te erkennen.\nEconomisch beleid.\nReagan slaagde erin de Amerikaanse economie uit het slop te trekken door een economisch beleid dat wel \"Reaganomics\" wordt genoemd, \"supply side economics\" of aanbodeconomie. Hierbij wordt de economische groei gestimuleerd door zo veel mogelijk barri\u00e8res voor mensen om goederen te produceren en diensten aan te bieden, zoals belastingen, weg te nemen en meer flexibiliteit toe te staan door minder regulering. Deze toename in economische activiteiten leidt voorts tot meer inkomen dat door de overheid belast kan worden, waardoor de belastingverlaging zichzelf terugverdient. (zie ook Laffercurve).\nHet toptarief van de federale inkomstenbelasting werd onder Reagan verlaagd van 70% naar 28%. Toen Reagan het Witte Huis verliet, was de inflatie op een laag en stabiel peil gebracht en de werkloosheid, die aan het eind van Jimmy Carters ambtsperiode op 7,5% stond, teruggebracht tot 5,3%. Wel groeide tijdens Reagans' ambtstermijn de kloof tussen arm en rijk; al werden ook de armen onder zijn beleid rijker. Doordat Reagan weinig bezuinigde, en de overheidsuitgaven aan defensie juist liet toenemen, nam de staatsschuld onder zijn termijn toe. Dit betreurde hij na zijn presidentschap ten zeerste.\nBenoemingen in het Hooggerechtshof.\nReagan deed tijdens zijn presidentschap de volgende benoemingen voor het Hooggerechtshof:\nAanslag.\nOp 30 maart 1981, slechts 69 dagen na zijn verkiezing, werden Reagan, zijn perssecretaris James Brady, politieagent Thomas Delahanty en agent van de Secret Service Timothy McCarthy buiten het Washington Hilton Hotel onder vuur genomen door John Hinckley jr. Hoewel de verwondingen van Reagan (een doorboorde long en hevige interne bloedingen) in eerste instantie ernstig leken, herstelde hij en werd op 11 april uit het ziekenhuis ontslagen. De aanslag had grote invloed op de populariteit van Reagan. Opiniepeilingen lieten een stijging daarvan zien met 73%. Reagan zelf geloofde dat God zijn leven had gespaard zodat hij door kon gaan met zijn taak een hoger doel te dienen.\nVerloop.\nHinckley arriveerde op zondag 29 maart per Greyhound Lines bus te Washington en nam een kamer in het Park Central Hotel. Terwijl hij de volgende morgen ontbeet bij McDonald's, las hij de agenda van Reagan in de Washington Star en besloot dat het tijd werd handelend op te treden. Omdat hij besefte dat hij de aanslag misschien niet zou overleven schreef hij een brief (die hij niet postte, twee uur voor de aanslag) aan Jodie Foster; hierin stond dat hij hoopte haar te imponeren met de schoonheid van zijn actie en dat hij de gedachte aan de liquidatie van Reagan direct zou opgeven indien hij slechts haar hart kon veroveren en de rest van zijn leven bij haar kon blijven.\nOm 2.27 uur 's middags, toen Reagan zijn hotel uitkwam en naar de wachtende limousine liep, wachtte Hinckley in de menigte voor het hotel. Terwijl de Secret Service iedereen in het hotel had gescreend die bij de toespraak van de president aanwezig was geweest vergat zij de groep buiten na te kijken, die op 5 meter afstand van de president kon komen, terwijl deze naar zijn auto liep. Reagan liep vlak langs Hinckley; omdat deze wist dat er nooit een beter moment zou komen vuurde Hinckley met een R\u00f6hm RG-14 22 kaliber zes keer in 1,7 seconden maar miste Reagan met vijf van de zes schoten (\u00e9\u00e9n schot raakte hem indirect). De eerste kogel trof de perssecretaris van het Witte Huis, James Brady, in het hoofd. De tweede kogel trof de Washingtonse politieagent Thomas Delahanty aan de achterkant van zijn nek, terwijl deze zich omkeerde om Reagan te beschermen. Hinckley kon nu vrijuit op Reagan schieten maar het derde schot trof het raam van een gebouw aan de overkant van de straat. Terwijl speciaal agent Jerry Parr Reagan snel in de limousine duwde trof de vierde kogel Secret Service-agent Timothy McCarthy in het onderlijf; dat gebeurde toen deze zijn lichaam als schild gebruikte om Reagan te beschermen. De vijfde kogel trof het kogelvrije glas in het raam van de open kant van de limousine. De zesde en laatste kogel ketste terug van het gepantserde metaal van de auto en trof Reagan in zijn linkeronderarm, raakte een rib en drong door in de long, tot op een paar millimeter van het hart. Als Parr de president iets later in de auto had geduwd was deze in het hoofd getroffen.\nNa de schietpartij kwam Alfred Antenucci, een official uit Cleveland, het eerst in actie: hij zag de revolver en sloeg Hinckley op zijn hoofd en trok hem naar beneden op de grond. Binnen twee seconden dook politieagent Dennis McCarthy boven op de schutter, die inmiddels door burgers werd aangevallen; om te voorkomen dat Hinckley hetzelfde lot zou overkomen als Lee Harvey Oswald sloeg McCarthy de burgers om hen te dwingen de schutter los te laten. Agent Robert Wano greep een Uzi uit een koffer om de evacuatie van de president te dekken en een mogelijke nieuwe aanval af te weren. De volgende dag nam de Secret Service contact op met de ATF om via het serienummer van de revolver meer informatie te achterhalen. Het kostte de ATF slechts zestien minuten om de Secret Service te melden dat de revolver waarmee de aanslag was gepleegd afkomstig was uit Rocky's Pawn Shop te Dallas. Het wapen was voor de aanslag geladen met zes \"Devastator\"-patronen, die kleine aluminium en loden kogels bevatten, gemaakt om bij aanraking te ontploffen. De kogel die Brady trof explodeerde in zijn schedel.\nMotief.\nHet motief van Hinckley was zijn obsessie voor actrice Jodie Foster. Toen hij in de late jaren zeventig in Hollywood verbleef bekeek hij haar film Taxi Driver ten minste 15 keer, waarbij hij zich kennelijk sterk identificeerde met het personage Travis Bickle (gespeeld door Robert De Niro). De film Taxi Driver gaat over Bickles pogingen om een 12 jaar oude prostituee, gespeeld door Foster, te beschermen. Aan het einde van de film probeert Bickle een Amerikaans senator te liquideren, die zich kandidaat heeft gesteld voor het presidentschap. In de jaren daarna volgde Hinckley Jodie Foster door het land. Hij ging zelfs zover dat hij zich inschreef op een schrijfcursus aan de Yale-universiteit (1980), nadat hij in \"People Magazine\" gelezen had dat Foster aldaar studeerde. In 1980 schreef hij een groot aantal brieven aan haar, belde haar twee keer op en weigerde zijn pogingen tot contact te staken toen Foster aangaf niet in hem ge\u00efnteresseerd te zijn.\nHinckley was gaan geloven dat als hij een nationaal bekend persoon zou worden Foster dan wel interesse in hem zou tonen. Hij besloot Bickle te imiteren, begon president Jimmy Carter te stalken en was verbaasd dat het zo gemakkelijk was om zo dicht bij een president te komen; in oktober 1980 werd hij tijdens een poging voor illegaal wapenbezit gearresteerd op Nashville International Airport. Het Federal Bureau of Investigation legde echter geen verband met de president en lichtte de geheime dienst niet in. De ouders van Hinckley stuurden hem voor korte tijd naar een psychiater. Uiteindelijk verplaatste Hinckley zijn interesse naar Reagan, wiens verkiezing, zoals hij zijn ouders meldde, goed zou zijn voor het land. Hij schreef begin maart 1981 ten minste drie maar waarschijnlijk meer brieven naar Foster, die ze via haar decaan aan de politie van Yale overhandigde; de politie probeerde Hinckley te vinden, maar dit mislukte, waardoor hij in staat was later de aanslag op Reagan te plegen.\nPensioen en overlijden.\nLaatste actieve levensjaren.\nNadat Reagan als president was afgetreden, in 1989, betrokken hij en zijn vrouw een huis in Bel Air, Los Angeles; daarnaast bezat het echtpaar nog de Reagan-Ranch in Santa Barbara. Zij bezochten regelmatig de diensten van de Bel Air Presbyterian Church en werden soms uitgenodigd op bijeenkomsten van de Republikeinse Partij. Reagan hield in 1992 een goed ontvangen toespraak ter gelegenheid van de Republican National Convention. Eerder, op 4 november 1991, werd in Simi Valley zijn presidenti\u00eble bibliotheek (de \"Ronald Reagan Presidential Library\") geopend voor het publiek. Tijdens de openingsceremonie waren vijf (voormalige) presidenten aanwezig, evenals zes voormalige first lady's; dit was de eerste keer dat vijf (voormalige) presidenten aanwezig waren op dezelfde locatie.\nReagan bleef toespraken houden over een onderwerp dat hem na aan het hart lag, de Brady Bill: dat was een constitutioneel amendement dat budget nodig had. Daarnaast toonde hij zich een aanhanger van het 22ste Amendement dat eenieder verbood om meer dan twee termijnen als president te fungeren. In 1992 stelde Reagan de Ronald Reagan Freedom Award in als prijs binnen de nieuw gevormde Ronald Reagan Presidential Foundation. Zijn laatste toespraak hield hij op 3 februari 1994, tijdens een huldiging te zijner ere in Washington; zijn laatste publieke optreden vond plaats bij het bijwonen van de begrafenis van Richard Nixon, op 27 februari 1994.\nZiekte van Alzheimer.\nToen Reagan 83 werd, in augustus 1994, werd hij gediagnosticeerd met de ziekte van Alzheimer, een ongeneeslijke neurologische aandoening die de hersencellen vernietigt en uiteindelijk de dood veroorzaakt. In november van dat jaar maakte hij dat bekend in een handgeschreven brief, waarin onder meer stond:\n\"I have recently been told that I am one of the millions of Americans who will be afflicted with Alzheimer's Disease... At the moment I feel just fine. I intend to live the remainder of the years God gives me on this earth doing the things I have always done... I now begin the journey that will lead me into the sunset of my life. I know that for America there will always be a bright dawn ahead. Thank you, my friends. May God always bless you.\" Die brief was noodzakelijk nadat de pers hem telefonisch had gesproken en hij zich niet herinnerde wie de net gestorven Nixon was.\nNa zijn diagnose ontving Reagan veel brieven; daarnaast ontstond er een discussie over hoelang hij al met de symptomen van deze ziekte worstelde en dat de ziekte wellicht al begonnen was aan het einde van zijn ambtstermijn als president. Alle vier de artsen van het Witte Huis verklaarden dat er geen symptomen van Alzheimer waren toen hij president was. Dr. John E. Hutton, de belangrijkste arts van Reagan (van 1984 tot 1989), zei dat hij indertijd absoluut geen enkel symptoom had gehad van dementie of van Alzheimer. Reagan had echter altijd wel problemen met het onthouden van namen. Toen hij de Japanse premier Yasuhiro Nakasone ontmoette refereerde hij aan vicepresident Bush als \"prime minister Bush\". Zijn artsen meldden dat Reagan pas laat in het jaar 1992 en het begin van 1993 echt kenmerken van de ziekte begon te vertonen, dus ruim na de be\u00ebindiging van zijn ambstermijn. Vrienden en voormalige collega's bevestigden dit. Reagan had in juli 1989 hoofdletsel opgelopen na een val van zijn paard in Mexico, waarna een subduraal hematoom aangetroffen werd, dat later dat jaar chirurgisch was behandeld. Nancy Reagan verklaarde later dat de val van het paard de verschijnselen van Alzheimer had versterkt, hoewel nooit is aangetoond dat hersenletsel invloed kan hebben op de ontwikkeling van de ziekte. Een arts van Reagan, Dr. Daniel Ruge, zei dat het wel mogelijk was maar niet zeker dat de val van het paard Reagans herinneringsvermogen had aangetast.\nIn de jaren die volgden, namen de ziekteverschijnselen toe en gingen Reagans mentale capaciteiten achteruit. Uiteindelijk herkende hij nog slechts een paar mensen, waaronder zijn vrouw Nancy. Hij bleef echter actief en wandelde door het park bij zijn huis, speelde golf en ging (tot 1999) nog naar zijn kantoor in het stadscentrum. Op 13 januari 2001 viel hij thuis en brak zijn heup. Hij werd de volgende dag geopereerd en keerde diezelfde week terug naar huis. Op 6 februari 2001 bereikte Reagan de leeftijd van 90 jaar, de derde voormalige president die zo oud werd (de anderen waren John Adams en Herbert Hoover, later zouden Gerald Ford, Jimmy Carter en George H.W. Bush eveneens de leeftijd van 90 jaar bereiken). Zijn publieke optredens werden steeds minder naarmate de ziekte vorderde; de familie besloot dat hij samen met zijn vrouw meer ge\u00efsoleerd zou wonen. Nancy Reagan vertelde CNN (Larry King) in 2001 dat het nog maar aan weinig bezoekers toegestaan was haar echtgenoot te ontmoeten omdat zij voelde dat deze herinnerd zou willen worden zoals hij ooit was. Na de ziekte van haar echtgenoot begon Nancy Reagan actief te worden in het stamcelonderzoek en drong er bij het parlement op aan meer financi\u00eble steun hieraan te geven. In 2009 complimenteerde zij president Barack Obama voor het opheffen van restricties ten aanzien van dit onderzoek.\nOverlijden.\nReagan overleed aan een longontsteking, mede veroorzaakt door zijn slechte conditie als gevolg van de ziekte van Alzheimer, thuis in Bel Air (Los Angeles), in de middag van 5 juni 2004. Korte tijd na zijn overlijden verklaarde Nancy Reagan schriftelijk: \"My family and I would like the world to know that President Ronald Reagan has died after 10 years of Alzheimer's disease at 93 years of age. We appreciate everyone's prayers.\" President Bush verklaarde dat 11 juni een nationale dag van rouw zou zijn en vanuit de gehele wereld kwamen blijken van medeleven.\nNa Reagans overlijden volgde een zevendaagse staatsbegrafenis, van 5 tot 11 juni 2004. Zijn lichaam werd overgebracht van zijn huis in Bel Air naar de Kingsley and Gates Funeral Home in Santa Monica, om het voor te bereiden voor de opbaring. Op 7 juni werd zijn lichaam overgebracht naar de \"Ronald Reagan Presidential Library\" in Simi Valley (Californi\u00eb), en vervolgens op 9 juni naar Washington voor een dienst waarbij het publiek afscheid kon nemen in het Capitool. Op 11 juni 2004 volgde de staatsbegrafenis in Washington, nadat toenmalig president George W. Bush een dag van nationale rouw had afgekondigd. Senator John Kerry, op dat moment de Democratische presidentskandidaat, schortte zijn campagne op tot na de begrafenis uit respect voor Reagan. Later op de dag werd de kist overgebracht naar de \"Ronald Reagan Presidential Library\". De Amerikaanse vlag ging voor 30 dagen halfstok op het Witte Huis en andere offici\u00eble Amerikaanse instellingen ter wereld.\nStaatsbegrafenis.\nOp 7 juni werd zijn lichaam overgebracht naar de Ronald Reagan Presidential Library, waar een besloten uitvaartdienst plaatsvond voor de familie. Hierna werd het lichaam opgebaard en konden belangstellenden afscheid nemen. Meer dan 100.000 mensen maakten hiervan gebruik. Op 9 juni werd Reagans lichaam naar Washington overgevlogen, waar hij de tiende president werd die opgebaard werd in de rotunda van het Capitool. Hier passeerden nog eens 104.684 mensen de kist. Op 11 juni vond de ceremonie van de staatsbegrafenis plaats in de Washington National Cathedral, waarbij president Bush een prominente rol speelde. Aanwezig waren onder meer Margaret Thatcher, de voormalige Canadese premier Brian Mulroney, Michail Gorbatsjov, de Engelse premier Tony Blair, de Duitse kanselier Gerhard Schr\u00f6der, de Italiaanse premier Silvio Berlusconi en vele anderen. Na de uitvaart vloog de familie van Reagan terug naar Californi\u00eb. Na een laatste uitvaartplechtigheid in de Ronald Reagan Presidential Library werd Reagan aldaar begraven.\nReagan was de tweede langst levende president van Amerika geweest, maar 45 dagen korter dan Gerald Ford. Hij was de eerste president die stierf in de 21ste eeuw en zijn begrafenis was de eerste staatsbegrafenis in de Verenigde Staten sinds die van president Lyndon B. Johnson in 1973.\nOp Reagans graf staan de woorden die hij sprak tijdens de opening van de Ronald Reagan Presidential Library: \"I know in my heart that man is good, that what is right will always eventually triumph and that there is purpose and worth to each and every life.\"\nTegenwoordige status.\nReagans nalatenschap heeft veel lof, maar ook enige mate van kritiek gekregen. Voorstanders prezen hem omdat hij naar hun mening de economie effici\u00ebnter en welvarender had laten functioneren, de VS hun zelfvertrouwen teruggaf en de Koude Oorlog zonder geweld wist te be\u00ebindigen. Margaret Thatcher omschreef Reagans activiteiten als: \"Ronald Reagan won the Cold War without firing a shot\". Tegenstanders wezen erop dat Reagans economische beleid de staatsschuld had laten verviervoudigen.De groei van de staatsschuld is vooral te wijten aan de 'peace through strength' politiek, waardoor veel geld werd besteed aan de verschillende legeronderdelen. Bovendien zou de Irangateaffaire ervoor hebben gezorgd dat de Amerikaanse politiek in een ongeloofwaardig daglicht kwam te staan. Reagan heeft hier altijd zijn persoonlijke betrokkenheid bij ontkend. Ook de rol van Reagan in het be\u00ebindigen van de Koude Oorlog wordt vaak betwist. Critici voeren aan dat de Sovjet-Unie tijdens de jaren 80 toch al op haar laatste benen liep en eerder ten val kwam door de uitputtende Afghaanse Oorlog (1979-1989) en de hervormingen van Michail Gorbatsjov dan door het beleid van Reagan. Toch wordt er niet betwist dat Reagan hierin een, al dan niet kleine, rol heeft gespeeld.\nTegenwoordig wordt Reagan in de Verenigde Staten en ook daarbuiten hoog gewaardeerd; in populariteitspeilingen voor voormalige presidenten eindigt hij regelmatig als eerste. Binnen de Republikeinse Partij wordt hij naast Abraham Lincoln als het grote voorbeeld gezien. Bij een door het televisienetwerk Discovery Channel in 2005 uitgevoerde verkiezing van The Greatest American behaalde hij de eerste plaats.\nEen bijnaam van Reagan in de Verenigde Staten was \"The Great Communicator\" (de grote communicator) wegens zijn duidelijke manier van communiceren met de bevolking. Reagan werd door het Verenigd Koninkrijk benoemd tot (honoraire) Ridder-Grootkruis in de Meest Nobele Orde van het Bad. In Amerika werd hij opgenomen in het exclusieve Gezelschap der Cincinnati."}
{"id": "3645", "revid": "1380132", "url": "https://nl.wikipedia.org/wiki?curid=3645", "title": "Andr\u00e9 Hazes", "text": "Andr\u00e9 Gerardus Hazes (Amsterdam, 30 juni 1951 \u2013 Woerden, 23 september 2004), ook wel bekend als Andr\u00e9 Hazes sr. ter onderscheid van zijn gelijknamige zoon, was een Nederlandse volkszanger. Vanaf de late jaren 70 verwierf hij grote populariteit in Nederland en Vlaanderen met zijn eigentijdse vertolking van het levenslied. Hazes geldt als een van de succesvolste artiesten binnen het genre.\nZijn grootste hits omvatten \"Eenzame kerst\" (1976), \"Een beetje verliefd\" (1981), \"Ik meen 't\" (1985), \"Wij houden van Oranje\" (1988), \"Bloed, zweet en tranen\" (2002). Na zijn dood werden \"Zij gelooft in mij\" (2004) en \"Blijf bij mij\" (2007, met Gerard Joling) opnieuw uitgebracht. Hazes bracht in totaal meer dan 300 nummers uit op 26 studioalbums, exclusief compilatie- en live-albums.\nLevensloop.\nJeugd.\nAndr\u00e9 Hazes werd geboren in de Gerard Doustraat 67-III te Amsterdam en bracht zijn jeugd door in de volkswijk De Pijp. Hazes had vier broers en een zus.\nZijn zangtalent werd op 5 mei 1959 ontdekt door Johnny Kraaijkamp sr., toen Andr\u00e9 op de Albert Cuypmarkt stond te zingen. Zodoende verdiende hij geld om een cadeautje te kopen voor zijn moeder die de volgende dag jarig was. Hierna werd hij door Kraaijkamp als kindsterretje gelanceerd in het televisieprogramma \"AVRO's weekendshow\". Er werden twee singles gemaakt: \"Droomschip\" en \"Juanita\", maar de kleine Hazes brak niet door. Wel kwamen er verschillende aanvragen binnen voor optredens, maar deze werden door Kraaijkamp afgewimpeld zodat Hazes zich kon richten op school. De vader van Hazes had namelijk een geldboete gekregen voor het drie keer schoolverzuim dat zijn zoon had gepleegd voor het televisieprogramma. Door zijn optreden kreeg Hazes in november de beroemde zangeres Caterina Valente thuis op bezoek.\nLoopbaan.\nJaren 70.\nHazes zijn eerste baantje was op zijn veertiende bij de Draka fabriek in Amsterdam-Noord. Toen hij voor de tweede keer werd \"ontdekt\", werkte Hazes als barman in caf\u00e9 De Krommerdt. Over de 'tweede ontdekking' van Hazes tekende biograaf Jos van Zoelen twee versies op: een van producer en arrangeur Job Maarse en een van Tonny Verbrugge, de zoon van Willy Alberti. In september 1976, aldus Maarse, bood Hazes zijn nummer \"Eenzame Kerst\" (geschreven door Hazes zelf en zijn neef Tonnie Leroy) aan aan producers Hans van Hemert en Roy Beltman, die er allebei niks in zagen. Daarop stuurde hij een cassette naar Willy Alberti. Alberti belde producer en arrangeur Job Maarse op: 'Het is een apart lied, maar het heeft iets.' Toen Maarse de demo hoorde, zei hij:\nMaarse nam contact op met Hazes en vroeg hem of die het zelf wilde opnemen.\nVolgens Tonny Alberti kwam de vrouw van Hazes, Annie, met de cassette langs in de platenzaak van Alberti in Amsterdam. Tonny was meteen onder de indruk en nodigde Hazes uit om bij zijn ouders langs te gaan. Volgens hem zou Willy Alberti na beluistering gezegd hebben: 'Dit ga je zelf doen. Jij moet morgen om elf uur hier zijn, dan gaan wij naar Phonogram.'\nProducer Maarse associeerde het nummer met een Jordaan-geluid en bracht drie accordeonisten die dat geluid konden produceren, naar de studio: Coen van Orsouw, Harry Mooten en Jan Gorissen. Vijf dagen later werd het lied in een Hilversumse studio opgenomen. Aanvankelijk werd het niet op de radio gedraaid en in vijf weken werden er ongeveer 67 exemplaren verkocht. Toen dj Hugo van Gelderen het op de toenmalige radiozender Hilversum 3 draaide, kwam het de hitparade binnen. In de Nationale Hitparade steeg het nummer van de zestiende naar de eerste plaats. De opvolgers \"Mamma\" (april 1977) en \"De vlieger\" (oktober 1977) waren bescheiden successen.\nIn april 1977 nam hij een nachtclub over van Johnny Meijer op het Rembrandtplein samen met een vriend. De volgende maand zou Hazes zijn eerste optreden hebben, waarbij hij zakelijk gecoacht werd door Cor Coster. Uiteindelijk brak Hazes met de nachtclub op het Rembrandtplein, omdat hij meer geld wilde. Hazes raakte door het succes vrienden kwijt, kreeg stemproblemen waar hij aan geopereerd moest worden en kwam in scheiding met zijn eerste vrouw. Hazes vond dat hij door zijn platenmaatschappij Phonogram niet goed was begeleid. Hazes raakte na zijn succesvolle jaar (1977) hierdoor naar eigen zeggen twee jaar in de goot, totdat hij zijn tweede vrouw ontmoette, die hem eruit trok. Zij verdiende in die tijd het geld.\nEind jaren '70 was hij uitbater van Caf\u00e9 't Zwaantje aan de Jonkheer Ramweg in Schalkwijk.\nJaren 80.\nBij platenmaatschappij EMI waar hij in 1980 een exclusief contract tekende, nam hij met producer Tim Griek de nummers\" 'n Vriend\" en \"Een beetje verliefd\" op en het bijbehorende album \"Gewoon Andr\u00e9\" (ook aanwezig was producer Coen van Vrijberghe de Coningh). Met \"Een beetje verliefd\" brak hij definitief door bij het grote publiek. Vele hitsingles volgden.\nIn oktober 1980 werd Pim ter Linde de manager van Hazes, gevolgd door Andr\u00e9 van der Keulen. Hazes kwam steeds vaker op televisie zoals in de programma's \"Op volle toeren\", \"Dag '80, hallo '81\" en \"De Willem Ruis Lotto Show\". In 1981 won hij de Zilveren Harp, wegens het verdienstelijk maken voor het Nederlandse lied. Door het hernieuwde succes besloot Hazes zijn oude platenmaatschappij oude opnamen van Hazes in de roulatie te brengen, tot ongenoegen van Hazes zelf.\nVanaf maart 1982 was Hazes de hoofdact in de avondvoorstellingen van \"Showcircus Joop van den Ende\" (Circus Bassie en Adriaan). Na een maand werd de samenwerking verbroken, omdat zijn optredens toch niet in de circusformule pasten. In mei 1982 bracht Hazes zijn eigen boek uit: \"Ik lach me kapot\".\nIn december 1982 was Hazes te zien in de Van den Ende geproduceerde film \"De boezemvriend\". Op 28 november 1982 gaf Hazes een groot concert met orkest in het Amsterdamse concertgebouw (die hij zelf afhuurde). Voor dit concert viel hij in twee maanden 16kg af. Het concert werd een groot financieel succes.\nPer 1 maart 1983 bracht hij zijn artistieke en commerci\u00eble belangen onder in zijn eigen productiemaatschappij: \"Melvin Producties b.v.\" Jos van Zoelen werd nu de manager van Andr\u00e9 Hazes. Op 25 maart 1983 stond Hazes vervolgens voor het eerst met een concert in Ahoy. Op 16 en 17 mei trad Hazes - in leren jack- samen met Herman Brood op tijdens het benefit-gala \"Het Gebaar\" voor Amnesty International in Carre, waarbij hij -in tegenstelling tot zijn dan eigen repertoire- de blues zong.\nEen jaar later volgde een tweede concert in Ahoy. In 1984 had hij bij de VARA een eigen televisieserie \"Zoals u wenst mevrouw\", waar ook zijn concert in Ahoy uit 1984 werd uitgezonden. In 1985 volgde de televisieshow \"Een avond met Andre\" met liedjes en sketches.\nNa een succesvolle periode kreeg Hazes halverwege december 1985 last van drie maagbloedingen door spanningen, waardoor hij stopte met optreden, en kreeg hij kort daarop in februari 1986 een auto-ongeluk. Vanaf april kon hij langzaam weer werken aan het nieuwe album \"Innamorato\" met Italiaanse muziek. Toch besloot Hazes voorlopig (juni 1986) niet meer op te treden voor zijn eigen gezondheid en om meer tijd door te brengen met het gezin. Zo kreeg zijn vrouw last van geestelijke moeilijkheden. Als alternatief begon hij samen met inmiddels beste vriend en vaste producer Tim Griek een aannemersbedrijf. Pas in augustus stond een optreden voor publiek weer gepland, al gaf Hazes aan liever een normaal leven te willen hebben waarbij hij iedere avond gewoon thuis is. Pas op 21 januari 1987 kwam er een einde aan de rustperiode, waarbij Hazes een optreden gaf in de Jaap Edenhal in Amsterdam. Op 20 januari 1988 trad Hazes op in Koninklijk Theater Carr\u00e9. Een maand later overleed onverwachts Tim Griek door een auto-ongeluk. Het album \"Liefde Leven Geven\" werd aan hem opgedragen. De platen werden vanaf toen geproduceerd door Jacques Verburgt en John van de Ven (\"Sjaak en Sjon\"). Zij waren vanaf de start van zijn contract met EMI bij zijn opnames als arrangeur en technicus betrokken.\nIn 1989 maakte Hazes, als cadeautje van de platenmaatschappij wegens zijn tienjarig jubileum bij EMI, voor het eerst blues achtige repertoire met het album \"Dit is wat ik wil\", waarvoor hij samenwerkte met Herman Brood, Jan Akkerman, Kaz Lux en John Lagrand. Het plan voor deze plaat had Hazes al jaren met Griek. In november stierf Hazes\u2019 vader, wat de aanleiding werd voor het schrijven van het lied \"Kleine jongen\" voor zijn zoon Melvin.\nJaren 90.\nIn september 1990 kwam Hazes in het ziekenhuis voor vier weken door wederom een maagbloeding.Later werd bekend dat Hazes ging scheiden van zijn tweede vrouw. Hazes stopte vervolgens voor vier maanden met alcohol drinken, waardoor hij zestien kilo afviel. In 1991 trouwde Hazes voor de derde keer. \nIn 1992 blies Hazes samen met Paul de Leeuw het nummer \"Droomland\" nieuw leven in bij De schreeuw van De Leeuw, waarbij ze verkleed waren als kabouters. Ook had Hazes een gastrol bij \"In de Vlaamsche pot\". In 1994 gaf Hazes zijn jubileumconcert in Ahoy. Naar aanleiding van het concert werd een special over Hazes door de TROS uitgezonden. Hazes gaf in zijn jubileumjaar aan dat hij het plan had om op zijn vijftigste te willen stoppen met zingen, om een kroeg te beginnen in Spanje. In 1995 ontving hij een Gouden harp.\nIn 1997 en 1998 stond Hazes opnieuw in Ahoy. Onder de titel \"Andr\u00e9 Hazes zingt gewoon voor jou\" werd het concert uit 1998 in twee delen op televisie uitgezonden. Hetzelfde jaar was Hazes tweemaal achter elkaar te gast in \"Villa BvD\", om vervolgens de jaren daarna meerdere malen in \"Barend &amp; Van Dorp\" te verschijnen als tafelgast.\nIn 1999 kende de carri\u00e8re van Hazes de zoveelste opleving door zijn rol in een reclamespotje van Unox en door een documentaire van John Appel, getiteld \"Zij gelooft in mij\".\nJaren 00.\nIn 2000 weigerde Hazes de Edison Oeuvreprijs 2000 Nationaal, omdat in de media werd gesuggereerd dat hij tweede keus was achter Doe Maar. Tijdens de \"TMF Awards\" ontving hij de All time achievement award. Met Patrick Kluivert maakte hij samen het programma \"Andr\u00e9 en Patrick van Oranje\". In februari 2001 was hij te zien in een gastrol in de voetbalkomedie \"All Stars\", in de aflevering \"De geur van kampioenen\".\nIn juni 2001 vierde Hazes zijn vijftigste verjaardag in het Amsterdamse Paradiso. Op het podium kreeg Hazes uit handen van burgemeester Job Cohen het Ereteken van Verdienste van de Stad Amsterdam. Een registratie werd op 31 december op televisie uitgezonden onder de titel \"Abraham Hazes\". Tegelijkertijd bereikte zijn album \"Al 15 jaar gewoon Andr\u00e9\" een mijlpaal door tweehonderd weken in de album top 100 te staan. Ook gaf hij in 2001 driemaal een concert in Ahoy en tweemaal in de Heineken Music Hall. Alle concerten waren uitverkocht. Tot slot verscheen zijn tweede boek \"Al mijn woorden\".\nIn 2002 maakte Hazes een korte politieke carri\u00e8re door: hij verwierf bij de gemeenteraadsverkiezingen van 2002 een gemeenteraadszetel in de gemeente De Ronde Venen voor de partij \"Ronde Venen Belang\".\nOp 24 augustus 2002 gaf Hazes een concert in een uitverkocht Olympisch Stadion. Het concert was het eerste muziekoptreden sinds 1983 in het Olympisch Stadion, toen Supertramp optrad.\nIn maart 2003 werd bekend dat Hazes ging scheiden van zijn vrouw Rachel. Een paar dagen later kwamen ze toch weer bij elkaar. Ook werd hij die maand veroordeeld tot een boete voor mishandeling en belediging van een medepassagier van KLM.\nIn juni vierde hij zijn 25-jarig jubileum met twee grootse concerten in de ArenA als eerste Nederlandse solozanger. Ook verscheen in augustus een verzamelalbum \"25 jaar Hazes\", dat binnen 2 maanden goud werd met 40.000 verkochte exemplaren. In diezelfde maand kwam nogmaals naar buiten dat Hazes ging scheiden, maar dat Rachel wel zijn zaken en boekingen bleef behartigen. In oktober werd bekend dat de twee geplande concerten in december in Ahoy werden afgelast door deze huwelijkscrisis. Rond februari 2004 kwam het stel weer bij elkaar en op 29 en 31 maart 2004 werden de twee afgelaste concerten in Ahoy alsnog gedaan.\nOp 17 en 24 april 2004 was Hazes te zien bij de concertreeks \"Amsterdamse Avond.\"\nOverlijden.\nHazes kreeg in 2004 gehoorproblemen, waarbij hij een permanente ruis in zijn oor hoorde en zichzelf niet meer kon horen spreken. Dit werd duidelijk tijdens een televisieoptreden in \"Villa BvD\", waar hij op 15 juni 2004 \"Wij houden van Oranje\" zong. De volgende dag zong hij \"Bloed, zweet en tranen\" in hetzelfde programma, wat zijn laatste televisieoptreden zou zijn waarin hij zong.\nOndanks deze problemen gaf Hazes op 25 juni 2004 nog een concert in de Amsterdam Arena, maar de recensies waren negatief: hij zong soms vals en had moeite met het tempo. Hierdoor besloot hij in augustus 2004 twee concerten in Ahoy te annuleren. In september verscheen hij in een videoboodschap voor het Junior Songfestival en was hij te zien in een reclamespot voor Verkade, waarvan zijn sc\u00e8ne na zijn overlijden werd verwijderd.\nOp 21 september 2004 werd Hazes met hoge koorts en benauwdheid opgenomen in het Hofpoort Ziekenhuis in Woerden. Twee dagen later overleed hij aan twee hartinfarcten en een hartstilstand. Zijn laatst opgenomen nummers \"Vaag en stil\", \"Toe laat me\" en \"Sterk wil ik zijn\" verschenen in 2005 op het album \"Andr\u00e9 Hazes - Het complete hitoverzicht\".\nAfscheid.\nOp 27 september 2004 woonden ongeveer 48.000 mensen een afscheidsceremonie voor de zanger bij in de Amsterdam ArenA. Hazes had op die plek zijn afscheidsconcert op 23 september 2005 willen geven. Het eerbetoon werd uitgezonden door de TROS en VTM, en trok ongeveer 6 miljoen kijkers, waarvan 1 miljoen uit Vlaanderen.\nIn aanwezigheid van Hazes' nabestaanden en met zijn kist op de middenstip van het voetbalveld leidde Ajax-stadionspeaker Wim Bohnenn een ceremonie die bestond uit toespraken en optredens van Nederlandse artiesten. Trijntje Oosterhuis zong het lied dat Hazes ooit aan zijn oudste zoontje opdroeg: \"Kleine jongen\". Guus Meeuwis zong \"Geef mij je angst\". Ren\u00e9 Froger deed zijn aandeel met Hazes' emotionele \"Bloed, zweet en tranen\" en Peter Beense en Wolter Kroes zongen het nummer Het is koud zonder jou. Paul de Leeuw hield een emotionele toespraak, die hij be\u00ebindigde met een stukje zang van het nummer \"Droomland\", een duet van hem en Hazes. De band Hollywood Boulevard, jarenlang Hazes' vaste begeleiders bij concerten, loste een belofte in die bandleider Jan Buis aan Hazes had gedaan: ze speelden \"Still got the blues\" van Gary Moore. Tot de sprekers behoorden burgemeester Job Cohen van Amsterdam, Hazes' idool Johan Cruijff, producers Sjaak en Sjon, schoonvader Jan van Galen en Hazes' zoon Dr\u00e9 jr.\nDe afscheidsceremonie werd afgesloten door een rondgang van de kist door de Amsterdam ArenA, begeleid door Xander de Buisonj\u00e9, die het nummer \"Zij gelooft in mij\" bracht. De kist verliet de Arena door een erehaag van Ajax-supporters van de F-Side. Opmerkelijk was dat Hazes van oudsher meer ophad met FC Amsterdam (DWS) en Feyenoord en Ajax pas later in zijn leven een rol ging spelen. Zo maakte Hazes in 1982 speciaal een lied voor FC Amsterdam in het programma \"Voetbal'80\".\nDe single \"Zij gelooft in mij\" werd op 29 september opnieuw uitgebracht en leverde Hazes al in de voorverkoop zijn vijfde nummer 1-hit op. Het was echter wel zijn eerste nummer 1-hit in de Nederlandse Top 40. Eerder stonden \"Eenzame kerst\", \"Diep in mijn hart\", \"Ik meen 't\" en \"Wij houden van Oranje\" bovenaan in de Nationale Hitparade.\nOp 23 september 2005 werd, conform de wens van de zanger, een deel van zijn as met tien vuurpijlen de lucht in geschoten vanaf het strand van Hoek van Holland. Deze gebeurtenis werd opnieuw live uitgezonden door de TROS. Op dezelfde dag werd ook zijn standbeeld onthuld op de Albert Cuypmarkt, in de Albert Cuypstraat, te Amsterdam. Een jaar na het overlijden kwam er een documentaireserie over Hazes op de TROS: \"Namens Andr\u00e9\" en een boek \"Typisch Andr\u00e9\". In 2020 en 2021 werd een standbeeld in de vorm van een LEGO pop van hem geplaatst op de Dam (de versie van 2020 werd vernield).\nPostuum.\nNa zijn overlijden had Hazes grote hits in de Nederlandse hitparades. Na de nummer 1-hit \"Zij gelooft in mij\" werden ook \"Vaag en stil\" en \"Wij houden van Oranje\" top 3-hits. In 2005 zongen De Toppers een \"Andr\u00e9 Hazes Medley\" tijdens Toppers in Concert. Hiermee werd meteen een ode gegeven aan de net overleden volkszanger.\nIn het voorjaar van 2007 had Hazes opnieuw een nummer 1-hit. Het duet \"Blijf bij mij\" met Gerard Joling kwam op nummer 3 binnen in de Nederlandse Top 40 en bleef daarna elf weken op nummer 1 staan. In de Mega Top 50 stond het tien weken op nummer 1; in de Single Top 100 bezette \"Blijf bij mij\" twaalf weken de eerste plaats. In deze lijst kwam \"Blijf bij mij\" drie keer terug op de hoogste positie.\nIn oktober 2007 kwam RTL met het televisieprogramma \"In duet met Hazes\", waarin bekende Nederlanders samen met de overleden volkszanger een liedje zongen. Deze veertien duetten verschenen op de cd \"Samen met Dr\u00e9\", die op 5 november uitkwam. De eerste single van het album was \"Bedankt mijn vriend\", waarop Hazes met zijn zoon Andr\u00e9 Hazes jr. zingt. De single werd Hazes' derde nummer 1-hit in de Nederlandse hitlijsten. De tweede single was het opnieuw uitgebrachte \"Donker om je heen\", die hij samen met zanger Wolter Kroes zong. Op 26 mei 2008 was de ArenA het toneel van het meezingspektakel \"Samen met Dr\u00e9 in concert\".\n\"Bloed, zweet en tranen\" kende in 2002 een klein commercieel succes, maar het lied is een soort evergreen geworden bij begeleiding van het Nederlands voetbalelftal naar een toernooi. Het werd gedurende het Wereldkampioenschap voetbal 2010 veelvuldig gedraaid. Reden waarom het weer steeg in de Radio 2 Top 2000 van 2010. Ook wordt het lied al jaren gedraaid bij de thuiswedstrijden van Oranje en Ajax.\nVan november 2012 t/m januari 2015 was de musical \"Hij Gelooft in Mij\", van Joop van den Ende Theaterproducties, te zien in het DeLaMar Theater te Amsterdam. De musical vertelde het verhaal over de hoge toppen en de diepe dalen van Andr\u00e9 Hazes. De rol van Hazes werd hierin vertolkt door Martijn Fischer.\nSinds 2013 vindt in de Ziggo Dome in Amsterdam jaarlijks \"Holland zingt Hazes\" plaats, een meezingevenement, net als bij \"Samen met Dr\u00e9 in concert\", waarin bekende Nederlandse artiesten hits van Hazes zingen.\nEind maart 2015 ging de film \"Bloed, Zweet &amp; Tranen\" in premi\u00e8re in de Nederlandse bioscopen. Deze geromantiseerde film ging over het leven van de zanger. De rol van Hazes werd net als in de musical vertolkt door Martijn Fischer.\nOp zijn 65e geboortedag in 2016 werd de niet eerder uitgekomen single \"Op De Schoorsteen Staat Een Foto\" postuum uitgebracht.\nIn 2017 stond de volkszanger voor het eerst als hologram op het podium tijdens \"Holland zingt Hazes\". Het zong het nummer \"Zij gelooft in mij\".\nIn 2020 bracht Roxeanne Hazes het duet \"Sorry\" uit, dat zij samen met haar vader zong. In datzelfde jaar werd het wassenbeeld van Hazes onthuld in het wassenbeeldenmuseum Madame Tussauds in Amsterdam.\nOp zaterdag 27 februari 2021 werd eenmalig \"Een Rondje Hazes\" georganiseerd, een coronaproof editie van \"Holland Zingt Hazes\". Bij dit livestreamconcert zongen diverse Nederlandse artiesten, ter ere van de zeventigste verjaardag van de volkszanger, zijn liedjes vanuit het Koninklijk Concertgebouw.\nIn april 2021 kwam AVROTROS met de documentaire \"Kleine Jongen: het echte leven van Andr\u00e9 Hazes\" op de televisie. In een vierdelige reeks wordt, aan de hand van niet eerder vertoond materiaal, het leven van de volkszanger besproken.\nIn 2022 was het muziekprogramma \"Hazes Is De Basis\" te zien op de buis. In het SBS-programma geven verschillende Nederlandse artiesten een eigen draai aan hun favoriete nummer van Andr\u00e9 Hazes. Zo sloegen onder anderen zanger Tino Martin, rapper Donnie en Kris Kross Amsterdam de handen ineen met hun vernieuwde versie van het nummer \"Vanavond (Uit m'n bol)\". De single kreeg veel aandacht van Nederlandse en Belgische radiozenders.\nPriv\u00e9.\nOp 5 april 1974 trouwde Hazes voor de eerste keer, met Annie Dijkstra. Hij had met zijn echtgenote toen al een dochter: Nathalie. Het paar scheidde op 11 juli 1979. In dit huwelijk had Hazes ook een stiefzoon. In 1998 werd Hazes opa van een kleinzoon van zijn dochter Nathalie.\nOp 24 maart 1981 trouwde Hazes voor de tweede maal, nu met Ellen Wolf. Zij kregen het jaar erop een zoon, Melvin. Hij staat op de voorkant van de single en het album \"Kleine jongen\". Ook is het productiebedrijf van Hazes naar zijn zoon vernoemd. Hazes en Wolf scheidden op 18 september 1990. Wolf overleed in 2005 op 47-jarige leeftijd aan borstkanker.\nOp 14 oktober 1991 trouwde Hazes met de bijna twintig jaar jongere Rachel van Galen. Rachel had eerder op vijftienjarige leeftijd een affaire met Hazes in 1985. In 2003 werd een echtscheidingsprocedure gestart. Ze hadden zich echter in 2004 weer verzoend. Uit dit huwelijk werden twee kinderen geboren, Roxeanne en Andr\u00e9 Hazes jr.\nEerste echtgenote Dijkstra spande in 2005 tweemaal een kort geding aan tegen Rachel Hazes om de publicatie van het boek \"Typisch Andr\u00e9\" te voorkomen wegens smaad. De rechter wees dit af en stelde dat de vrijheid van meningsuiting van Rachel Hazes boven Dijkstra's recht op privacy stond.\n Dijkstra is na de scheiding met Andr\u00e9 getrouwd met zijn oudere broer Joop, die in 2023 viraal ging met het nummer \"Mijn broertje\"."}
{"id": "3646", "revid": "3", "url": "https://nl.wikipedia.org/wiki?curid=3646", "title": "(Proto-)Hattisch", "text": ""}
{"id": "3647", "revid": "231402", "url": "https://nl.wikipedia.org/wiki?curid=3647", "title": "Hattisch", "text": "Hatti of (Proto-)Hattisch is de taal van de oude inheemse bevolking, de Hatti\u00ebrs, die in Anatoli\u00eb verspreid leefden voor daar het Hettitische rijk werd gesticht en het Hettitisch (ook wel Hittitisch genoemd) er de overhand kreeg. Het \"Hatti\" is een agglutinerende taal en, anders dan het Hettitisch, geen Indo-Europese taal en wordt beschouwd als een isolaat. Hattisch werd in het gebied gesproken vanaf ongeveer de 20e tot de 12e eeuw v.Chr.\nDe Hettitische term voor het Hattisch was \"hattili\", naar de naam van de stad Hattusa. De term 'Hettiet' is afkomstig van het Bijbelse Heth, dat heel waarschijnlijk verband hield met de Assyrische en Egyptische benaming voor het \"Land van de Hatti\" (Khatti) ten westen van de Eufraat. Het is niet bekend welke naam de autochtone bevolking der Hatti\u00ebrs aan hun eigen taal gaf.\nDoor de komst van de Hettieten werd het \"Hatti\" verdrongen door de Anatolische talen die door de nieuwkomers werden gesproken. Het werd wel een belangrijk substraat van het Hettitisch, dat er talloze leenwoorden aan overhield. De nieuwkomers behielden bovendien de naam Hatti voor de streek en het Hattisch bleef in gebruik als liturgische taal tot aan de val van het Hettitische rijk rond 1200 v.Chr.\nDe Hettieten schreven sommige passages in hun spijkerschrift-teksten in het \"Hatti\" en lieten deze passages dan voorafgaan door het woord \"hattili\".\nAlhoewel het \"Hatti\" algemeen als een isolaat wordt gezien, brengen bepaalde onderzoekers deze taal in verband met Kaukasische talen, zoals het Abchazisch of de taalgroep van het Kartvelisch, die evenals het Hatti geen grammaticale geslachten kennen, maar wel het gebruik van voorvoegsels.\nHattische documenten van Hattusa zijn geregistreerd met de nummers CTH 725-745. Daarvan bevatten CTH 728, 729, 731, 733, en 736 een Hattische hymne voor het festival van Nerik. Andere steden die in het Hattisch worden vernoemd zijn Tuhumiyara en Tissaruliya. Verder zijn er Hattische teksten in Sapinuwa, die pas in 2004 werden gepubliceerd."}
{"id": "3648", "revid": "730904", "url": "https://nl.wikipedia.org/wiki?curid=3648", "title": "Pala\u00efsch", "text": "Pala of Palaisch was een Anatolische taal. Het is slechts fragmentarisch bekend. Het was de taal van het Pontosgebied."}
{"id": "3649", "revid": "215265", "url": "https://nl.wikipedia.org/wiki?curid=3649", "title": "Pontus (gebied)", "text": "Pontus (Grieks: \u03a0\u03cc\u03bd\u03c4\u03bf\u03c2; \"Pontos\", zee) is een landstreek en kustregio die gevormd wordt door het centrale en oostelijke deel van de Zwarte Zeekust van Klein-Azi\u00eb. De streek ligt in Turkije en grenst aan Cappadoci\u00eb en Armeni\u00eb. Het Pontisch Gebergte is bepalend voor de zuidgrens van het gebied. De huidige benaming is in Turkije \"Karadeniz B\u00f6lgesi\". Het is een etnisch divers gebied, met van west naar oost onder andere nederzettingen van Turken, Circassi\u00ebrs, Chepni, Pontische Grieken, Hamshenis, Lazen en Georgi\u00ebrs. De lingua franca is Turks.\nNaam.\nDe naam komt van de Griekse kolonisten die de zuidkust van de Zwarte Zee (\u03a0\u03cc\u03bd\u03c4\u03bf\u03c2 \u0395\u03cd\u03be\u03b5\u03b9\u03bd\u03bf\u03c2 / \"Pontos Euxeinos\", Herbergzame Zee) vanaf de 8e eeuw voor Christus bevolkten. Het gebied ten oosten van de rode rivier, de Kizil Irmak (\"Halys\" / \u1f0d\u03bb\u03c5\u03c2), werd toen aangeduid als aan de zee (\"pontos\"). Het reikte in het oosten tot in aan de Colchis en ook een groot deel van het achterland viel onder Grieks bestuur.\nGeschiedenis.\nDe zuid- en oostkust van de Zwarte Zee kent een zeer lange geschiedenis van menselijke bewoning. In Azerbeidzjan zijn muurtekeningen gevonden van enkele tienduizenden jaren oud. Toch zijn langs de kust weinig tot geen resten gevonden van bewoning die zo ver terug reiken. Tijdens het laatste glaciaal maximum was de waterstand in de Zwarte zee zo laag dat de kust tientallen kilometers verder de zee in reikte dan nu. Toen het gletsjerwater ging smelten overstroomde de Middellandse zee door de Bosporus richting de Zwarte Zee en steeg het waterpeil er snel. Gespeculeerd wordt dat deze overstroming van de vermoedelijk druk bewoonde kuststrook via overlevering terecht zijn gekomen in verschillende culturen van Eurazi\u00eb als zondvloed, ed. Zie hiervoor het artikel: Zwarte Zee, overstroming na de ijstijd.\nVroege bewoners waarvan vast staat dat ze delen van dit gebied hebben gekoloniseerd zijn onder andere Anatolische volkeren zoals de Hettiten en Kaukasische volkeren zoals Lazen en Armeni\u00ebrs. Vanaf de 8e eeuw voor Christus arriveerden er grote aantallen Griekse kolonisten uit Ioni\u00eb, met name uit de stad Milete. Zij stichtten er langs de kust een reeks handelssteden zoals Sinope, Sampsunta, Kerasunta, Trapezounta en Rizounta. De steden maakten deel uit van een uitgebreid handelsnetwerk dat exotische producten beschikbaar stelde voor Griekse staten in de Ege\u00efsche zee. Exportproducten waren in deze tijd voornamelijk olie, vruchten, noten en metalen.\nPontisch koninkrijk.\nVeel van deze vroege Griekse koloni\u00ebn stonden bloot aan continue invallen van Perzische volkeren. Alexander de Grote maakte hier een eind aan door het Perzische Rijk te veroveren. Toch bleven veel Perzische dynastie\u00ebn bestaan zoals de Mithridatische dynastie van Kios, die het koninkrijk Pontus oprichtte in 281 v.Chr. vanuit de westelijke stad Sinope. Van dan af breidde Pontus zich territoriaal uit tot het volledige oostelijke deel van de kust.\nUit de bloeitijd van het koninkrijk Pontus zijn munten bewaard gebleven met prachtig gekarakteriseerde portretkoppen van enkele koningen. De beeltenissen van Mithridates III en Pharnaces I (grootvader van Mithridates VI) zijn hoogtepunten in de hellenistische muntkunst. Op deze munten staan ook ge\u00efdealiseerde koppen.\nRomeinse provincie Pontus et Bithynia.\nNa de overwinning van de Romein Pompejus in de Derde Mithridatische Oorlog deelde deze vrijwel geheel Pontus op onder de heersers van de omliggende rijken, terwijl hij veel steden zelfstandig maakte. Op den duur werd de streek echter samen met Bithynia in het Romeinse provinciale stelsel ge\u00efncorporeerd en werd het in 63 v.Chr. omgevormd tot de \"provincia Pontus et Bithynia\".\nByzantijns thema Chaldi\u00eb.\nNa de val van het Romeinse Rijk ging het gebied op in het Byzantijnse Rijk, als het thema Chaldi\u00eb. Gedurende de middeleeuwen blijft het grootste deel van de bevolking Griekstalig. De grote Joodse bevolking werd vanaf de 7e eeuw uit de Pontus verjaagd. De voorouders van zo'n 90% van alle Asjkenazische Joden kwamen uit Griekse of Perzische gemeenschappen in de Pontus. Zij vertrokken richting het religieus tolerante Turkse Rijk der Chazaren.\nVanaf de 11e eeuw arriveren met name in het centrale deel van Pontus grote aantallen Turkse volkeren zoals de Turkmeense Danishmenden, die er hun machtsbasis vestigen. Na de Slag bij Manzikert in 1071 hebben de Seltsjoekse Turken vrij spel in Anatoli\u00eb, de meeste Griekse steden in het binnenland vallen in hun handen. De kuststeden bleven grotendeels buiten schot en onder Byzantijns bestuur. Pas enkele eeuwen later, als de Seltsjoeken en andere Turkmeense stammen zijn verslagen door de Ottomanen zouden zij in gevaar komen. De Ottomanen deelden het Byzantijnse Rijk in twee\u00ebn met de verovering van Sinope en scheidde zo Pontus van de rest van het rijk.\nKeizerrijk Trebizonde.\nNadat de Vierde Kruistocht Constantinopel had geru\u00efneerd, verhuisde de Byzantijnse keizerlijke familie naar Trabzon. In april 1204 veroverden Alexius en David Comnenus, kleinzonen van Andronicus I, met hulp van koningin Tamar van Georgi\u00eb aan wier hof zij in ballingschap waren, de stad. Zij stichtten zo het keizerrijk Trebizonde dat nog tot 1461 door de Comnenen geregeerd zou worden. Hiermee werd de stad in feite de derde en laatste, hoewel in omvang zeer bescheiden, incarnatie van Rome.\nOsmaans Vilajet Trebizonde.\nIn 1461 valt Trabzon, de belangrijkste Pontische stad, in handen van de Turkse Ottomanen. Het zou nog tot 1470 duren voordat de volledige Pontus in bezit was van de Turken, met de inname van Rize. Vanaf dit moment gaan moslims een groot deel van de bevolking uitmaken. Gedurende de 15e en 16e eeuw gaat vervolgens een groot deel van de bevolking over op de islam. In de 18e en 19e eeuw openden veel Griekse scholen en kloosters waar in het Nieuwgrieks werd onderwezen. Ook arriveren in deze periode veel islamitische vluchtelingen uit de Krim en de Kaukasus in het gebied, zij zijn uit hun woongebied gejaagd door de Russen.\nRepubliek Pontos.\nTijdens de Eerste Wereldoorlog waren er enkele opstanden van christelijke Grieken in de Pontus, zoals in 1917 in Trabzon, geleid door de lokale bisschop Chrysanthus. Vanuit Samsun bestond tussen 1917 en 1921 een klein regionaal bestuur, onder de naam Dimokrat\u00eda tou Pontou (Republiek van Pontus). In feite heeft deze organisatie nooit het volledig bestuur gehad over de regio, en de onafhankelijkheid werd ook niet uitgeroepen. Met name de Griekse bevolking van Trabzon en Giresun bood verzet tegen de onafhankelijkheidsbeweging in het westelijke deel van de Pontus. Tijdens de Vredesconferentie van Parijs in 1919 werd een onafhankelijke Pontische staat voorgesteld, maar geen van de deelnemers, inclusief Griekenland, steunde het voorstel.\nNa de Turkse onafhankelijkheidsoorlog werden de Griekse christenen met Griekenland uitgewisseld tegen Turkse moslims uit Griekenland. Het betrof met name inwoners van de omgeving van Samsun. Rond Trabzon bleef nog een grote Griekse islamitische bevolkingsgroep aanwezig, sprekers van het Romeyka. Na de Tweede Wereldoorlog werd er voor het eerst thee verbouwd in de oostelijke regio (rond Rize) van de Pontus. Deze plant was uit de Kaukasus ge\u00efmporteerd en het gebied zou de belangrijkste producent van het land worden.\nTijdens de Eerste Wereldoorlog was het Ottomaanse Rijk een bondgenoot van Duitsland waardoor het in oorlog raakte met Rusland, Frankrijk en het Verenigd Koninkrijk. De Grieken stonden aan de kant van de geallieerden. In 1914 werden de eerste Pontische Grieken opgepakt, vermoord of naar concentratiekampen gebracht door het Turkse leger. Naar schatting zijn 350.000 \u2013 1.000.000 Ponti\u00ebrs omgekomen in de periode tussen 1914 en 1922.\nIn 1994 werd in Griekenland een wet aangenomen die de moord op Pontische Grieken als genocide erkent. Behalve Griekenland hebben slechts twee andere landen (Cyprus en Zweden) de Pontische genocide erkend. Turkije ontkent de genocide formeel en verzet zich tegen internationale erkenning ervan. In Turkije is 19 mei zelfs een nationale feestdag, waarbij de Turken de verdrijving van de vijand vieren en Atat\u00fcrk eren.\nRegio Karadeniz B\u00f6lgesi.\nTijdens de tweede helft van de twintigste eeuw vond er nog een volksverhuizing plaats in het gebied. Veel jonge mannen verlieten hun gezin om elders in Turkije of Europa geld te gaan verdienen. In enkele decennia stroomden de bergdorpjes vrijwel geheel leeg. Tegelijkertijd kwamen er in de havensteden veel economische en politieke vluchtelingen uit de Sovjet-Unie te wonen, die er hun eigen markten en buurtwinkels begonnen.\nSinds de jaren 1980 is het gebied economisch versterkt, met enkele grote nieuwe universiteiten, vliegvelden, fabrieken en betere infrastructuur. Sindsdien is de bevolkingskrimp ook weer langzaam omgebogen in een groei.\nCultuur.\nPontus / Karadeniz heeft binnen Turkije een sterke eigen cultuur, met dansen zoals de Horon, muziekinstrumenten zoals de Kementzes en een compleet eigen keuken. Hoewel de regio zeer etnisch divers is delen zij al deze culturele kenmerken, alsmede de typische houten architectuurstijl. Wel is er een grote diversiteit aan dansen, muzikale ritmes, klederdracht en talen. In enkele dorpjes ten zuiden van de stad Trabzon wordt een van de laatste fluittalen ter wereld gefloten.\nToerisme.\nPontus is een grotendeels nog onbekend gebied voor Europese toeristen. De kust kent weinig stranden, en het zeewater is er vrijwel nooit boven de 20 graden. De meeste toeristen zijn dan ook wandelaars uit Europa en Japan en komen voor de natuurlijke schoonheid, de immense diversiteit in flora en fauna, de culturele eigenheid en de traditionele architectuur. In de bergen zijn zomerweiden boven de bomengrens, waar elk jaar festivals worden gehouden. Hier komen ook Turken uit heel Europa op af om hun verre familie te treffen. Ook komen er elk jaar veel Orthodoxe pelgrims en toeristen op bezoek in de kerken en kloosters in het gebied, zoals het Sumelaklooster bij Trabzon. Hier wordt sinds kort jaarlijks een liturgie gehouden door de orthodoxe patriarch van Constantinopel.\nDe belangrijkste bezienswaardigheden zijn:\nAan de westkant:\nIn het midden:\nAan de oostkant:"}
{"id": "3653", "revid": "68078929", "url": "https://nl.wikipedia.org/wiki?curid=3653", "title": "Veda's", "text": "De Veda's (Sanskriet: \u0935\u0947\u0926, \"veda\", kennis) zijn de oudste en heiligste composities van het hindoe\u00efsme, opgesteld in vedisch Sanskriet. Zij behoorden tot een mondelinge traditie waarvan een deel na vele eeuwen op schrift is gesteld en onderdeel is geworden van de hindoegeschriften. Een belangrijk deel van de Indiase filosofie en veel van de religieuze sekten die tot het hindoe\u00efsme gerekend worden, zijn gebaseerd op deze teksten.\nDe canon is onderverdeeld in vier \"Veda's\", de \"Rigveda\", de \"Atharvaveda\", de \"Yajoerveda\" en de \"Samaveda\" en zijn verder onder te verdelen in \"Samhita's\", \"Brahmana's\", \"Aranyaka's\" en \"Upanishads\". Het heeft echter eeuwenlang geduurd voordat deze canon werd vastgelegd. De composities kennen vele auteurs en redacteuren, behorende tot verschillende scholen (\"charana's\") uit ver uiteenliggende gebieden, wat het tot een zeer complex geheel maakt.\nHet woord \"veda\" is etymologisch verwant aan het werkwoord weten en betekent kennis. De \"Veda's\" zijn dan ook meer de gehele beschaving dan slechts een religie en bevatten ook religieuze hymnen, spirituele filosofie, een kosmologie en sociale en rituele voorschriften.\nDe studie van de \"Veda's\" is samen met \"yajna\" (offers) en voortplanting een centraal thema van \"dharma\" voor een tweemaal-geborene (\"dvija\").\nDe \"Veda's\" worden beschouwd als \"shruti\" \u2013 wat wordt gehoord \u2013 wat wil zeggen dat deze composities niet afkomstig zouden zijn van mensen, maar aan zieners of \"rsi\" zijn geopenbaard. Dit in tegenstelling tot de \"smriti\" \u2013 wat wordt herinnerd \u2013 die wel een menselijke auteur hebben. Hindoes kennen daarom aan de \"Veda's\" een canonieke waarde toe, ze bevatten eeuwige, universele kennis en zijn geschonken aan de mensheid.\nChronologie.\nDe oudste van de vier \"Veda's\" is de \"Rigveda\", geschreven in de meest archa\u00efsche vorm van het Sanskriet. Voor de oudste delen hiervan wordt veelal een grove chronologie genomen van 1200-1000 v.Chr. of 1500-1000 v.Chr., maar schattingen hierover lopen uiteen.\nEen eerste kader wordt gegeven door het vedisch Sanskriet, een Indo-Arische taal. Deze werd mogelijk voorafgegaan door de gereconstrueerde talen Proto-Indo-Iranisch en Proto-Indo-Europees (PIE). De datering van PIE stelt ook een grens aan de datering van het vedisch Sanskriet. Er is echter een reeks aan ontstaanstheorie\u00ebn van het PIE, soms zelfs tot het 10e millennium v.Chr. teruggaand. Gezien de grote onzekerheid en het sterk speculatieve karakter van deze modellen, heeft Stefan Zimmer om terughoudendheid gevraagd bij dateringen voor het 3e millennium v.Chr.\nDe eerste schatting over de ouderdom van de \"Rigveda\" werd gedaan door Max M\u00fcller. Hij dacht Katyayana Vararuchi uit het twaalfde-eeuwse \"Kathasaritsagara\" van Somadeva te kunnen situeren in de tweede helft van de vierde eeuw v.Chr. omdat dit een minister was in het Nandarijk. Daarna stelde hij deze minister gelijk aan Katyayana, de auteur van diverse soetra's. Als gedachte-experiment stelde hij daarna voor om de grens voor de soetra tussen 600 en 200 v.Chr. te nemen. Voor de eerder geschreven \"brahmana's\" dacht hij dat deze tussen 800 en 600 v.Chr. opgesteld zouden kunnen zijn. Zo koos hij tussen 1000 en 800 v.Chr. voor de mantra's en tussen 1200 en 1000 v.Chr. voor de chanda's. Het arbitraire karakter van de 200 jaar per periode was al door M\u00fcller zelf aangegeven en werd al snel herhaald door anderen als Theodor Goldst\u00fccker, Jules Barth\u00e9lemy-Saint-Hilaire, Horace Hayman Wilson, Georg B\u00fchler, Hermann Jacobi en Moriz Winternitz. M\u00fcller zag de jaartallen dan ook vooral als bovengrens en zag ook 3000 v.Chr. nog als mogelijk toen Archibald Sayce in een oude Babylonische tekst het woord \"sindhu\" tegenkwam, wat overeen zou komen met de Indus.\nAlfred Ludwig kwam in 1885 op basis van in de \"Rigveda\" genoemde zonsverduisteringen op een oudst mogelijke datum van 1300-1200 v.Chr. De meest extreme schatting situeert het ontstaan van de \"Rigveda\" in het zevende millennium v.Chr., zoals Bal Gangadhar Tilak in 1893 deed op basis van de stand van het sterrenbeeld Orion. Dit zou de \"Rigveda\" nog voor de Indusbeschaving situeren, waarmee de Indo-Arische migratie-theorie onhoudbaar zou worden. Dat zou betekenen dat de Ari\u00ebrs inheems waren en deze \"out-of-India\"-theorie past goed binnen de idee\u00ebn van het hindoenationalisme. Rond het zevende millennium v.Chr. bevond het subcontinent zich nog in de steentijd, terwijl de \"Rigveda\" blijkens de tekst uit de kopertijd stamt.\nOok Jacobi kwam op basis van astronomische interpretaties tot een vroegere periode voor de \"Rigveda\". Precessie van de aardas maakt dat de stand van de sterren in de loop der eeuwen verandert, iets wat teruggerekend kan worden. Om daar conclusies aan te kunnen verbinden, moet duidelijk zijn welk hemellichaam genoemd wordt en moet de genoemde positie voldoende nauwkeurig zijn. George Thibaut, William Dwight Whitney en Hermann Oldenberg kwamen al snel met weerleggingen. Whitney stelde dat er niets was wat erop wees dat de Indo-Ari\u00ebrs de hemelbol dusdanig systematisch bestudeerden dat astronomische observaties in de \"Rigveda\" voldoende nauwkeurig waren om hier enige conclusies aan te verbinden. Dat zou tot gevolg hebben dat schattingen op basis van genoemde observaties meer dan een millennium uiteen konden lopen. Hierop volgde dan ook een discussie in hoeverre de Indo-Ari\u00ebrs in staat waren om deze observaties voldoende nauwkeurig uit te voeren.\nIn 1906 vonden Hugo Winckler en Theodore Makridi het archief van Bogazk\u00f6y uit het oude Hattusa. Een van de documenten betreft een verdrag tussen Shattiwaza van Mitanni en Suppiluliuma I van de Hettieten uit de veertiende eeuw v.Chr. waarin naast andere goden \"Mi-it-ra\", \"U-ru-w-na\", \"In-da-ra\" en \"Na-sa-at-ti-ia\" worden aangeroepen. In de \"Rigveda\" worden Mitra, Varuna, Indra en Nasatya genoemd, ook samen gegroepeerd. Jacobi zag hierin aanwijzingen dat zijn chronologie mogelijk was, maar Oldenberg kon zich ook in deze uitleg niet vinden. Een andere tekst uit dit archief ging over Kikkuli, een paardentrainer uit dezelfde periode. Hierin werden Indo-Arische termen gebruikt. De \"Rigveda\" zou desondanks ouder kunnen zijn dan deze teksten, maar zou dan lange tijd vrijwel onveranderd moeten zijn. Dit is mogelijk, het Akkadisch en het Chinees schrift zijn lange tijd relatief onveranderd gebleven als schrijftaal, maar is uitzonderlijk.\nParallellen tussen de \"Rigveda\" en de Iraanse \"Avesta\" in taal en cultuur zijn opmerkelijk groot. Aangezien Zarathustra de auteur zou zijn van het oudste deel van de \"Avesta\", zou zijn datering kunnen helpen bij die van de \"Rigveda\", maar ook de schattingen van wanneer hij heeft geleefd lopen wijd uiteen. Daarmee brengt de tekst de oplossing niet dichterbij, maar is het onderdeel van hetzelfde probleem. Ook de vermelding van de strijdwagen met spaakwielen in beide teksten brengt de oplossing niet dichterbij. Zo kunnen dateringen in het derde en begin van het tweede millennium niet uitgesloten worden.\nDe problematiek met het dateren van de \"Veda's\" betekent ook dat bij het reconstrueren van de geschiedenis van Zuid-Azi\u00eb de nodige terughoudendheid in acht moet worden genomen. De periode van de Vedische tijd is dan ook geen vast gegeven.\nOverlevering.\nDe vroegst overgeleverde teksten van de \"Veda's\" zijn afkomstig uit de elfde eeuw, maar eerdere versies werden waarschijnlijk vanaf 500 v.Chr. op schrift gesteld. Dat betekent dat zij een millennium lang alleen mondeling zijn overgedragen. Speciale leden van de brahmanen, pandits, hadden de taak de verzen uit het hoofd te leren. De vedische recitatie maakt gebruik van mnemonische technieken als het metrum en de standaardformuleringen om het uit het hoofd leren te vergemakkelijken en door dit muzikale beginsel was het mogelijk een werk intact te houden. Doordat er meer nadruk lag op de \"praxis\" dan op het geloof, is er meer sprake van orthopraxie dan orthodoxie.\nDe orale traditie werd in stand gehouden omdat de \"Veda's\" niet voor iedereen toegankelijk waren en daarom pas na lange tijd op schrift werden gesteld. Stammen en brahmanen daarbinnen waren veelal niet bereid om hun kennis te delen met buitenstaanders. Die traditie had tot gevolg dat bij Vedische scholen die hun aanhang verloren, ook hun recensies (\"shakha's\") verloren gingen. Dit gold ook toen teksten op schrift werden gesteld, aangezien nog lang gebruikgemaakt werd van palmbladmanuscripten, die vergankelijk van aard waren en afhankelijk waren van kopiisten. Zo verdwenen veel \"shakha's\" en veel van de diversiteit daarvan. Dit werd versterkt door de canonisering onder de Kuru's waarbij de klassieke \"shrauta\"-rituelen gevormd werden.\nHoewel een deel van de composities op schrift is overgeleverd, zijn de \"Veda's\" in essentie dus orale literatuur. Hoewel de \"Veda's\" wel als heilig boeken worden beschreven, is boek een verkeerde vertaling van \"mandala\", wat staat voor cirkel of cyclus.\nDe filosofie dat de \"Veda's\" gehoord zijn, is van later datum. Ten tijde van de compositie waren de namen van de auteurs welbekend. Dat zij gehoord zijn (\"shruti\") werd pas later bedacht door de school van Purva Mimamsa.\nStructuur.\nDe opbouw van de familieboeken van de \"Rigveda\" is zo dat het aantal hymnen toeneemt per \"mandala\", waarbij elke \"mandala\" begint met de invocatie van Agni, Indra en andere goden waarbij het aantal hymnen per god steeds afneemt en de hymnen zelf ook steeds korter worden. Verder neemt ook het aantal lettergreepen steeds af volgens het Vedische metrum. Als de auteur, de godheid en het metrum bekend zijn, is zo duidelijk waar de hymne zich bevindt binnen de \"Rigveda\". Afwijkingen daarvan zijn latere toevoegingen.\nNaamgeving.\nDe \"Rigveda\", \"Yajoerveda\" en \"Samaveda\" noemden zichzelf niet zo. Deze namen komen in geen enkele \"Samhita\" voor en ook niet in de vroege \"Brahmana's\". Pas in een later deel van de \"Aitareya-Brahmana\" en de jongere delen van de \"Satapatha-Brahmana\" worden deze namen genoemd.\nIndeling.\nAlle vier \"Veda's\" bevatten een verzameling hymnen (\"Samhita's\"), een gedeelte dat de exegese van rituelen beschrijft (de \"Brahmana's\"), een beschrijving van religieuze riten en voorschriften (de soetra's) en een serie filosofische verhandelingen (de \"Upanishads\" en \"Aryanka's\").\nIn de \"Veda's\" vonden de \"ritvij\", de oude Indische priesters, de benodigde spreuken, hymnen, formules, en dergelijke voor religieuze plechtigheden. In totaal waren er vier priesters nodig bij een dienst: de roeper, de zanger, de celebrant en de opperpriester. Daarom zijn er ook vier Veda's, een voor elke priesterlijke functie.\nDe vier \"Veda's\" zijn:\nIndelingen uit de Vedische tijd waren nog niet uitgekristalliseerd en gingen soms van drie delen (\"trayt\") uit, zonder de \"Atharvaveda\", en soms van vier delen (\"Chaturveda\"). Dit laatste volgde uit de reformatie van de rituelen door de Kuru's. Pas rond de tijd van Panini, de Pali-canon en Patanjali was er sprake van een canon dat op de uiteindelijke vorm begon te lijken. Pas in de Middeleeuwen werden volledigere lijsten van Vedische werken en scholen opgesteld, zoals de \"Prapa\u00f1cah\u1e5bdaya\".\nEr zijn daarnaast ook nog sub-\"Veda's\", zoals de \"Ayurveda\", die over de geneeskunst gaat, de \"Gandharva Veda\", die de muziek met \"raga's\" weergeeft, de \"Sthapatya Veda\", die gaat over oerprincipes voor bouwkunst van woningen in meerdere verdiepingen en steden. Deze sub-\"Veda's\" hebben geen religieuze inhoud.\nDe \"Veda's\" bevatten geen complete mythologie. De hindoe\u00efstische mythologie werd pas ten volle vastgelegd in de \"Purana's\" en heldendichten als de \"Mahabharata\" en \"Ramayana\". Deze teksten zijn enkele eeuwen na de \"Veda's\" ontstaan en opgeschreven.\nDe oudst overgeleverde teksten zijn niet noodzakelijk ook de eerst gecomponeerde teksten. Zo lijken boeken 2 tot en met 7 van de \"Rigveda-Samhita\" ouder dan de andere vier boeken of \"mandala's\". De \"Veda's\" hadden niet een enkele auteur, ze zijn geleidelijk samengesteld uit eerder door mondelinge overlevering doorgegeven hymnen en verhandelingen. De oudste zes zijn de familieboeken, aangezien deze worden toegeschreven aan families van \"rishi's\", zoals Gritsamada voor het grootste deel van boek 2, Vishvamitra voor het grootste deel van boek 3, Vamadeva voor het grootste deel van boek 4, Atri voor boek 5, Bharadvaja voor boek 6 en Vasishtha voor boek 7.\nElk boek kent een eigen patroon van hymnen en uit afwijkingen van dat patroon is af te leiden wat latere toevoegingen zijn. Deze kunnen wel eerder gecomponeerd zijn, net als andersom, wat de keuze zal zijn geweest van de uiteindelijke samenstellers van de geschreven versies. Die versies verschilden met de verschillende families van \"brahmana's\". Hieruit vormden zich verschillende vedische scholen (\"charana's\") met elk een eigen \"recensio\" (\"shakha\"), waarbij de \"Yajoerveda\" veruit de meeste \"shakha's\" kende, al zijn de meeste daarvan niet overgeleverd.\nOorsprongsgebied.\nVoor veel \"shakha's\" is een regio aan te wijzen waarin deze domineerde aan de hand van de ontwikkeling die het vedisch Sanskriet maakte na de \"Rigveda\". Dit post-rigvedisch Sanskriet werd waarschijnlijk be\u00efnvloed door nieuwe migraties van over de Indus, waar de Bharata en later de Kuru vroege voorbeelden van waren. Aan de hand van deze verschillen Het vedisch Sanskriet is door Michael Witzel diachronisch in vijf fasen onderverdeeld:\n\"Rigveda\".\nAan de hand van de in de \"Rigveda\" genoemde rivieren is het oorsprongsgebied vast te stellen van de oudste teksten uit de vroeg-vedische periode. De noordwestelijke rivieren Kubh\u0101 (Kabul), Krumu (Kurram) en Gomati\u012b (Gomal) liggen in Oost-Afghanistan en Pakistan. De zeven rivieren in de Punjab liggen in het midden, waarna er een beweging oostwaarts is waar te nemen naar de Yamun\u0101 (Yamuna) en de Ga\u1e45g\u0101 (Ganges) in een late tekst, het gebied van de Kuru's en Panchala uit de latere midden-vedische periode en Koshala en Videha in de laat-vedische periode. De \"Taittiriya\" en \"Jaiminiya\" hadden hun oorsprong in Panchala, maar kregen grote invloed in het zuiden. Hoewel het negatief bewijs is, volgt uit het niet genoemd worden van de tijger en rijst, dat de oostelijkere gebieden waarschijnlijk onbekend waren.\nDe meest noordelijke rivier die genoemd wordt, is de Ras\u0101 die uit de himavant (Himalaya) naar de Indus stroomt. De oceaan was bekend, maar het meest zuidelijke bewoonde punt was waarschijnlijk de Bolanpas waar de Bhalanas zich hadden gevestigd.\n\"Atharvaveda\" en de mantra's van de \"Yajoerveda\".\nDe volgende fase is te vinden in de \"Atharvaveda\" en de mantra's van de \"Yajoerveda\". Hier is het centrum verschoven naar het oosten, naar Madhyadesha, het middenland, ongeveer het moderne Haryana en Uttar Pradesh. Veel van de ongeveer 50 clans uit de vorige periode waren onderdeel geworden van de superstam Kuru-Panchala.\nDe grenzen worden aangegeven door de clans die onafhankelijk waren gebleven, de Kashi en Anga in het oosten, de Magadha in het zuidoosten, Gandhari en de Mahavrsas in het noordwesten en de Bahlikas daar nog voorbij. De noordelijke grens wordt nog steeds gevormd door de Himalaya, waar de Kirata verbleven. In deze teksten worden de tijger en rijst voor het eerst vermeld.\n\"Yajoerveda-Samhita's\".\nVan de \"Yajoerveda\" zijn meerdere \"Samhita's\" overgeleverd, waaronder de \"Maitrayani-Samhita\", \"Katha-Samhita\", \"Kapisthala-Samhita\" en \"Taittiriya-Samhita\".\nOok in de \"Maitrayani-Samhita\" is de Himalaya de noordelijke grens. De andere grenzen worden niet duidelijk genoemd, maar indirect is afgeleid dat in het westen de woestijn de grens was en in het oosten Panchala. Dat komt overeen met het gebied van de Kuru's, de dominante clan, maar die trokken net als de Bharatas, Ikshvaku, Matsya, Usinaras, Vasa, Salva en Satvanta rond in dit gebied.\nHet gebied van de \"Katha-Samhita\" en de sterk gelijkende \"Kapisthala-Samhita\" is westelijker gelegen. De Himalaya is af te leiden uit de mate van regenval en de westelijke stromingsrichting van de rivieren die genoemd worden. Dat zou het gebied van deze \"shakha\" in de oostelijke Punjab brengen, het heilige land Kurukshetra tussen de Beas en de Yamuna, de Tharwoestijn en de Himalaya, grenzend aan de Kuru-Panchala. Ook de zuidelijker wonende Nishada worden genoemd.\nDe oorsprong van de \"Taittiriya-Samhita\" ligt in de buurt van Kurukshetra, aangezien er pelgrimstochten werden ondernomen naar de daar gelegen Sarasvati. Dit gebied zou de westelijke grens vormen, terwijl de Himalaya de noordelijke grens vormde. Videha was de uiterste oostelijke en Nishada de uiterste zuidelijke grens, maar waarschijnlijk lag het kerngebied meer naar het centrum.\n\"Brahmana's\" en \"Upanishads\".\nDe \"Brahmana's\" en \"Upanishads\" vormden de volgende fase in de vorming van de \"Veda's\". De \"Aranyaka's\" voegen weinig nieuws toe aan de \"Brahmana's\".\nDe \"Aitareya-Brahmana\" bestaat uit twee delen, \"pancikas\" 1-5 en \"pancikas\" \"6-8\" die een verschillende oorsprong hebben. Uit de westelijke stroomrichting van de rivieren is af te leiden dat het gebied van het eerste deel vergelijkbaar is met dat van de Katha's, al situeren de noordwestelijke winden het iets westelijker dan Kurukshetra. Het tweede deel is oostelijker gesitueerd, in het middenland van Kuru-Panchala. Er was ook meer bekend over de buitenwereld, aangezien ook niet-Indo-Arische volken genoemd worden. Voor het eerst in de \"Veda's\" wordt hier ook het concept van \"maharadja\" genoemd.\nDe \"Kausitaki-Brahmana\" is net als de \"Taittiriya-Samhita\" systematischer, maar ook korter dan de andere teksten, waarmee er minder aanwijzingen zijn om de locatie van samenstelling te bepalen. Dit lijkt in het middenland te hebben plaatsgevonden.\nDe \"Jaiminiya-Brahmana\" is mogelijk gebaseerd op de verloren gegane \"Satyayani-Brahmana\" uit het middenland om daarna in het zuidwesten verder geredigeerd te worden in een gebied dat in het zuiden grenst aan de Narbada, in het oosten aan de Ken, in het noorden aan de benedenloop van de Chambal en de Tharwoestijn en in het westen door de Arabische Zee.\nOok de \"Pancavimsa-Brahmana\" en de \"Satapatha-Brahmana\" zijn zeer bondig met weinig aanwijzingen om het oorsprongsgebied te vinden, maar dit lijkt voor de \"Pancavimsa-Brahmana\" het heilige land Kurukshetra te zijn geweest, of in ieder geval daar niet ver vandaan. Van de Madhyandina-\"shakha\" van de \"Satapatha-Brahmana\" lijken de eerste vijf hoofdstukken of \"kanda\" een oostelijkere oorsprong te hebben dan \"kanda\" 6-10 en verhalen meer over het middenland. De Kanva-\"shakha\" heeft mogelijk zijn uiteindelijke redactie in Panchala of Koshala gehad. De latere \"kanda's\" van beide \"shakha's\" hebben een oostelijker oorsprong in Koshala en Videha.\nDe \"Brihadaranyaka-Upanishad\" was een van de laatste teksten van de Kanva-\"shakha\" en beslaat dan ook een groot deel van het dan bekende gebied, met de nadruk op Videha.\nCulturele invloeden.\nDe \"Veda's\" zijn grotendeels geschreven in Vedisch Sanskriet dat werd gesproken door Indo-Ari\u00ebrs die waarschijnlijk gemigreerd zijn vanuit Azi\u00eb. Zoals elke migratie ging ook deze gepaard met acculturatie en zo bevat de \"Rigveda\" 300 niet-Indo-Europese woorden. De andere talen zijn onder meer Proto-Munda of Munda, Dravidisch, Tibeto-Birmaans en enkele isolaten. Daarnaast bestaat een deel uit een uitgestorven niet-Indo-Europese taal. Mogelijk was dit de taal van het archeologisch complex Bactri\u00eb-Margiana (BMAC), de Oxuscultuur.\nDe wisselwerking met andere talen droeg ertoe bij dat er Indo-Arische dialecten ontstonden die steeds meer afweken van de mondelinge traditie van de \"Veda's\". De wisselwerking maakte dat enerzijds de Indo-Ari\u00ebrs een indianisering ondervonden en de inheemse volken een arianisering en op taalkundig vlak een sanskritisering. De sanskritisering maakte een opwaartste sociale mobiliteit mogelijk van inheemse volken onder Indo-Arisch gezag.\nVerhaal.\nNaast de invocaties , mythes, rites, vraagstukken, mantra's en rituelen wordt er in de \"Rigveda\" ook verhaald over de lotgevallen van zo'n zes generaties van 50 stammen (\"jana\") die behoorden tot vijf volken (mogelijk \"pancha-janah\"), de Yadu, Turvasha, Anu, Druhyu en Puru. De eerste vier worden echter nauwelijks genoemd en de hoofdrol is weggelegd voor de aan de Puru gerelateerde Bharata die kort daarvoor in de Punjab waren gearriveerd.\nEen belangrijke rol speelt de Slag van de Tien Koningen aan de Parushni, de Ravi. Aan de ene kant stond Sud\u0101s die zowel een Tritsu als een Bharata werd genoemd. Mogelijk waren deze dezelfde, maar een andere mogelijkheid is dat de Tritsu een koninklijke familie waren van de stam Bharata. Dit was een kleine stam, maar met de komst van priester (\"purohita\") Vasishtha zouden deze aan kracht hebben gewonnen.\nDe Tritsu kwamen tegen een alliantie te staan van tien stammen, zowel \"arya\" als inheemse stammen (\"das\u00e0\"), aangevoerd door de Puru en bijgestaan door Vishvamitra die eerder purohita van Sudas was geweest. De Tritsu wisten de overwinning te behalen, wat te danken zou zijn aan het aanroepen van de goden Indra en Varuna en de offers (\"yajna\") die aan hen gebracht werden, al werden de goden ook wel aangeroepen door \"das\u00e0\", wat wijst op enige vorm van acculturatie.\nDe Bharata domineerden daarna de andere stammen, maar de opvolgers van Sudas deden daarbij waarschijnlijk wel pogingen om op vriendschappelijker voet te komen, wat er mogelijk toe heeft geleid dat er in latere versies van de \"Rigveda\" niet alleen hymnen van de Bharata staan. Dat zou het geval kunnen zijn bij de composities van de Kanva die afwijken van het oudere werk.\nDe Bharata zouden daarna oostelijker richting de Yamuna zijn getrokken. Aan het einde van de \"Rigveda\" komen de Kuru's uit Kurukshetra in beeld. Zij zouden de 50 stammen verenigen tot een enkele superstam en de laatste hymne van de \"Rigveda\", RV 10.191, roept dan ook op tot eenheid. De Kuru's zouden de \"Rigveda\" ook redigeren tot een versie die dicht bij de overgeleverde versies ligt.\nDe Kuru's woonden in het heilige land Kurukshetra en worden veel genoemd in de \"Paippalada-Samhita\", onderdeel van hun \"shakha\" van de \"Atharvaveda\", en in de overgeleverde \"samhita's\" van de \"Yajoerveda\". Ze komen ook voor in de \"Saunakiya-Samhita\", onderdeel van de \"shakha\" van de \"Atharvaveda\" van de Pancala. De Pancala woonden oostelijk van de Kuru's, met wie zij een verbond aangingen. Het middenland Madhyadesha werd met Kurukshetra het belangrijkste gebied en de Kuru's gaven \"shrauta\"-rituelen met mantra's kregen een belangrijke rol, waarmee ook het belang van de brahmanen toenam, terwijl hun macht die van de goden in toom hield. De sociale stratificatie nam sterk toe waarbij sociale klassen strikte \"varna's\" werden. Die veranderingen bleken van groot belang en een deel daarvan zijn tot in moderne tijden van belang gebleven.\nHenothe\u00efsme of monothe\u00efsme?\nVooral de latere \"Veda's\" zijn monistisch. De invloedrijke westerse Indiakundige Max M\u00fcller noemde ze henothe\u00efstisch. Daarmee bedoelde hij het geloof in meerdere goden, waarvan een enkele aanbeden wordt en als superieur gezien wordt. Hij twijfelde of hij het niet toch als monothe\u00efstisch moest benoemen, aangezien sommige verzen op monothe\u00efsme leken te wijzen.\nDe meeste hindoes beroepen zich voor hun monothe\u00efstische visie o.a. op het vers: \"Aan wat een is, geven de wijzen vele namen. Ze noemen het Agni, Yama, Matarisvan\" (\"Rigveda\", 1.164.46). Ze geloven dat dit aangeeft dat met de verschillende goden verschillende aspecten van \u00e9\u00e9n God bedoeld worden.\nInterpretatie.\nDe \"Veda's\" zijn geschreven in een zeer oude vorm van Sanskriet. Woorden kunnen hierin een groot aantal betekenissen hebben. Hierdoor zijn er veel verschillende interpretaties van \u00e9\u00e9n tekst mogelijk. Soms lijkt dat ook de bedoeling, maar vaak ook niet. Zo lazen voorstanders van de Arische invasietheorie in een bepaald vers dat een Arische god-koning een irrigatiesysteem vernielt van de donkergekleurde \"dasa's\". In dezelfde tekst kan ook een uitleg van de waterkringloop gezien worden.\nZo is er een traditie ontstaan van commentaren. De \"Brahmana's\", letterlijk commentaren, zijn hier de vroegste vorm van. Middeleeuwse commentaren op de \"Veda's\" zijn geschreven door onder andere Sayana en Mahidhara. Recentere commentaren zijn opgesteld door Sanskrietdeskundige Swami Dayanand, die de Arya Samaj oprichtte. Er zijn ook Engelse vertalingen door westerse indologen zoals Max M\u00fcller, Horace Wilson en Ralph Griffith die zich soms baseren op de middeleeuwse commentaren. Veel hindoes hebben kritiek op deze vertalingen en wijzen erop dat zij in de koloniale periode werkten en betaald werden door christelijke missionarissen."}
{"id": "3654", "revid": "905708", "url": "https://nl.wikipedia.org/wiki?curid=3654", "title": "Sanskriet", "text": "Het Sanskriet (Devanagari: \u0938\u0902\u0938\u094d\u0915\u0943\u0924\u092e\u094d ; Sanskriet: \"Sa\u1e43sk\u1e5btam\", , &lt; \"sam\", samen + \"k\u1e5bta\", gemaakt) of Oudindisch is een Indo-Arische taal en de heilige schrijftaal voor het hindoe\u00efsme, boeddhisme en ja\u00efnisme. Door de verspreiding van deze religies werd het de \"lingua franca\" van de oudheid en middeleeuwen in Zuid-, Zuidoost- en delen van Centraal-Azi\u00eb.\nSanskriet is de taal van de grote klassieke literatuur van het Indiase subcontinent, waar het nog steeds door een aantal brahmanenfamilies en bepaalde hindoe\u00efstische sekten wordt gebruikt. Het is dan ook niet zozeer een volkstaal, maar wel een heilige taal die nog door sommige gelovigen wordt gesproken.\nEtymologie.\nDe naam Sanskriet is relatief recent en is afgeleid van \"sa\u1e43sk\u1e5btam\", waarin \"sams\" \"samengesteld, volmaakt\" betekent en \"k\u1e5bta\" \"gemaakt\". De eerste \"m\" heeft in het Devanagari een bovenpunt (\"anusv\u0101ra\", nasale klank), in de transcriptie weergegeven door een \"m\" met onderpunt, en de \"r\" met onderpunt wordt uitgesproken als /rie/ of /roe/. De \"a\"'s hebben geen lengteteken en worden dus kort uitgesproken. Gedurende eeuwen werd de taal aangeduid met \"v\u0101c\" of \"\u015babda\", woord, taal en werd beschouwd als de enig mogelijke taal. Bepaalde metaforen zoals \"g\u012brv\u0101\u1e47abh\u0101\u1e63\u0101\" taal der goden duiden wel op het uitzonderlijk verheven en religieus karakter.\nGeschiedenis.\nHet Sanskriet behoort tot de Indische of Indo-Arische talen die onderdeel zijn van de Indo-Iraanse talen en Indo-Europese talen. Het heeft in sterke mate de talen in het noorden van India be\u00efnvloed, zoals het Hindi, Urdu, Bengaals, Marathi, Kasjmiri, Punjabi, Nepalees en de zigeunertaal.\nDe eerste betekenis van Sanskriet is die van oudste overgeleverd Indo-Arisch, de moedertaal waaruit een groot aantal dialecten is voortgekomen; een zustertaal is het Oud-Iraans (Avestisch, Oud-Perzisch), waarvan het zich nauwelijks onderscheidt. Volgens de Arische invasietheorie werd het zogeheten vedisch Sanskriet, de voorloper van het Vedisch, vanaf ongeveer 5000 v.Chr. gesproken in \"Aryavarta\" (Groter-India: Zuid- en Centraal-Azi\u00eb). Door de migratie van Arische stammen naar Perzi\u00eb, Mesopotami\u00eb en Anatoli\u00eb werd de taal ook meegenomen. Met zekerheid is vastgesteld dat een vorm van Indo-Arisch werd gesproken in de 14e eeuw v.Chr. dankzij Indo-Arische woorden in documenten die in het gebied van de Hittieten zijn teruggevonden, opgesteld in hun eigen Indo-Europese taal, het Hittitisch. Een zo'n document is een handboek over het trainen van paarden van ene Kikkuli uit het land der Mitanni\u00ebrs.)\nVedisch Sanskriet.\nDe oudste vorm van Sanskriet waarvan op meer tastbare wijze wordt getuigd, heet het Vedisch. Het is de taal waarin de Veda's zijn opgesteld, waaronder de \"R\u0325g Veda\" of 'Veda der hymnen \"(r\u0325g-)\"', het meest antieke geheel van teksten. Het blijft echter moeilijk de Rig Veda zelf te dateren en dus ook het historische begin van de vedische taal. Deze antieke hymnen werden immers vooral gereciteerd en van buiten geleerd (zelfs tot op vandaag), en het optekenen gebeurde pas relatief laat. Hun samenstelling is bovendien over verscheidene eeuwen gespreid. Volgens sommigen gaan de oudste teksten terug tot v\u00f3\u00f3r het 2e millennium v.Chr., volgens anderen is dit een mythe.\nKlassiek Sanskriet.\nHet vedisch Sanskriet, waarin de vier \"Veda's\" zijn opgesteld, verschilt van het klassiek Sanskriet ongeveer in dezelfde mate als waarin het homerisch Grieks verschilt van het klassieke Grieks. Een late vorm van het reeds ge\u00ebvolueerd (bijvoorbeeld het verdwijnen van de conjunctief) vedisch Sanskriet leidde tot het preklassiek Sanskriet. Dit wordt gebruikt rond de 5e eeuw v.Chr. of van de 4e eeuw v.Chr. Dit is het Sanskriet dat Panini, de oudste bekende grammaticus uit de oudheid, fonologisch en grammaticaal beschreef in zijn \"Ashtadhyayi\". Hierin stelde hij de taalregels en formules die hij eigen aan de vedische hymnen beschouwde en standaardiseerde daarmee de taal.\nUit de 3e eeuw v.Chr. dateren de eerste teksten van Prakrits (ordinaire talen), onder meer de inscripties van Ashoka. De talen die hiermee aangeduid worden, komen overeen met minder nobele dialecten, dat wil zeggen gevulgariseerde talen voor dagelijks gebruik. die zich snel van elkaar afscheiden en leiden tot de veelheid aan Indo-Arische talen die nu in het Indiaas subcontinent voorkomen. Deze komen alle uit het originele oude Indo-Arisch, maar kennen verschillende ontwikkeling en gebruiksdoelen. Uit dergelijke prakrits stammen onder meer moderne talen als Hindi, Punjabi of Bengaals. Deze talen zijn vulgair in de zin van het vulgair Latijn, dat wil zeggen ze worden door het volk gesproken. Het duurt dan ook tot de 19e eeuw voordat de literatuur in moderne taal die in het Sanskriet gaat overvleugelen.\nIn zijn \"Mah\u0101bh\u0101\u1e63ya\", waarin Patanjali in de 2e eeuw v.Chr. zijn commentaar op de grammatica van Pa\u1e47ini formuleerde, doken de eerste kritieken op. De commentator bewees dat het Sanskriet nog een levende taal is, maar dat de dialectische vormen deze konden ontwrichten. Het bestaan van de prakrits werd dus erkend en het gebruik van de dialectvormen afgekeurd. Het besef van een grammaticale norm drong sterker door en vanaf dan bevestigde het Sanskriet zich in zijn vaste vorm van het klassieke Sanskriet, dat uiteindelijk in de teksten wordt aangeduid met de term \"sa\u1e43skr\u0325ta\", een term die echter niet door Patanjali zelf werd gebruikt. De term volmaakt, perfect bereid, af wordt ook gebruikt in verband met voedsel.\nDe taal wordt vanaf de christelijke jaartelling niet meer natuurlijk gebruikt; de grammatica is volledig beschreven en evolueert niet meer. Het is een culturele en religieuze taal, zonder rechtstreeks verband met de levende talen, vaak gebruikt als \"lingua franca\" en als literaire taal, zelfs door de volkeren die geen oud-Indische taal spreken, zoals de Dravidische taalgebruikers. Dit duurde zo tot rond de 14e eeuw toen de neo-Indische talen die uit de prakrits stammen werkelijk gingen domineren, om ten slotte vanaf de 19e eeuw het Sanskriet te vervangen als literaire taal. Opmerkenswaardig is dat het Tamil, ook een Dravidische taal zonder ontstaansverband met het Sanskriet, eveneens gesterkt door een oude cultuur, al veel eerder in concurrentie was met het Sanskriet, vanaf de eerste eeuwen van de jaartelling. Dit kent leenwoorden uit het Sanskriet.\nDe geschiedenis in een notendop.\nOp die manier stammen alle moderne Indo-Arische talen af van het Sanskriet.\nHedendaags gebruik.\nSanskriet wordt door sommigen als een dode taal beschouwd, hoewel het een offici\u00eble taal is in India. Als sterk verbuigende en archa\u00efserende taal is de studie van het Sanskriet fundamenteel in het kader van de vergelijkende lingu\u00efstiek.\nDe leden van ISKCON, ook wel bekend als de Hare Krishna-beweging, leren de heilige teksten uit de \"Veda's\" in het Sanskriet net als de vele liederen die ze leren zingen. Er wordt namelijk door deze groepering uit geen enkel ander standaardwerk geleerd dan uit wat in het Sanskriet is verschenen. Tijdens bruiloften worden er speciaal \"brahmana's\" aangetrokken die gespecialiseerd zijn in het chanten van vedische mantra's, om zo het echtpaar bescherming en voorspoed mee te geven.\nVedisch en klassiek Sanskriet.\nVoornaamste verschillen tussen \"vedisch Sanskriet\" en \"klassiek Sanskriet\":\nSchrift.\nHet Sanskriet is vele eeuwen en mogelijk zelfs enkele millennia enkel mondeling overgeleverd, hoewel hiervoor geen wetenschappelijk bewijs is. Het Sanskriet werd voor het eerst opgeschreven in de 1e eeuw v.Chr., met het Brahmischrift. Het Brahmischrift leidde tot vele anderen schriften, die gezamenlijk de Brahmische schriften worden genoemd, en worden tot op vandaag nog gebruikt; ook om andere talen weer te geven.\nDevanagari.\nHet Devanagari -schrift is sinds de 18e eeuw in gebruik. Devan\u0101gar\u012b betekent godenstad. Dit schrift, dat ook door sommige moderne Indiase talen, onder andere het Hindi, wordt gebruikt, heeft 56 lettertekens, die kunnen worden gerangschikt in functie van het gebruik van de spraakorganen: keel \u2014 achterkant gehemelte \u2014 voorzijde gehemelte \u2014tanden \u2014 lippen.\nPanini zette de vocalen (in transliteratie: a \u0101 i \u012b u \u016b \u1e5b \u1e5d \u1e37 \u1e39 e ai o au) vooraan, (in de afbeelding rechts bovenaan in het grijs); dan komen - volgens hun articuleringsplaats - van achteraan de mondholte naar voor de consonantenrijen (in de afbeelding gekleurd):\nAan het einde van de lijst staan (onderaan):\nDeze systematiek met inachtneming van de precieze klanken uit het Sanskriet werd ooit in oudere Indiase schriften ontwikkeld, zoals het Brahmi-schrift.\nEen aantal andere in India gebruikte schriften, zoals dat van het Bengali en het Gujarati, zijn verwant aan het Devanagari. Deze zijn ook uit het Brahmischrift ontstaan.\n \n\"Shiva zegene de liefhebbers der godentaal (Kalidasa)\"\nTransliteratie.\nOmdat het Sanskriet zo'n 50 grafemen kent (het Nederlands heeft er slechts 36), moeten er een aantal in transliteratie worden omgezet door ofwel een combinatie van twee Nederlandse letters, ofwel extra diakritische tekentjes te gebruiken. Accenten, puntjes en platte streepjes zijn er daar enkele van. Het weglaten van dergelijke tekens of dubbele letters zou in feite informatieverlies betekenen en kan leiden tot foutieve vertaling.\nIn het Sanskriet Devanagari gaat per definitie de articulatie van iedere medeklinker met een korte \"a\"-klank gepaard, tenzij er onderaan een schuin streepje staat ten teken dat de medeklinker onmiddellijk op een volgende aansluit. Die \"a\"-klank klinkt niet als de Nederlandse \"a\" maar als een sjwa (zoals bijvoorbeeld in de). Wanneer een volle\" a\"-klank (\"\u0101\" in transliteratie) zoals in het Nederlands wordt gebruikt, volgt in het devanagari een verticale dwarsstreep op het medeklinkerteken.\nDeze transliteratie is internationaal geldig en overstijgt dus de spelling in nationale woordenboeken zoals Van Dale, waarvan de auteurs niet zo sterk vertrouwd zijn met de finesses van het Sanskriet. De juiste spelling is namelijk van zeker belang niet alleen om de juiste uitspraak aan te geven, omdat woorden anders in feite onjuist gaan klinken, maar vooral omdat men ze eventueel verkeerd zou vertalen, zoals wel vaker gebeurd is. Eenzelfde woord met een korte of een lange \"a\" of met een \"bh\" in plaats van een \"b\" heeft meestal ook wel een heel andere betekenis in het uitermate systematisch opgebouwde Sanskriet.\nKlanken.\nHet Devan\u0101gar\u012b-alfabet kent bijna tweemaal zoveel letters als het Nederlands. Dit komt door de veelheid van klanken in de taal: elke medeklinker bestaat niet enkel stemhebbend en stemloos, zoals bij ons (bijvoorbeeld /d/ naast /t/), maar elk van deze versies heeft ook nog een geaspireerde en een niet-geaspireerde vorm (/dh/ en /th/).\nDe geaspireerde klank heet \"mahaprana\", of met grote adem. De niet-geaspireerde tegenhanger wordt \"alpaprana\" genoemd, of met kleine adem.\nConsonanten van het Sanskriet volgens Panini:\nTaalverwantschap.\nHet Sanskriet is de oudste levende Indo-Europese taal. Grammaticaal gezien heeft Sanskriet veel overeenkomsten met de Romaanse talen en het Grieks, maar qua woordenschat heeft het meer overeenkomsten met de Germaanse talen.\nVanuit grammaticaal en etymologisch standpunt gezien, is de taal van groot belang als studie-object. In de achttiende eeuw was het de bestudering van het Sanskriet die de Westerse taalgeleerden (met name de Britse rechter William Jones) op het spoor bracht van wijdverbreide taalverwantschappen \u2014 binnen wat nu de Indo-Europese taalfamilie wordt genoemd. In de negentiende eeuw heeft de taalwetenschap juist daardoor een geheel nieuwe wending genomen; de invloed van Panini's benadering was essentieel.\nWerken en functie.\nNaast de Bhagavad g\u012bt\u0101, de Upanishads en de Sr\u012bmad bh\u0101gavatam zijn er twee grote epen in het Sanskriet geschreven: de \"Mah\u0101bh\u0101rata\" en de \"R\u0101m\u0101yana\".\nOok bestaat er toneelwerk, religieuze commentaren, moraliserende fabels en lyriek. De Pa\u00f1catantra en de Hitopadesha kaderen dierenfabels binnen een raamvertelling. Jean de La Fontaine ontleende zijn verhalen uitdrukkelijk aan de Perzische literatuur, die zelf terugging op de Indiase fabels.\nTot in de 20e eeuw was het Sanskriet de taal van de brahmanen (de geestelijkheid) en van de geleerden. Het vervulde daarmee een functie vergelijkbaar met die van het Latijn in de Europese middeleeuwen.\nBrede belangstelling.\nVanwege de groeiende invloed van de godsdiensten en wetenschappen uit India in de westerse wereld, (yoga, vedanta en dergelijke) gaan steeds meer mensen in het westen tegenwoordig Sanskriet leren."}
{"id": "3656", "revid": "484386", "url": "https://nl.wikipedia.org/wiki?curid=3656", "title": "Prakrit", "text": "Prakrits (van \"prakrta\", dat \"natuurlijk\" betekent) zijn de Indo-Arische talen en dialecten die gesproken werden in het oude India. De prakrits werden gebruikt als spreektaal, en kunnen daarin worden geplaatst tegenover het Sanskriet dat als literaire taal gebruikt werd en een echte geschreven grammatica ontwikkelde. We kunnen zeggen dat de Prakrits staan tot Sanskriet zoals vulgair Latijn staat tot klassiek Latijn."}
{"id": "3657", "revid": "231402", "url": "https://nl.wikipedia.org/wiki?curid=3657", "title": "Pali (taal)", "text": "Pali (P\u0101li: \u092a\u093e\u0933\u093f) is de taal die gebruikt wordt in de oude geschriften van het Theravada-boeddhisme. Deze taal is meer literair dan het Urdu. Ze gaat waarschijnlijk terug op een westelijke Prakrit.\nDe betekenis van het woord P\u0101li in het Pali is 'geschrift'. De taal Pali is bekend vanwege de Pali-canon (Pali: Tipitaka). Dit is de naam van de collectie van vroegste geschriften in het Theravada-boeddhisme.\nPalischrift.\nHet Pali heeft geen eigen schrift, maar wordt in vele verschillende schriften geschreven, waaronder:\nDe oorzaak hiervoor is dat het Pali oorspronkelijk alleen een spreektaal was. Toen de Pali-canon in de 1e eeuw voor Christus in Sri Lanka op schrift gesteld werd, werd daarvoor eerst het toenmalige Singalese schrift gebruikt. Mensen in andere landen konden dit echter niet lezen en gebruikten hun eigen schrift om het Pali op te schrijven. In veel van deze talen worden speciale tekens gebruikt voor het Pali, die niet gebruikt worden in het normale schrift.\nUitspraak.\nOok in het Latijnse schrift worden er speciale letters gebruikt om de taal Pali weer te geven. Voor sommige van de Latijnse letters is in het Pali een andere uitspraak vereist dan Nederlandstaligen gewend zijn. Een lijst van letters die een speciale uitspraak vereisen:\nEr zijn meer speciale medeklinkers, maar voor een goede uitspraak is het bovenstaande voldoende.\nTwee medeklinkers achter elkaar geeft aan dat er een korte stop gemaakt dient te worden. 'Buddha' wordt dus uitgesproken als: Boed-dha, bovendien wordt de \u00b4h\u00b4 uitgesproken als een duidelijk hoorbare korte \u00b4zucht\u00b4."}
{"id": "3659", "revid": "600", "url": "https://nl.wikipedia.org/wiki?curid=3659", "title": "Nieuw-Indische talen", "text": ""}
{"id": "3661", "revid": "10433", "url": "https://nl.wikipedia.org/wiki?curid=3661", "title": "Pontosgebied", "text": ""}
{"id": "3662", "revid": "981424", "url": "https://nl.wikipedia.org/wiki?curid=3662", "title": "Iraanse talen", "text": "De Iraanse talen vormen een tak van de Indo-Europese taalfamilie. Zij zijn daarbinnen het nauwst verwant aan de Indo-Arische taalgroep en deze twee takken vormen samen de Indo-Iraanse groep.\nDe bevolking had een eenvormige benaming om zich te onderscheiden van de autochtonen. In het Sanskriet heette dit : arya (= heer), vergelijk Ari\u00ebrs. De genitief meervoud hiervan is aryanam \u2192 Iran.\nOnderverdeling.\nTaalkundig.\nDe Iraanse taalgroep wordt verdeeld in een oostelijke en een westelijke groep, die allebei respectievelijk weer kunnen worden onderverdeeld in een noordelijke en zuidelijke groep.\nI. Oost-Iraanse talen\nA. Noordoost-Iraanse talen\nB. Zuidoost-Iraanse talen\nII. West-Iraanse talen\nA. Noordwest-Iraanse talen\nB. Zuidwest-Iraanse talen\nChronologisch.\nDe Iraanse talen kunnen ook chronologisch worden opgedeeld:\nDeze indeling zegt echter weinig over de onderlinge verwantschap tussen de recente en uitgestorven talen."}
{"id": "3664", "revid": "231402", "url": "https://nl.wikipedia.org/wiki?curid=3664", "title": "Avestisch", "text": "Het Avestisch of Avestaans is een alfabet en een uitgestorven taal die behoort tot de Iraanse talen. Het werd vermoedelijk gesproken tussen 1000 en 500 v.Chr. in het noordoosten van het huidige Iran, van de Kaspische Zee tot Transoxani\u00eb en Afghanistan. De taal is enkel bekend van de \"Avesta\", het heilige boek van de zoroastri\u00ebrs, dat ontstond vanaf 1000 v.Chr. Daar bestaan nog middeleeuwse handschriften van. De teksten ervan werden eerst eeuwenlang mondeling overgeleverd, omdat men het schrift niet kende. Uit de \"Avesta\", die zich in de loop van eeuwen vormde, zijn twee Avestische dialecten bekend, het Gathisch of Oudavestisch en het Jongavestisch. De taal is contemporain met het Oudperzisch, en beide zijn de oudst bekende Iraanse talen.\nVoor het op schrift stellen van de \"Avesta\" in de Sassanidische tijd (3e-7e eeuw) werd een speciaal alfabet ontwikkeld door een of meer geleerden, mogelijk onder \u0160\u0101p\u016br II (310-379). Dit schrift moest voldoen aan de onderscheiden klanken in de mondelinge overlevering. Zo konden religieuze teksten correct worden gereciteerd. Er bestond al een alfabet, dat ook voor zoroastrische doeleinden werd gebruikt: het Pahlavi-schrift, dat was gebaseerd op het Aramese schrift. De spelling daarvan leverde echter onduidelijkheden op, bijvoorbeeld bij het lezen van klinkers. Daarom werd dit schriftsoort aangepast tot het Avestische alfabet voor het zo nauwkeurig mogelijk noteren van fonemen en allofonen. Dit leverde 14 letters voor klinkers, en 37 voor medeklinkers. Men schreef de letters los, en van rechts naar links.\nNa de Sassanidische periode ging het gebruik en de kennis van het Avestische alfabet sterk achteruit. Dit blijkt bijvoorbeeld uit kopieerfouten in handschriften.\nTaalfamilie.\nIndo-Europese talen"}
{"id": "3668", "revid": "1026708", "url": "https://nl.wikipedia.org/wiki?curid=3668", "title": "Limburg (Belgische provincie)", "text": "De provincie Limburg (Frans: \"Limbourg\"), is een van de tien provincies van Belgi\u00eb, en een van de vijf provincies van het Vlaams Gewest, gelegen in het noordoosten van het land. De hoofdstad van deze provincie is Hasselt. \nIn Nederland verstaat men onder 'Limburg' de Nederlandse provincie Limburg (Nederlandse provincie) van die naam. Zij kan speciaal ter onderscheiding ook wel als 'Nederlands-Limburg' worden aangeduid, waarbij men dan de Belgische provincie aanduidt als 'Belgisch-Limburg'. Beide laatste namen zijn niet officieel. \nNaam.\nDe provincie is genoemd naar het historische hertogdom Limburg, dat geografisch echter weinig of niets met de huidige provincie Limburg te maken heeft. Enkele kleine delen van Voeren hebben ooit tot het hertogdom behoord. De benaming Limburg voor het grondgebied van de huidige provincies Limburg (Belgisch en Nederlands) gaat slechts terug tot 1815, het jaar waarin uit de Franse departementen Nedermaas en Roer de provincie Limburg van het Verenigd Koninkrijk der Nederlanden ontstond. Koning Willem I der Nederlanden verkoos de naam boven het voorgestelde \"Provincie Maastricht\". Omdat het oude hertogdom hoofdzakelijk in het departement Ourthe was komen te liggen, die in 1815 Nederlandse provincie Luik ging heten, dreigde de naam van het gewest Limburg, waarvan Willem I nog wel de hertogstitel voerde, verloren te gaan. Daarom werd die oude naam overgeheveld naar de nieuwe, grote 'Maasprovincie'. Daarvan ging ook het oude Land van Loon deel uitmaken, waaruit in 1839 de Belgische provincie Limburg is voortgekomen.\nAls toponiem komt \"Limburg\" ook in Duitsland meermalen voor. Daarnaast is er het stadje Limburg (Duits: \"Limburg an der Weser\") in de provincie Luik met die naam en ook het in Nederland gelegen Limbricht (nabij Sittard) zou oorspronkelijk Limburg (Lemborgh) geheten hebben. Er bestaat echter geen sluitende verklaring voor deze oude naam. Sommige (Duitse) bronnen verklaren de naam als 'slangen-' of 'drakenburcht'. Hierbij zou \"Lim-\" een verbuiging zijn van \"lind\", dat te verklaren valt als lintworm, slang of draak. Andere bronnen keren voor de naamsverklaring terug naar het Indo-Germaanse en Keltische woorddeel \"lint\", met de betekenis moeras.\nGeschiedenis.\nTijdens de middeleeuwen zijn in het gebied het graafschap Loon en vele heerlijkheden ontstaan. Na de Loonse Successieoorlogen (1366) ging de heerschappij over Loon naar de prins-bisschop van Luik. De Bourgondi\u00ebrs trachtten het gebied in te lijven, waarop de drie Luikse Oorlogen uitbraken. Als kerkelijke staat was het prinsbisdom echter onafhankelijk en daarom heeft het nooit deel uitgemaakt van de Zuidelijke Nederlanden. Wel kwamen sommige heerlijkheden via familiale banden of als redemptiedorp bij andere staten.\nHet prinsbisdom Luik had geen noemenswaardige defensie en was het strijdtoneel van verschillende oorlogen, waaronder de Spaanse Successieoorlog. Het lag dan ook ingeklemd tussen de Zuidelijke Nederlanden, de Republiek, koninkrijk Pruisen en koninkrijk Frankrijk. Ook het strategisch belang van Maastricht speelde hierin een grote rol. Toch werd de Luikse onafhankelijkheid pas geschonden in 1794, met de inval van de Franse revolutionairen. Die voegden de vele kleine gebieden samen tot een departement: Nedermaas, dat naast Belgisch- ook een deel van Nederlands-Limburg omvatte. Maastricht was daarvan de hoofdstad.\nToen het departement na het Congres van Wenen bij het Verenigd Koninkrijk der Nederlanden werd gevoegd, gaf koning Willem I het de naam \"Limburg\", naar het oude hertogdom Limburg. Bij de Belgische Revolutie sloot de hele provincie zich aan bij de Belgen, met uitzondering van de stad en de citadel van Maastricht. Als gevolg van het scheidingsverdrag van 1839 werd Limburg gesplitst met onder andere de Maas als grens. Willem kreeg het oostelijke deel van de provincie terug, weliswaar als hertog van Limburg. Belgisch-Nederlandse grensbesprekingen duurden tot een stuk in de twintigste eeuw.\nIn 1963, bij het vastleggen van de taalgrens, werden zes gemeenten in de Jekervallei rond Bitsingen van Limburg naar de provincie Luik overgeheveld; de zes gemeenten van de Voerstreek volgden de omgekeerde beweging (na een heuse taalstrijd). Van de huidige provincie behoorde alleen de Voerense deelgemeenten Teuven en Remersdaal tot het historische hertogdom Limburg, dat nu grotendeels Luiks is.\nGeografie.\nTopografie.\nIn de Franse Tijd in Belgi\u00eb (1794-1815), tekent geograaf Jean-Joseph Tranchot de eerste topografische kaart voor het gebied Limburg, van, voor die tijd, ongekende kwaliteit.\nDe provincie grenst in het noorden aan de Nederlandse provincie Noord-Brabant, in het oosten aan de Nederlandse provincie Limburg, in het zuiden aan Luik, en in het westen aan Vlaams-Brabant en Antwerpen. Sedert het vastleggen van de taalgrens in 1963 ligt de gemeente Voeren (Voerstreek) als een Limburgse exclave geklemd tussen de provincie Luik en de Nederlandse provincie Limburg.\nDe hoogste punten van de provincie (en tevens van Vlaanderen) zijn het Stroevenbos en de Reesberg gelegen bij Remersdaal in de gemeente Voeren (287,5 m).\nGeografische streken.\nDe provincie bestaat uit vier landstreken, namelijk de Voerstreek (als exclave in het uiterste zuidoosten), Haspengouw (in het zuiden), het Maasland (in het oosten langs de Maas) en de Kempen (in het midden en noorden). Alle strekken ze zich tot buiten de provinciegrenzen uit.\nBodemkunde.\nDe pedologie stelt dat de bodem van het noordelijke deel van de provincie voornamelijk bestaat uit natte en droge zand- en lemig-zandgronden. Het zuiden van de provincie heeft daarentegen natte zandleemgronden en natte en droge leemgronden. In het oosten van de provincie is er een grintbijmenging en in het westen van de provincie is er een bijmenging van limonietzandsteen. Allen worden ze gerekend tot de podsolgronden (askleurige bodems).\nStratigrafie.\nDe stratigrafie stelt dat de gesteenten in de provincie zich tijdens diverse tijdsvakken vormden. Zo stamt het noorden van de provincie uit het pleistoceen, de streek rond Beringen uit het plioceen, de streek ten noorden van Hasselt uit het mioceen en de streek ten zuiden van de provinciale hoofdstad uit het oligoceen. Het uiterste zuiden van de provincie en de Voerstreek ten slotte stammen uit het Krijt. Een groot deel van de provincie heeft een steenkoollaag.\nHydrografie.\nStroomgebied van de Maas.\nDe Jeker ontspringt in het provinciale grensgebied van Limburg en Luik en slingert zich een baan langs de taalgrens. Ze komt het Vlaamse Gewest binnen in Lauw en stroomt vervolgens 16,5\u00a0km over Tongers grondgebied. Te Glaaien steekt ze de taalgrens terug over naar Waalse bodem. Te Kanne wordt de Jeker weer Limburgs en stroomt ze door een sifon onder het Albertkanaal. Vervolgens verlaat ze de provincie naar Nederlands Limburg (om aldaar uit te monden te Maastricht in de Maas). De Voer ontspringt nabij de Commanderij van Sint-Pieters-Voeren Zowel de Voerstreek, de gemeente Voeren alsmede de daarin gelegen plaatsen 's-Gravenvoeren, Sint-Martens-Voeren en Sint-Pieters-Voeren hebben hun naam aan deze beek te danken. Net over de grens met Nederland te Laag-Caestert vloeit het riviertje in de Maas. Het riviertje heeft drie zijrivieren: de Veurs, de Noorbeek en de Beek. De Berwijn is eveneens een zijrivier van de Maas. Het riviertje stroomt slechts kortstondig over het Limburgse grondgebied en dit eveneens te Voeren.\nDe Maas zelf komt de provincie \"binnen\" nabij Kanne (bij Riemst). Ze vormt alhier de grens tussen Belgisch Limburg en Nederlands Limburg. Dit gedeelte van de Maas staat bekend als de Grensmaas en ligt tussen Eijsden-Maastricht en Smeermaas-Kessenich. De Maas meandert er veel en is omwille van de scheepvaart vervangen door Julianakanaal. De Maas zet bij dat meanderen, maar ook tijdens overstromingen, veel grind af, wat een grootschalige ontginning - en ontgronding - op gang heeft gebracht. De duidelijke sporen daarvan zijn de uitgestrekte Maasplassen. Voorbij Maaseik is de rivier weer bevaarbaar. Zo'n 5\u00a0km verder stroomt ze Nederlands gebied binnen.\nTen slotte is er de Dommel waarvan de bron zich bevindt op het Kempens Plateau nabij het gehucht Wauberg in de gemeente Peer. Het riviertje stroomt via Overpelt en Neerpelt richting Nederlandse grens.\nStroomgebied van de Schelde.\nZowel de Gete, de Velp (te Zelk) en de Herk monden allen uit in de Demer in de fusiegemeente Halen. De twee eerstgenoemden leggen echter slechts een zeer kort parcours door de provincie af. Beide komen immers Limburg binnen vanuit Vlaams-Brabant, respectievelijk Geetbets (Gete) en Kortenaken (Velpe) buurgemeenten van Halen. De Herk, die haar oorsprong vindt te Rukkelingen-Loon nabij de grens met de provincie Luik, ontleende haar naam aan Herk-de-Stad en aan Sint-Lambrechts-Herk. Daarnaast liggen ook de plaatsen Wellen, Alken en Stevoort aan haar oevers. De Demer zelf ten slotte ontspringt te Ketsingen, een gehucht in het oosten van Tongeren. De rivier stroomt vervolgens naar het noorden en buigt te Bilzen af naar het westen. Ze vervolgt haar weg via Hasselt, Lummen en Halen om aldaar de provincie te verlaten naar Diest (Vlaams-Brabant).\nDaarnaast ontspringt ook de Grote Nete nabij Hechtel-Eksel in Limburg, maar de rivier verlaat de provincie echter vrij snel naar Balen in de provincie Antwerpen. Ook de Molse Nete (die later in de Grote Nete uitmondt) ontspringt in de provincie, nabij Lommel, maar verlaat het provinciaal territorium eveneens vrij snel richting Balen.\nBestuurlijke indeling.\nArrondissementen.\nGerechtelijke arrondissementen.\nMet ingang vanaf 1 april 2014 valt de provinciegrens van Limburg samen met de grens van het nieuwe gerechtelijk arrondissement Limburg. De twee voormalige gerechtelijke arrondissementen van Limburg (Hasselt en Tongeren) zullen blijven verder bestaan in de vorm van gerechtelijke arrondissementsafdelingen.\nProvinciedistricten.\nDe omschrijving van de provinciedistricten in het arrondissement Hasselt valt samen met die van de respectievelijke kieskantons met uitzondering van de provinciedistricten Peer en Sint-Truiden. Hetzelfde geldt voor het provinciedistrict Pelt. Het arrondissement Tongeren ten slotte heeft dezelfde afbakening als het gelijknamige provinciedistrict. De informatie over deze provinciedistricten vindt u terug op de desbetreffende pagina's van het gelijkvormige arrondissement of kieskanton.\nGemeenten.\nGemeenten met een stadstitel hebben \"(stad)\" achter de naam\nDemografie.\nBij de volkstelling van 1846, de eerste na de afstand aan Nederland van het oostelijk deel der verenigde provincie, was Limburg met 185.913 inwoners naar bevolking de kleinste provincie van Belgi\u00eb, net achter de provincie Luxemburg. Tot 1900 zou de groei beperkt blijven en lager liggen dan het nationale gemiddelde, en aldus gelijke tred houdend met die van de andere rurale provincies. Door de ontginning van steenkool vanaf het begin van de 20e eeuw, en vooral door de \u2013 in vergelijking met de rest van het land \u2013 latere en tragere daling van het geboortecijfer in de Kempen tijdens de 20e eeuw, veranderde deze situatie helemaal en nam de bevolking spectaculair toe, zodat Limburg over de periode 1846-2008 uiteindelijk de sterkste groeier zou blijken van alle Belgische provincies. Alleen, in wat nu het Brussels Hoofdstedelijk Gewest is, was de groeicurve nog sterker.\nEvolutie van het inwonertal.\nOp basis van de historische samenstelling van de provincie.\nInwoneraantal \u00d7 1000\nOp basis van de huidige samenstelling van de provincie.\nInwoneraantal x 1000\nBevolkingsdichtheid.\nDe bevolkingsdichtheid voor de provincie bedraagt 372 inwoners per km\u00b2 ongeveer gelijk aan het gemiddelde voor Belgi\u00eb (385 inw. per km\u00b2) maar beduidend lager dan het cijfer voor het Vlaams Gewest (501 inw. per km\u00b2). De grootste dichtheid is te vinden in Midden-Limburg met de oude mijngemeenten en provinciehoofdstad Hasselt. Vooral het zuiden van de provincie dat deel uitmaakt van Haspengouw is nog erg ruraal met vele kleine kerkdorpen en een geringe bevolkingsdichtheid.\nLimburgsymbool.\nHet logo van de provincie is het \"Limburgsymbool\", standaard voorgesteld door een rood hart op een witte achtergrond. Dit kenteken werd in 2009 door beide Limburgse besturen ingevoerd, nadat de gouverneurs in 2008 het Limburgcharter hadden ondertekend. Het symbool werd in 2019 afgeschaft.\nBezienswaardigheden.\nHet aanbod aan bezienswaardigheden omvat veel verschillende mogelijkheden. Een belangrijke trekpleister is het attractiepark Plopsa Indoor Hasselt in de stad Hasselt. Het domein Bokrijk in Genk is eveneens populair. Ook verscheidene kunstcentra en musea zijn vaak toeristische bestemmingen. Hieronder vallen onder andere het Nationaal Jenevermuseum, het Modemuseum en Kunstencentrum Z33 in Hasselt en het Gallo-Romeins Museum in Tongeren.\nCultuur.\nTaal.\nDe offici\u00eble taal is het Nederlands. Tegen de taalgrens liggen echter de faciliteitengemeenten Herstappe en Voeren, waar Franstaligen ook in hun eigen taal terechtkunnen.\nZowel de Belgische als de Nederlandse provincie Limburg kenmerkt zich door een duidelijke eigen identiteit die onder andere bestaat uit een eigen streektaal, het Limburgs. Het is sinds 1997 door de Nederlandse overheid erkend als regionale taal onder het Europees Handvest voor regionale talen of talen van minderheden. De Vlaamse Gemeenschap erkent de streektaal voorlopig niet en de taal wordt niet meer veel aangeleerd. Hierdoor staat de taal in Belgi\u00eb meer onder druk dan in Nederland.\nVolgens huidige inzichten is het Limburgs in essentie een Nederfrankisch dialect met Keltische substraten maar met de, voor Europese talen, vrij unieke eigenschap van tonaliteit in sommige varianten. Het Limburgs heeft geen gestandaardiseerde vorm; vrijwel ieder dorp en iedere stad kent een eigen variant. Een duidelijk verschil tussen de Belgisch- en Nederlands-Limburgse dialecten bestaat echter niet; de Limburgse dialecten gaan vrij vloeiend in elkaar over, zonder zich veel aan te trekken van de Vlaamse, Nederlandse, Waalse en Duitse (Noordrijn-Westfalen) grenzen.\nVolkslied.\nLimburg mijn Vaderland is het offici\u00eble Limburgse volkslied voor beide Limburgen. Het volkslied is geschreven in het Nederlands en wordt in de volksmond ook wel \"Waar in 't bronsgroen eikenhout\" genoemd vanwege de eerste zin. Het bronsgroen eikenhout waarover Gerard Krekelberg dichtte, waren de (ondertussen verdwenen) eikenbomen rond het kasteel \"Borgitter\" in Kessenich. Dit kasteel ligt op de boord van de Itterbeek op de grens met de dorpskern van het Nederlandse Neeritter.\nIn Belgisch-Limburg worden enkel de eerste drie strofen gezongen, doorgaans door jeugdbewegingen, studentenverenigingen en op manifestaties. In Nederlands-Limburg bestaat nog een vierde strofe die later werd bijgevoegd maar die meestal niet meer wordt gezongen.\nStreekproducten.\nLimburg staat bekend om zijn culinaire specialiteiten. Er is een heel gamma aan Limburgse streekproducten, waarvan er in totaal 17 erkend zijn. Deze erkende en nog niet erkende streekproducten zijn:\nEvenementen.\nElk jaar vindt het Oud Limburgs Schuttersfeest (OLS) plaats (in Belgisch of Nederlands Limburg) en wordt er steevast carnaval gevierd tussen februari en eind maart. De individuele schutterijen in Limburg organiseren daarnaast ook ieder hun eigen schietwedstrijden.\nSinds 1989 organiseert Jeugdhuis Club 9, samen met de dorpscinema TheRoxyTheatre, jaarlijks de Drive-In Movies in Koersel.\nIn 2012 vond de negende editie van Manifesta plaats in (Genk).\nMusea.\nEr zijn in de provincie verschillende musea, waaronder het Gallo-Romeins Museum, Nationaal Jenevermuseum Hasselt, het Modemuseum Hasselt en Kunstencentrum Z33.\nMuziek en theater.\nEr zijn verschillende evenementen die jaarlijks rond dezelfde periode plaatsvinden. Onderstaande opsomming toont enkele evenementen in chronologische volgorde. De festivals op deze lijst behaalden minimaal 10.000 bezoekers. \nPolitiek.\nHet provinciebestuur is gevestigd in Hasselt en zetelt in het Provinciehuis. Bij het station van Hasselt staat het Hendrik van Veldekegebouw met daarin het Vlaams Administratief Centrum (VAC) van de Vlaamse overheid.\nProvincieraad en deputatie.\nDe provincieraad van Limburg wordt elke zes jaar rechtstreeks verkozen. Het dagelijks bestuur is in handen van de deputatie van de provincieraad. Die bestaat uit leden verkozen door de provincieraad en wordt voorgezeten door de gouverneur, die benoemd wordt door de Vlaamse Regering.\nLegislatuur 2018-2024.\nSinds de hervorming van 2017 telt de provincieraad slechts 31 leden, die op 14 oktober 2018 werden verkozen in drie kiesdistricten: Hasselt (15 zetels), Maaseik (9) en Tongeren (7). De deputatie zal bestaan uit 4 leden, voorgezeten door de gouverneur.\nDe deputatie bestaat uit 4 leden, gevormd door een coalitie van N-VA, CD&amp;V en Open Vld:\nLegislatuur 2012-2018.\nDe provincieraad van Limburg telde 63 zetels in de legislatuur 2013-2018, die verkozen werden bij de provincieraadsverkiezingen van 14 oktober 2012 in 8 kiesdistricten.\nDe deputatie telde 6 leden en werd gevormd door een coalitie tussen CD&amp;V, sp.a en Open Vld, voorgezeten door de provinciegouverneur Herman Reynders.\nJustitie.\nAssisenhof.\nPer provincie wordt er een assisenhof georganiseerd. Het is een rechtscollege dat belast is met het vonnissen van \"misdaden\", politieke delicten en drukpersdelicten (uitgezonderd diegene in verband met xenofobie en racisme). Een hof van assisen bestaat uit twee afzonderlijke organen, namelijk 'het hof', dat bestaat uit een voorzitter, raadsheer in het Hof van Beroep, en uit twee assessoren (bijzitters), rechters in de rechtbank van eerste aanleg en de jury. Deze volksjury van twaalf gezworenen wordt bij elk proces opnieuw samengesteld. Tegen de uitspraak of het \"arrest\" van een assisenhof kan men niet in beroep gaan. Wel kan men in geval van procedurefouten \"in cassatie\" gaan bij het Hof van Cassatie. Procureur-generaal is Patrick Vandebruwaene van het gerechtelijk gebied Antwerpen.\nOnderwijs.\nEr is \u00e9\u00e9n universiteit en er zijn twee hogescholen met elk een uitgebreide waaier aan studierichtingen. Daarnaast bestaan er in Limburg ook opleidingen die niet in de rest van het land te vinden zijn zoals de opleidingen Verkeerskunde en Verpakkingstechnologie.\nEconomie.\nUit de dorpen van het Maasland trokken tussen 1860 en de Eerste Wereldoorlog brikkenbekkers naar Duitsland. De ontdekking van steenkool in het begin van de 20e eeuw betekende voor Limburg een keerpunt. Op 20 mei 1901 ontdekte de Leuvense professor Andr\u00e9 Dumont in As, een buurdorp van Genk, een steenkoollaag. Een gebeurtenis die een immense invloed zou hebben. Enkele decennia later bruiste de provincie van de activiteit. Zeven nieuwe kolenmijnen stelden duizenden mensen te werk, Belgen \u00e9n niet-Belgen uit een aantal Europese en Noord-Afrikaanse landen. De Ford-fabriek te Genk die er kwam na stevig lobbywerk van gouverneur Louis Roppe zorgde voor een nieuwe economische boost na de sluiting van de mijnen in het laatste kwart van de vorige eeuw.\nIn oktober 2012 maakte Stephen Odell, de Europese topman van Ford, bekend dat Ford Genk in 2014 ging sluiten. 4.264 werknemers en 5.000 arbeiders bij de toeleveranciers werden getroffen door de sluiting, die veroorzaakt werd door de heersende overcapaciteit in Europa. Als reactie op het sluiten van de grootste werkgever van Limburg werd de Taskforce Limburg opgericht, belast met de taak om een plan voor economische heropleving van de regio op te stellen. In juli 2013 werd het Strategisch Actieplan Limburg in het Kwadraat (SALK) goedgekeurd, wat 3.000 \u00e0 4.000 jobs op korte termijn en 10.000 op lange termijn zou opleveren. Financiering kwam van de Vlaamse Regering (\u20ac 81 miljoen), het Europees Sociaal Fonds (\u20ac 17,5 miljoen) en van het Europees Fonds voor Regionale Ontwikkeling (\u20ac 49 miljoen). Blikvangers van het plan waren het toerisme en een technologiecampus in Waterschei.\nWinkelen.\nHasselt is naast hoofdstad van de provincie, ook een van de populairste bestemmingen om te winkelen. Daarnaast is ook Maasmechelen Village een bekende trekpleister. Enkele andere voorbeelden zijn Shopping 1, 2 en 3 in Genk, de Luikerstraat in Sint-Truiden en de centrumstraten en T-Forum van Tongeren.\nDuurzaamheid.\nDe provincie Limburg streeft ernaar om tegen 2020 de allereerste klimaatneutrale provincie te zijn. Klimaatneutraal is niet helemaal hetzelfde als CO2-neutraal. Het grote verschil bij klimaatneutraliteit is dat naast de hoeveelheid aan CO2, ook methaan en lachgas in beschouwing worden genomen. Deze gassen komen voornamelijk voort uit de landbouw. Het logo van het project is een bronsgroen eikenblad. Dit symbool komt voort uit het Limburgs volkslied.\nSport en recreatie.\nEr zijn er verschillende mogelijkheden om buitenactiviteiten te ondernemen. Zo is het Nationaal Park Hoge Kempen het eerste nationale park in Vlaanderen. Er zijn nog tal van andere toeristische bestemmingen zoals de Japanse Tuin in Hasselt en het Blotevoetenpad in Zutendaal.\nFietsroutes.\nHet Limburgse fietsroutenetwerk telt 2000\u00a0km grotendeels autovrije fietspaden. Met behulp van het systeem van genummerde knooppunten kan men een route samenstellen. Limburg ontving verschillende prijzen en titels. In 2011 verkozen de Nederlanders en Vlamingen Limburg voor de zesde keer op rij tot de populairste fietsprovincie van Belgi\u00eb."}
{"id": "3673", "revid": "231402", "url": "https://nl.wikipedia.org/wiki?curid=3673", "title": "Nieuw-Perzisch", "text": ""}
{"id": "3674", "revid": "62037", "url": "https://nl.wikipedia.org/wiki?curid=3674", "title": "Koerdisch", "text": "Het Koerdisch (\"Kurd\u00ee\") is een verzamelnaam voor een familie van vijf Medische dialecten, die worden gesproken door de Koerden. In het noorden van Irak wordt voornamelijk Soran\u00ee en Bahdini gesproken.\nVanuit genetisch taalkundig oogpunt deelt het Koerdisch ongeveer 70% van zijn woorden met Zazaki, 65% met Perzisch en Baluchi en 34% met Masenderani.\nTaalfamilie.\nHet Koerdisch behoort tot de noordwestelijke tak van de Iraanse talen en is daarmee verwant aan de taal van de oude Meden en Parthen en het huidige Beloetsji. Op wat grotere afstand is het ook verwant aan het Perzisch (zuidwestelijke tak), het Pasjtoe (zuidoostelijk) en het Ossetisch (noordoost). De Iraanse talen behoren tot de Indo-Europese taalfamilie.\nIndo-Europese talen\nVarianten.\nTaalkundigen zijn het er niet over eens of er sprake is van een Koerdische taalfamilie met daarin diverse talen dan wel van dialecten binnen het Koerdisch. De visie dat het dialecten zijn heeft meer aanhang, aangezien Koerden van verschillende dialecten elkaar wel kunnen verstaan en in een zeer korte tijd elkaars taal kunnen spreken. Kurmanci kent het grootste aantal sprekers, Soran\u00ee is beter ontwikkeld door de grotere ruimte die het heeft gehad in Zuid-Koerdistan (Noord-Irak) en het Zazaki is wellicht het oudste dialect van het Koerdisch, verwant aan de taal van de Avesta, het heilige boek van de oude zoroasters.\nHet Koerdisch (Kurd\u00ee) wordt wel onderverdeeld in zijn drie belangrijkste dialecten: Kurmanci (Noord-Koerdisch) en Soran\u00ee (centraal-Koerdisch) en het Pahlavani (Zuid-Koerdisch). Daarnaast gelden het Hewrami en het Zazaki (Dimili) als de belangrijkste takken binnen de Koerdische taal.\nNoord-Koerdisch / Kurmanc\u00ee.\nKurmanci is de meest verbreide Koerdische taal. Hij wordt in Turkije, Syri\u00eb, Irak en Iran gesproken, evenals in Armeni\u00eb, Libanon en in het grensgebied tussen Turkmenistan en Iran. Er zijn acht tot tien miljoen sprekers. Sinds de jaren 30 wordt de taal overwegend in het Koerdisch-Latijnse alfabet geschreven.\nMiddel-Koerdisch / Soran\u00ee.\nSoran\u00ee is de taal die in het zuiden van de Koerdische autonome regio en in West-Iran door ca. vijf miljoen mensen gesproken wordt. Het alfabet is meestal het Perzische (Arabisch met extra tekens), maar recent ook wel het Koerdisch-Latijnse.\nZuid-Koerdisch / Pahlavan\u00ee.\nPahlavan\u00ee heeft veel eigenaardigheden en heeft een oudere uitspraak behouden. Hij wordt in West-Iran en in het oosten van Noord-Irak en in verschillende Iraanse streken gesproken, maar ook in de omgeving van Ankara (Sh\u00eaxbizin\u00ee). De taal is in de oostelijke gebieden sterk door het Perzisch be\u00efnvloed.\nStatus van het Koerdisch.\nTurkije.\nHet Koerdisch werd tot de jaren 80 van de 20ste eeuw niet gedoogd in openbare en publieke gebouwen van Turkije, zoals het parlementsgebouw, omdat het gezien werd als een uiting van separatisme en provocatie wat de eenheid van de Turkse republiek in gevaar zou kunnen brengen. Een belangrijk veroordeelde daarvoor was Leyla Zana. Vanaf 1991 zijn de verschillende Koerdische talen toegestaan in de publieke en/of openbare gebouwen van Turkije onder de Turkse President Turgut \u00d6zal (13 oktober 1927- 17 april 1993), die zelf van oorsprong Koerdisch was. Sinds 2002 is het toegestaan om Koerdische televisiezenders, radiozenders, kranten en tijdschriften op te richten in Turkije en sinds 2004 is zelfs Koerdisch onderwijs en les mogelijk in Turkije.\nIn 2015 werden vredesonderhandelingen tussen AKP regering en de Koerdische PKK onderbroken. Hierna is alles wat antiregeringsgezind was opgedoekt. Zo ook meer dan 220 mediakanalen, waaronder alle Koerdische tv stations, kranten en andere media. Enkel Turkse staatstelevisie zendt nog in het Koerdisch uit. Er is in Turkije geen Koerdisch onderwijs meer. Tayyip Erdo\u011fan heeft aangegeven dat in Turkije enkel Turks gesproken en onderwezen zal worden.\nSyri\u00eb.\nIn Syri\u00eb tijdens het Frans mandaat mocht in het Koerdisch gepubliceerd worden, maar onderwijs was niet toegestaan. Het Koerdisch werd na de onafhankelijkheid niet als offici\u00eble taal erkend. Het gebruik van Koerdisch was niet toegestaan bij offici\u00eble gelegenheden. In Rojava wordt sinds 2015 onderwijs gegeven in het Koerdisch.\nSchrift.\nVoor het Koerdisch zijn drie verschillende schriftsoorten - aangepast aan de specifieke klanken van de taal - in zwang:\nArabisch\nCyrillisch\nLatijn"}
{"id": "3676", "revid": "215265", "url": "https://nl.wikipedia.org/wiki?curid=3676", "title": "Beloetsji (taal)", "text": "Het Beloetsji (\u0628\u0644\u06cf\u0686\u06cc, \"Bal\u00f2ci\") is een West-Iraanse taal die gesproken wordt in het woestijnachtige zuidwesten van Pakistan (Beloetsjistan) en de aangrenzende gebieden in Iran (Iraans Beloetsjistan) en Afghanistan.\nHet Beloetsji vertegenwoordigt binnen de Iraanse familie samen met onder meer het Koerdisch de noordwestelijke Iraanse talen.\nIn Afghanistan omvatten de Beloetsjen minder dan 12 procent van de bevolking. Het Beloetsji wordt er door minder dan 4 procent van de bevolking gesproken.\nTaalfamilie.\nIndo-Europese talen"}
{"id": "3677", "revid": "231402", "url": "https://nl.wikipedia.org/wiki?curid=3677", "title": "Ossetisch", "text": "Het Ossetisch (\u0438\u0440\u043e\u043d \u00e6\u0432\u0437\u0430\u0433, \"iron \u00e6vzag\") is een Iraanse taal, die wordt gesproken door de Osseten.\nVerspreiding.\nHet Ossetisch wordt gesproken door ongeveer 580.000 Osseten. Zij leven aan de beide zijden van de Kaukasus, in het opstandige Georgische gebied Zuid-Osseti\u00eb en in de Russische deelrepubliek Noord-Osseti\u00eb. De in Hongarije wonende J\u00e1sz spraken ook een dialect van het Ossetisch. Hun taal stierf uit in de 17e eeuw.\nGeschiedenis.\nHet Ossetisch gaat terug op de taal van de Alanen, een Iraanse nomadenstam die deel uitmaakte van het volk der Sarmaten. Oorspronkelijk woonden de Osseten aan de oevers van de Don, maar in de Middeleeuwen trokken zij naar hun huidige woongebied om te ontsnappen aan invallen van de Mongolen. Er zijn al voor die periode enkele tekstfragmenten gevonden in het Ossetisch.\nTot de 18e eeuw bestond er geen Ossetische schrijftaal. De Ossetische legenden en verhalen werden mondeling van generatie op generatie overgeleverd. Toen de Kaukasus in de 18e eeuw onder Russische heerschappij kwam, begonnen orthodoxe missionarissen het cyrillische alfabet te gebruiken. Voordien werden alleen zeer sporadisch tekstfragmenten aangetroffen in het Ossetisch. Die fragmenten waren geschreven in het Georgische of het Griekse alfabet. In 1798 werd de eerste catechismus gedrukt in het Ossetisch.\nLiteratuur.\nOndanks het betrekkelijk geringe aantal sprekers bestaat er een eigen Ossetische literatuur. Een van de belangrijkste figuren die in het Ossetisch schreef, was Kosta Chetagoerov, die vandaag door de Osseten wordt gezien als hun nationale dichter en als de grondlegger van de moderne Ossetische literatuur. Een andere bekende Ossetische dichter was Arsen Kotsojev. Er waren ook Osseten die in het Russisch schreven, zoals Gaito Gazdanov.\nVerwantschap.\nHet Ossetisch behoort tot de Noordoost-Iraanse talen binnen de Indo-Europese taalfamilie. Daarmee is het Ossetisch verwant aan het Sogdisch en het Yaghnobi. Hogerop is de taal ook verwant aan het Perzisch (Zuidwest-Iraans) en het Koerdisch (Noordwest-Iraans). Het Ossetisch is bijgevolg ook verwant aan de meeste talen van Europa, waaronder het Nederlands.\nSchrift.\nHet Ossetisch wordt sinds 1844 geschreven in een aangepaste versie van het cyrillisch alfabet. Tussen 1923 en 1938 werd het Latijnse alfabet gebruikt. In Zuid-Osseti\u00eb was het Georgisch alfabet in zwang tussen 1938 en 1954.\nTekstvoorbeeld.\nDe onderstaande tekst is een uittreksel uit de Universele Verklaring van de Rechten van de Mens in het Ossetisch."}
{"id": "3679", "revid": "231402", "url": "https://nl.wikipedia.org/wiki?curid=3679", "title": "Oskisch", "text": "Oskisch was een Italische taal met als kerngebied Samnium en Campani\u00eb, het gebied der Bruttii en een deel van Sicili\u00eb. Samen met onder meer het Umbrisch vormt het Oskisch de tak der Sabellische talen.\nHet Oskisch is bekend uit inscripties vanaf 400 v.Chr. Van het totale corpus, dat uit ongeveer 250 inscripties bestaat, zijn de Tabula Bantina en de Cippus Abellanus de belangrijkste. De taal is al sinds de oudheid uitgestorven. Dialecten van het Oskisch zijn: het \"Samnitisch\", het \"Marrucinisch\", het \"Paelignaans\", het \"Vestiniaans\", het \"Sabijns\", het \"Volscisch\" en het \"Marsisch\".\nSchrift.\nHet Oskisch maakte gebruik van het Latijnse, het Griekse en een eigen, Oskisch alfabet. Het Oskische alfabet bestaat uit de volgende letters:\nVoorbeeld van een Oskische tekst (de \"Cippus Abellanus\").\nVertaling (Engels):\n\"Greater may your bounty grow by this: (By the order of the arbiter), Quaestor (Q. Fabius Labienus) speaking quid pro quo between the King of Avellanus and the ten Medixes (magistrates) of Nola, this is now the law of Avellanus, this is now the law of Nola, by a Consultum of the Senate (of Rome) the law has been established: Whereas the Sanctuary of Hercules near this location to which Avellanus has claims to this land, where also near this other place, Nola, has claims to the sanctuary, which lies between their two respective boundaries, straddling their common border, both sides having presented their opinions in proof of their claims, of rites conducted at the Holy Sanctuary, lying on common land, on a common border, has been for the purpose of ensuring the fertility of the land, and that this rite of fructification has also been common to both cities, Avellanus and Nola, \u2026Hercules became\u2026which one Nola\u2026gt\u2026 \"\n\"From this he wanted, to build up the land, he did so without permission. Hercules came to the middle, from outside the city walls. When Hercules himself came to circumscribe around (the sanctuary) across the road behind, also, and afterward through this area. The Senate therefore issues this decision, permitting the sanctuary to be rebuilt. It is to be rebuilt in this manner: Nola is to build up this part and Avellanus is to build up another part for its own use. Also, after this has been completed, it is to be circuited (in a joint rite?) for the mutual benefit of the nearby lands of Avellanus and certainly also the nearby lands of Nola. Also whatever savrum should be discovered on the land which the sanctuary comprises, it should be commonly recognized that that which the one side desires is also what the other side wants, for their mutual benefit. Also between the two places, Avellanus and Nola, the curved roadway (passing through) the middle of the (sanctuary) shall be the border between, but belong to neither. \""}
{"id": "3680", "revid": "231402", "url": "https://nl.wikipedia.org/wiki?curid=3680", "title": "Umbrisch", "text": "Umbrisch is een Italische taal, die samen met het Oskisch de \"Sabellische groep\" vormt. Deze thans uitgestorven taal werd rond het begin van onze jaartelling gesproken in Umbri\u00eb, maar werd gaandeweg verdrongen door het Latijn.\nDe taal is vooral bekend dankzij de \"Tabulae Iguvinae\". Dit zijn zeven bronzen platen waarop het ceremonieel en de statuten van een priester zijn opgetekend. Zij werden gevonden in Iguvium (het huidige Gubbio) en dateren uit de derde tot de eerste eeuw voor Christus.\nHet Umbrisch werd geschreven in het Etruskische en het Latijnse alfabet.\nTegenwoordig wordt de naam \"Umbrisch\" ook gebruikt voor het in Umbri\u00eb gesproken dialect van het Italiaans.\nVoorbeeld (\"Tabulae Inguvinae\", tablet 1).\nNederlandse vertaling:\n\"Jupiter Grabovius, if on the Fisian mount fire has arisen, or if in the nation of Iguvium the owed preparations have been omitted, let it be as if they had been made.\"\n\"Jupiter Grabovius, if in your sacrifice there has been any flaw, any defect, any ritual violation, any fraud, any error, if in your sacrifice there is a flaw, either seen or unseen. . . \""}
{"id": "3682", "revid": "231402", "url": "https://nl.wikipedia.org/wiki?curid=3682", "title": "Faliskisch", "text": "Het Faliskisch is de taal van de Falerii (Zuid-Etruri\u00eb, Itali\u00eb). Het was een Italische taal. Ze is slechts bekend uit een 36-tal korte inscripties, daterende uit de derde en tweede eeuw voor Christus en geschreven in het Italisch alfabet.\nBinnen de groep van de Italische talen was het Faliskisch het nauwst verwant met het Latijn en stond het verder af van het Oskisch en het Umbrisch. Een belangrijk kenmerk dat het Faliskisch met het Latijn deelde was het behoud van de klank [kw], waar het Oskisch en Umbrisch deze in een p omzetten: Faliskisch \"kuando\", Latijn \"quando\", Oskisch \"pannu\". Eigenheden van het Faliskisch waren een duidelijke neiging tot progressieve assimilatie (\"pretod de zenatuo sententiad\", met het woord \"senatu\" (\"senaat\") in de genitief \"senatuo\", met een tot \"z\" verzachte \"s\"), het behoud van de oude \"f\" midden in een woord waar die in het Latijn een \"b\" werd (\"carefo\" tgov. Latijn \"carebo\"), het verlies van de slot-\"s\", in elk geval op sommige plaatsen, het behoud van de \"-d\" in de ablatief (ook in de alleroudste Latijnse inscripties komt dit verschijnsel nog voor) evenals de verandering van de Indo-Europese \"gh\" in \"f\", niet \"h\" (\"fojed\" - \"hodie\" \"vandaag\").\nHet is niet exact bekend wanneer de Faliskische taal uitstierf. Rond 150 voor Christus is een aannemelijk moment, hoewel het Faliskisch ook later uitgestorven kan zijn. In elk geval was de taal na dat moment over haar hoogtepunt heen en gaf ze steeds meer terrein prijs aan het Latijn, wat blijkt uit het feit dat er geen Faliskische inscripties uit latere tijden zijn aangetroffen."}
{"id": "3687", "revid": "685927", "url": "https://nl.wikipedia.org/wiki?curid=3687", "title": "Ruth (boek)", "text": "Het boek Ruth (Hebreeuws: \u05e8\u05d5\u05ea) is een van de boeken van de Tenach en het Oude Testament. In de Tenach valt het onder de Geschriften, onder de vijf feestrollen (Megillot). Het boek dankt zijn titel aan de hoofdpersoon: de Moabitische Ruth.\nPlaats in de Bijbel.\nIn de Tenach staat Ruth tussen Spreuken en Hooglied en maakt het onderdeel uit van de Geschriften (Ketoeviem) en daarbinnen is het een van de vijf feestrollen (Megillot). In de Septuagint staat het boek echter tussen Rechters en 1 Samuel. We weten niet wanneer de volgorde van de boeken in de Septuagint is ontstaan. Flavius Josephus lijkt het boek in \"Contra Apion\" na, of zelfs als deel van Rechters te plaatsen. In de christelijke Bijbel wordt het boek, in navolging van de Septuagint (en later de Vulgaat), tussen Rechters en Samuel geplaatst. De reden voor deze plaatsing is dat de in het boek beschreven gebeurtenissen plaatsvinden in de tijd van de rechters. Voor beide plaatsingen valt wat te zeggen. Omdat het boek begint met een verwijzing naar de periode van de rechters en eindigt met een verwijzing naar David, vormt het boek een natuurlijke overgang van Rechters naar 1 Samuel. In de plaatsing van de Tenach wordt het boek in verband gebracht met andere teksten (zoals Hooglied en Spreuken 31) waarin vrouwen een belangrijke rol spelen.\nAuteur en datering.\nVolgens de Talmoed is het boek door de profeet Samuel geschreven. Tegenwoordig neemt men aan dat het boek geschreven is door een onbekende auteur. Mogelijk heeft die auteur zich op een oudere overlevering gebaseerd. Omdat het boek over een vrouw gaat en vanuit het standpunt van de vrouw geschreven is, wordt er regelmatig gespeculeerd over een vrouwelijke auteur.\nEen datering van het boek is niet met zekerheid te geven. Sommige onderzoekers stellen dat het boek tijdens de regering van David ontstaan is. Het verhaal over Ruth maakte mogelijk deel uit van een verzameling van verhalen die met David te maken hadden. Andere onderzoekers dateren het boek veel later, na de Babylonische ballingschap. Het boek was in dat geval misschien bedoeld om een tegengeluid te laten horen wat betreft de kwestie van gemengde huwelijken. Deze gemengde huwelijken (tussen een Isra\u00ebliet en een niet-Isra\u00ebliet) werden na de ballingschap streng veroordeeld door Ezra en Nehemia. Het boek Ruth is juist positief over dit soort huwelijken.\nAndere overwegingen die bij de datering een rol spelen, maar geen uitsluitsel geven, zijn onder andere het (veronderstelde, maar tegenwoordig vaak betwiste) voorkomen van Aramese uitdrukkingen (wat voor een late datering zou pleiten) en het verschil tussen de toepassing van het losserschap en de leviraatsplicht in Ruth en de beschrijving van deze gebruiken in de Thora.\nInhoud.\nHet verhaal speelt zich ongeveer 120 jaar voor de geboorte van David af en wordt in het boek in vier hoofdstukken verteld. Het eerste hoofdstuk begint wanneer het gezin van Elimelech (hijzelf, zijn vrouw Naomi en hun beide zoons Machlon en Kiljon) de hongersnood in het land van Juda ontvluchten door naar het buurland Moab te verhuizen. Elimelech sterft in Moab en de beide zoons trouwen daar met de Moabitische vrouwen: Orpah en Ruth. Wanneer een aantal jaren later ook Naomi's beide zoons sterven, besluit de zwaar gedesillusioneerde Naomi dat ze weer terug wil naar haar vaderland, waar de hongersnood inmiddels weer voorbij is. Haar beide schoondochters willen aanvankelijk met haar mee, maar Naomi wil daar niets van weten. Orpah laat zich door Naomi overreden in Moab achter te blijven. Ruth is echter vastbesloten en zij gaat met Naomi naar Bethlehem, Naomi's thuisstad. Ze komen daar aan bij het begin van de oogsttijd.\nHet tweede hoofdstuk beschrijft dat Ruth voor haar schoonmoeder op pad gaat om op het land aren te zoeken. Volgens Leviticus 19:9-10 mochten akkers niet tot aan de rand gemaaid worden, en wat na het maaien op het land bleef liggen, mocht ook niet door de maaiers bijeengeraapt worden; dit was bestemd voor de armen en de vreemdelingen. Ruth komt bij toeval terecht op het land van Boaz, die familie is van Naomi. Boaz raakt onder de indruk van de vrouw en haar inzet om haar schoonmoeder bij te staan, en besluit haar extra goed te behandelen. Ze mag mee-eten met de maaiers, en Boaz geeft zijn knechten het bevel om het Ruth extra makkelijk te maken om aren te vinden. Thuisgekomen bij Naomi vertelt Ruth hoe goed Boaz voor haar is geweest, en Naomi vertelt dat deze man familie is van Elimelech en door zijn familiebanden weleens als losser voor haar en Ruth zou kunnen fungeren.\nIn het derde hoofdstuk besluit Naomi dat het tijd wordt dat Ruth probeert Boaz over te halen om Ruth en haar moeder te lossen, volgens Deuteronomium 25:5, hoewel Boaz geen directe zwager is van Ruth. Ruth krijgt instructies van Naomi en ze sluipt 's avonds naar de dorsvloer en legt zich op een deken aan de voeten van Boaz neer. Boaz roemt haar trouw, zegt dat hij haar tot vrouw wil nemen en dat hij de volgende dag alles zal gaan regelen. Hij laat haar die nacht aan zijn voeten slapen. Vlak voor zonsopgang laat hij Ruth naar huis gaan en geeft haar nog zes maten gerst mee voor haar schoonmoeder.\nHet vierde hoofdstuk beschrijft hoe Boaz een andere man, die nauwer verwant is met Naomi dan Boaz, voorstelt om Naomi en Ruth te lossen door het land van Naomi te kopen en met Ruth te trouwen. Het gaat hier mogelijk om een vorm van het leviraatshuwelijk: een vrouw van wie de man overleden is heeft er recht op dat een broer van haar overleden man met haar trouwt en dat het eerste kind dat ze krijgen dan zal gelden als kind van haar overleden man. De andere man wil de akker van Naomi wel kopen, maar hij heeft bezwaar tegen een huwelijk. Hierop neemt Boaz Ruth tot vrouw. Ze krijgen samen een zoon, Obed, die later de grootvader van David zal worden.\nKenmerken.\nHet boek vormt een novelle. Verhaal en dialoog wisselen elkaar af. De auteur heeft oog voor detail, maar net zo opvallend als de details die in het verhaal vermeld worden (zoals het in wijn gedoopte brood tijdens het middagmaal, de gemoedelijke uitwisseling van groeten tussen Boaz en zijn knechten, en het uitdoen van een sandaal om een transactie te bezegelen volgens Deuteronomium 25:9) zijn er details die ontbreken. Er wordt niet verteld of Boaz al getrouwd was en in welke familierelatie hij tot Naomi staat. In hoofdstuk 4 blijkt plotseling dat Naomi een akker bezit, maar verdere details hierover ontbreken. \nWanneer het boek vergeleken wordt met de twee boeken waar het in de christelijke Bijbel tussen staat, Rechters en 1 Samuel, valt vooral het verschil tussen deze twee boeken enerzijds en Ruth anderzijds op. In Ruth zijn er geen geweld, geen politiek en geen zonde. Hoewel niet alle personen in Ruth even moedig zijn, bevat het verhaal geen slechteriken, geen antagonisten. Met de intrige die de kern van het verhaal vormt wil de verteller geen morele afkeuring bij de lezer oproepen, maar bewondering en waardering.\nHet boek bevat veel symboliek en interne verwijzingen en verbanden. Bijvoorbeeld: Naomi heeft twee schoondochters. De ene laat het als het erop aankomt afweten en blijft in Moab, de andere zet door en blijft bij Naomi. Zo zijn er ook twee lossers: de ene laat het afweten, de andere zet door en doet zijn plicht. Een ander voorbeeld: om te overleven trekt het gezin van Naomi uit Judea naar Moab, maar in Moab sterven haar man en zoons. Pas wanneer Naomi terug is in Judea (in Bethlehem, wat zoveel betekent als \"broodhuis\"), krijgt ze nieuw leven: een nieuwe zoon en kleinzoon.\nRuth is geschreven vanuit het standpunt van de vrouwelijke hoofdpersonen. Deze vrouwen spelen een actieve rol, terwijl de mannen die in het verhaal voorkomen voornamelijk passief blijven. Van de man van Naomi en haar twee zonen weten we niet meer dan de naam. Van de eerste losser (wiens weigering om Ruth te lossen cruciaal is in het verhaal) wordt de naam niet genoemd, vermoedelijk omdat de schrijver de naam niet kende. Zelfs JHWH speelt in het verhaal geen rol van betekenis, althans niet op de voorgrond. Op basis hiervan is wel gesuggereerd dat het boek door een vrouw geschreven is, een aanname die misschien niet bewezen kan worden, maar ook niet zonder meer afgewezen kan worden.\nLossing en leviraatshuwelijk.\nTraditioneel werd vaak aangenomen dat in het boek Ruth sprake is van een leviraatshuwelijk en lossing, zoals deze in de Thora worden voorgeschreven. Boaz koopt Naomi's land en trouwt met Ruth, waarmee hij tegelijk de leviraatsplicht vervult en optreedt als losser. Deze uitleg is echter niet zonder problemen. Zo wordt Obed, de zoon die Boaz bij Ruth verwekt, een zoon van Boaz genoemd. Volgens de leviraatswet zou Obed echter een zoon van Machlon (de overleden man van Ruth) genoemd moeten worden: dat is juist de kern van het leviraatschap. Evenzo is een losser in de Thora een familielid dat een stuk land dat verkocht moest worden om schulden te betalen weer terugkoopt. In het boek Ruth wordt echter gesuggereerd dat Boaz als losser een stuk grond van Naomi koopt. Een mogelijke verklaring zou kunnen zijn dat het leviraatshuwelijk geen onderdeel uitmaakte van het oorspronkelijke verhaal en dat dit idee pas later is ingepast, mogelijk om het gemengde huwelijk van Boaz en Ruth aanvaardbaar te maken. Een andere verklaring zou kunnen zijn dat het huwelijk tussen Boaz en Ruth en het opkopen van het land van Naomi door Boaz hun grond hebben in een Isra\u00eblitisch gebruik dat niet in de Bijbel vermeld wordt, of zelfs in een lokaal gebruik dat niet specifiek Isra\u00eblitisch is."}
{"id": "3692", "revid": "264532", "url": "https://nl.wikipedia.org/wiki?curid=3692", "title": "Ruth (voornaam)", "text": "Ruth is een meisjesnaam. Daarnaast werd deze naam in Nederland in het verleden ook heel vaak als jongensnaam gebruikt. De titelfiguur Ruth in het Bijbelboek Ruth, die vermoedelijk leefde omstreeks 1300 v.Chr. in het land van Moab, wordt genoemd als de overgrootmoeder van koning David, die volgens de profetie\u00ebn een voorvader zou zijn van de Messias. In Moab woonden destijds veel Isra\u00ebli\u00ebten, haar naam is waarschijnlijk niet Moabitisch maar Hebreeuws en betekent dan \"kameraad\", \"vriendschap\" of \"vriend(in)\".\nIn het Latijn komt de naam voor als \"Rut\", maar deze spelling is ook Hongaars en Zweeds. De vorm \"Ruta\" is ook Pools. Tot in de 17e eeuw werd de naam weinig gebruikt in niet-Joodse kringen. In de Angelsaksische wereld is de oorspronkelijk Franse vorm \"Ruth\" vooral door de invloed van de Puriteinen populair geworden, die sympathiseerden met de hertrouwde weduwe die de Moabitische afgoden verloochende om met haar nieuwe schoonfamilie mee te gaan naar het land van Isra\u00ebl. De roman \"Ruth\" van Elizabeth Gaskell uit 1853 heeft het gebruik van de naam verder versterkt. Een hoogtepunt van de populariteit lag in de jaren rond 1900. Verkleinvormen, vooral gebruikt in het Duits en Engels, zijn \"Ruthie\" en \"Ruthy\".\nDe meeste achternamen met een stam die op Ruth kan teruggaan, zijn afgeleid van het 12e-eeuwse Middelengelse woord \"ruth\" met de betekenis deernis, compassie, medelijden, geworteld in het Oudengelse werkwoord \"rue\", medelijden hebben. Een andere afleiding hiervan is het moderne woord \"ruthless\", genadeloos.\nTen noordoosten van de Black Hills in Harding County in de Amerikaanse staat South Dakota zijn vanaf de jaren 80 vele honderden dinosaurusfossielen opgegraven in de Ruth Mason Quarry, zo genoemd naar de eigenaresse van de grond (overl. 1990), die op zevenjarige leeftijd de eerste ontdekking deed. Een 60% compleet en bijzonder gaaf skelet van de dinosoort Edmontosaurus kreeg de naam Ruth."}
{"id": "3703", "revid": "212064", "url": "https://nl.wikipedia.org/wiki?curid=3703", "title": "Armeens", "text": "Het Armeens (\u0540\u0561\u0575\u0565\u0580\u0565\u0576, \"hayer\u0113n\") is een zelfstandige tak van de Indo-Europese taalfamilie. Het Armeens is de ambtstaal van de republiek Armeni\u00eb en was dit tot in 2023 ook in Nagorno-Karabach. Daarnaast wordt de taal gesproken door zo'n 6 miljoen mensen in de Armeense diaspora.\nEr zijn drie vormen van het Armeens.\nVerspreiding.\nHet Armeens heeft ongeveer 9 miljoen sprekers. Daarvan wonen er iets meer dan 3 miljoen in Armeni\u00eb. Daarnaast zijn er Armeense minderheden in o.a. Rusland (2.900.000), de Verenigde Staten (1.500.000), Syri\u00eb (320.000), Georgi\u00eb (248.900), Iran (170.800), Libanon (150.000), Oekra\u00efne (100.000), Frankrijk (70.000), Duitsland (60.000), Turkije (60.000), Irak (60.000), Canada (35.700), Jordani\u00eb (8.000), Isra\u00ebl (3.000) en Cyprus (2.740).\nTot 2023 werd het ook door ongeveer 120.000 mensen gesproken in Nagorno-Karabach. Als gevolg van de Azerbeidzjaanse aanval op en inname van het gebied zijn deze vrijwel allemaal het gebied uit gevlucht. Voor de Armeense genocide werd er Armeens gesproken door zo'n 5 procent van de bevolking in het Ottomaanse Rijk.\nVerwantschap.\nHet Armeens vormt een zelfstandige tak binnen de Indo-Europese talen. Binnen de taalfamilie maakt het Armeens wellicht deel uit van de satemtalen, maar die indeling is omstreden.\nSpraakkunst.\nHet Armeens heeft zeven naamvallen (nominatief, accusatief, locatief, genitief, datief, ablatief en instrumentalis), maar geen woordgeslacht. De meeste oude synthetische werkwoordsvormen zijn vervangen door analytische constructies met een hulpwerkwoord. De gebruikelijke woordvolgorde is SVO. Het gebruik van de aanvoegende wijs is beperkt tot de tegenwoordige en verleden tijd. Het onbepaald lidwoord staat in het Oost-Armeens voor het zelfstandig naamwoord, in het West-Armeens erachter. Het bepaald lidwoord is in beide varianten een achtervoegsel.\nSchrift.\nHet Armeens heeft een eigen alfabet, dat in de 5e eeuw werd ontworpen door de monnik Mesrop Masjtots.\nTekstvoorbeeld.\nDe onderstaande tekst is een uittreksel uit de Universele Verklaring van de Rechten van de Mens in het Armeens."}
{"id": "3704", "revid": "231402", "url": "https://nl.wikipedia.org/wiki?curid=3704", "title": "Oudarmeens", "text": "Oudarmeens, ook wel \"Grabar\" (armeens : \u0563\u0580\u0561\u0562\u0561\u0580), is bekend vanaf de 5e eeuw door vertalingenliteratuur (Bijbel, profane werken, bijvoorbeeld spraakkunst van Thrax).\nHet heeft een eigen alfabet, ontwikkeld door St. Mesrop Masjtots. Het is als literatuurtaal blijven bestaan tot in de 19e eeuw. Het Indo-Europese karakter van het Oudarmeens is niet erg zuiver bewaard. Er was invloed van talen uit de Kaukasus en het Perzische Rijk.\nH. Hubschmann toonde aan dat het een zelfstandige Indo-Europese taal was."}
{"id": "3707", "revid": "584094", "url": "https://nl.wikipedia.org/wiki?curid=3707", "title": "West-Armeens", "text": "Het West-Armeens (Armeens: \u0531\u0580\u0565\u0582\u0574\u057f\u0561\u0570\u0561\u0575\u0565\u0580\u0567\u0576, \u0531\u0580\u0565\u0582\u0574\u057f\u0565\u0561\u0576 \u0561\u0577\u056d\u0561\u0580\u0570\u0561\u0562\u0561\u0580; soms, vooral gedurende de eerste helft van de 20e eeuw, aangeduid als: \u0539\u0580\u0584\u0561\u0570\u0561\u0575\u0565\u0580\u0567\u0576, \"Turks-Armeens\") is een van de twee dialecten van het Armeens. Deze Indo-Europese taal werd oorspronkelijk gesproken door de Armeense inwoners van Oost-Turkije, ook wel de Armeense diaspora genoemd. Hiermee worden Armeni\u00ebrs bedoeld die in verschillende gemeenschappen buiten Armeni\u00eb leven. Het dialect is ontstaan in het begin van de 19e eeuw en is gebaseerd op het Armeense dialect van Istanboel.\nHet wordt tegenwoordig vooral gesproken in Noord-Amerika, Europa en in het Midden-Oosten. In Iran echter wordt Oost-Armeens gesproken. Het wordt ook gesproken door een kleine gemeenschap in Turkije. Maar West-Armeens wordt gesproken door slechts een klein percentage van de Armeni\u00ebrs in Turkije, met 18 procent onder de algemene communautaire en 8 procent onder jongeren.\nDe West-Armeense taal in Turkije is gedefinieerd als een bedreigde taal (letterlijk: \"definitely endangered\", oftewel de een na laagste categorie van bedreiging)."}
{"id": "3708", "revid": "1057145", "url": "https://nl.wikipedia.org/wiki?curid=3708", "title": "Tochaars", "text": "Het Tochaars is een dode taal die oorspronkelijk gesproken werd door de bewoners in de Turpanlaagte en het Tarimbekken in Centraal-Azi\u00eb, in de tegenwoordige Chinese provincie Sinkiang. De taal behoort tot de Indo-Europese talen, specifieker de Kentumtalen.\nOntdekking.\nIn het begin van de 20e eeuw werden in Turkestan (Centraal-Azi\u00eb) handschriften uit de 7e of 8e eeuw opgegraven in een onbekende taal (in cursief Gupta, een variant van het Brahmi-schrift). Dankzij tweetalige teksten konden zij tamelijk vlug worden ontcijferd. Al snel werd duidelijk, dat het hier om een Indo-Europese taal ging.\nHet Tochaars, zoals de taal werd genoemd, kende twee sterk afwijkende dialecten, die tegenwoordig eerder als twee afzonderlijke \u2013 wederzijds niet verstaanbare \u2013 talen worden beschouwd:\n'Tochaars A werd gebruikt in Karashahr, Tochaars B in Kucha, teksten in beide talen zijn in Turfan gevonden. De Indo-Europese talen werden traditioneel onderverdeeld in twee grote groepen, de westelijke kentumtalen en oostelijke satemtalen. Het Tochaars was in die onderverdeling een kentumtaal, ondanks het feit dat het de meest oostelijke van de Indo-Europese talen is. In de hedendaagse opvatting speelt dat onderscheid geen rol meer in de historische taalkunde. Satemisering wordt gezien als een innovatie die vanuit een centraal gebied uitwaaierde over de omringende Indo-Europese volkeren, maar daarbij de perifere gebieden in het westen (bv. de Keltische en Italische talen) en oosten (de Tochaarse talen) nooit heeft bereikt. Van een relatie tussen die twee taalgroepen is dus geen sprake.\nDe Tochaarse talen werden grotendeels overgeleverd via boeddhistische, religieuze en medische teksten, waarvan vele waren vertaald uit het Sanskriet, alsmede kloosterrekeningen en een enkele originele tekst. Zij werden in 1908 ontcijferd door de Duitse taalkundigen Emil Sieg en Wilhelm Siegling. Voordat het Tochaars aan het begin van de 20e eeuw \u2013 min of meer bij toeval \u2013 was ontdekt, had niemand ooit het bestaan ervan vermoed.\nDe manuscripten, waardoor het Tochaars is overgeleverd, dateren van de 6e tot de 8e eeuw AD. Beide talen werden gesproken in het Tarimbekken in Centraal-Azi\u00eb, in de tegenwoordige Chinese provincie Sinkiang. De gemeenschappelijke oertaal van A en B, het Proto-Tochaars, moet ten minste enkele eeuwen ouder zijn dan de overgeleverde talen en zal dus in het eerste millennium voor Christus zijn gesproken.\nDe benoeming van de taal als Tochaars.\nDe benoeming van de taal als Tochaars is gebaseerd op de vondst begin 20e eeuw van een tekst in het Oud-Turks, de \"Maitrisimit nom bitig\". Dat is een vertaling van een boeddhistische tekst in het Sanskriet, de \"Maitreyasamiti-N\u0101\u1e6daka\". De tekst van het colophon van het gevonden manuscript maakt echter duidelijk dat de Oud-Turkse tekst tot stand kwam door een vertaling uit wat toxr\u00ef (Tw\u03b3ry) in dat colophon werd genoemd. Friedrich W. K. M\u00fcller stelde in 1907 voor die intermediaire taal Tochaars te noemen. Een jaar later werd dat idee overgenomen door Emil Sieg en Wilhelm Siegling. Zij waren als eersten in staat geweest de eerste Tochaarse documenten te vertalen in een Europese taal.\nZij veronderstelden dat de benoeming toxr\u00ef identiek was met wat in het Grieks To'k\u02b0aroi en in het Sanskriet Tuk\u02b0\u0101ra is. Met die twee woorden werden inwoners van het gebied Bactri\u00eb aangeduid. In sommige toenmalige wetenschappelijke publicaties werden de inwoners van dat gebied aangeduid als Indo-Scythen. Sieg en Siegling waren dan ook van opvatting dat de taal van die Indo-Scythen het Tochaars geweest zou moeten zijn.\nDie conclusie wordt door het overgrote deel van het vakgebied in de 21e eeuw onhoudbaar geacht. De belangrijkste taal die de inwoners van Bactri\u00eb spraken was Bactrisch. Een rol in de discussie speelt de in vroege Chinese bronnen vermelde migratie van de Yuezhi vanuit het Tarimbekken naar het gebied Bactri\u00eb. De Yuezhi zouden gerelateerd kunnen zijn aan de historische Tocharen in Bactri\u00eb. Er is echter geen enkel bewijs of aanwijzing dat zij Tochaars zouden hebben gesproken. De term Tochaars wordt nu algemeen geacht een verkeerde benaming te zijn, omdat de groep die aangeduid wordt met Tocharen die taal zeker niet sprak. Hoewel dit regelmatig verwarring veroorzaakt, is de term tot nu toe gehandhaafd vanwege een gebrek aan een geaccepteerd alternatief.\nHet Tochaars is inmiddels reeds lang uitgestorven; de taal werd verdrongen door het Oeigoers, dat tot de Turkse talen behoort. Na 840 werden de Oeigoeren door de Kirgiezen verdreven uit Mongoli\u00eb, waardoor zij gedwongen waren zich terug te trekken in het Tarimbekken. Deze theorie wordt ondersteund door de ontdekking van Oeigoerse vertalingen van Tochaarse teksten.\nKlankleer.\nOpvallend is dat het Tochaars binnen de Indo-Europese taalfamilie tot de groep der Kentumtalen behoort. Deze worden gekarakteriseerd door het samenvallen van palatovelare en velare medeklinkers (*k, *g, *gh). Het Tochaars is dus in eerste instantie verwant aan de Italische, de Keltische en de Germaanse talen, alsmede aan het Grieks. Dit is des te opmerkelijker, daar alle andere oostelijke Indo-Europese talen Satemtalen zijn. Hiermee is de oude veronderstelling, dat de tweedeling tussen Kentum- en Satemtalen hoofdzakelijk een verdeling was in oost en west, grotendeels op losse schroeven komen te staan. Tegenwoordig vragen velen zich af hoe waardevol het onderscheid tussen Satem- en Kentumtalen nog is. Ook heeft de ontdekking van het Tochaars voeding gegeven aan de theorie, dat het niet zozeer een onderscheid tussen oost en west betreft, maar eerder een onderscheid tussen een zich vernieuwend centrum (de Satemtalen) en een conservatievere periferie (de Kentumtalen).\nSchrift.\nHet Tochaars is overgeleverd via fragmenten van manuscripten, waarvan de meeste dateren van de 8e eeuw. Deze waren geschreven op palmbladeren, houten tabletten en Chinees papier en konden de tand des tijds doorstaan dankzij het extreem droge klimaat van het Tarimbekken. Voorbeelden van de taal zijn ontdekt in Koetsja en Karasahr. Daaronder zijn ook vele muurinscripties.\nHet gebruikte alfabet was een abugida, afgeleid van het Noord-Indische Br\u0101hm\u012b-schrift. Het ontcijferen van het Tochaars werd sterk vergemakkelijkt door het feit, dat een groot deel van de manuscripten vertalingen uit het Sanskriet waren van bekende boeddhistische werken, waaronder ook tweetalige manuscripten. Afgezien van deze Boeddhistische en maniche\u00efstische religieuze teksten bestaat het Tochaars corpus uit kloostercorrespondentie en -rekeningen, handelsdocumenten, karavaanvergunningen, medische en magische teksten, alsmede uit een liefdesgedicht.\nIn 2008 vermeldde de \"Salon Daily\" een prijsuitreiking aan de Chinese vertaler Ji Xianlin die zich het Tochaars al voor zijn PhD in 1941, behaald onder de hier gemelde Siel, meester had gemaakt. Eind januari 2008 ontving de 97-jarige Ji Xianlin van de Indiase overheid de \"Padma Busan Award\". Ji Xianlin was de vertaler van de \"Maitreyasamiti-Nataka\", een werk uit de Mahayanacanon dat de komst van de toekomende Boeddha vertelt. Ji vertaalde het uit het Tochaars naar het Chinees, evenals een flink aantal andere in het Tochaars geschreven manuscripten.\nVoorbeelden.\n\u00b9 = Verwant, met veranderde betekenis&lt;br&gt;\n\u00b2 = Nederlandse betekenis, niet verwant"}
{"id": "3710", "revid": "68049984", "url": "https://nl.wikipedia.org/wiki?curid=3710", "title": "Sorbisch", "text": "Het Sorbisch (Serb\u0161\u0107ina) is een groep van twee West-Slavische talen, het Oppersorbisch en het Nedersorbisch. Zij worden gesproken in de Lausitz (\"\u0141u\u017eica\"), een gebied in het oosten van Saksen (\"Sakska\") en het zuidoosten van Brandenburg (\"Brambor\"), in Duitsland. De Sorben werden vroeger, net als de Karinthische Slovenen en andere Slavische minderheden, wel als \"Wenden\" betiteld. Deze naam wordt tegenwoordig als beledigend beschouwd.\nVarianten.\nHet Sorbisch wordt sinds de Tweede Wereldoorlog onderverdeeld in Oppersorbisch en Nedersorbisch. Beide taalgebieden waren ooit verbonden maar zijn van elkaar gescheiden door een zone van Duitstalig geworden dorpen. Het Oppersorbisch heeft de meeste moedertaalsprekers en wordt gesproken rond de stad Bautzen (\"Budy\u0161in\"). Het Nedersorbisch wordt althans werd gesproken rond Cottbus (\"Ch\u00f3\u015bebuz\"). Deze beide steden worden dan ook als culturele centra voor de Sorben beschouwd, al wonen de meeste sprekers van het Sorbisch in enkele dorpen ten noordwesten van Bautzen en niet in deze steden.\nGeschiedenis.\nDe eerste geschreven Sorbische teksten dateren uit de zestiende eeuw en hebben meestal een religieus karakter. De beide varianten van het Sorbisch hebben een eigen schrijftaal. Sorbisch en Sloveens zijn de enige Europese talen die de dualis (tweevoud) nog naast het enkel- en meervoud actief gebruiken. Het Oppersorbisch heeft Tsjechische trekken, het Nedersorbisch (ook) Poolse. De Sorben en de Polen wonen overigens pas sinds het eind van de Tweede Wereldoorlog op korte afstand van elkaar. De grens kwam toen langs de Oder te liggen. In de 18de eeuw werd het Sorbisch ook nog in de sinds 1945 Poolse streken oostelijk van de Oder gesproken. De Sorben daar ondergingen gaandeweg een verduitsing in hun taal en als Duitsers werden ze na de oorlog over de nieuwe Poolse-Duitse grens verdreven.\nVroeger werden er in veel grotere delen van oostelijk Duitsland Slavische, aan het Sorbisch verwante, talen en dialecten gesproken, tot bijvoorbeeld rond L\u00fcchow in Nedersaksen en op de zogenaamde Jabelheide, de regio die het zuiden van Mecklenburg beslaat. Veel bekende toponiemen getuigen daar nog van, zoals Chemnitz, Dresden (\"Drje\u017ed\u017aany\") en zelfs Berlijn. (Zie voor de verduitsing van de streken oostelijk van de Elbe het lemma over Oostkolonisatie.)\nAan het begin van de 19de eeuw woonden 200.000 Sorbischsprekenden in Saksen en Pruisen. Hun gebied strekte zich noord-zuidwaarts uit van Berlijn tot de Boheemse (Tsjechische) grens, westwaarts tot in de richting van Dresden en oostwaarts tot in Silezi\u00eb (tegenwoordig Polen).\nDe Pruisische en Saksische overheden stonden in de 19de eeuw alleen in de kerk het gebruik van hun taal toe en de verduitsing werd via het onderwijs gestimuleerd. In het begin van de 20ste eeuw werd het aantal Sorbischtaligen nog op 100.000 geschat. Daarna liep het snel terug. In de nationaalsocialistische tijd was het Sorbisch verboden en na deze periode van vervolging konden nog 60.000 mensen de taal spreken. Dit aantal wordt tot op heden aangehouden hoewel het inmiddels weer aanzienlijk is afgenomen, vermoedelijk tot 10.000 Sorben die de taal dagelijks nog gebruiken. Er moet dus onderscheid gemaakt worden tussen Sorbischtaligen en Sorben, waarvan de laatsten een zekere Sorbische identiteit cultiveren zonder de taal actief te gebruiken. In de DDR-tijd profiteerden de Sorben van de \"Minderheitenfreundlichkeit\" en de broederschap met de Slavische volken (Polen en Tsjechen) die het communistisch bewind propageerde. Sorbische cultuuruitingen kregen royaal financi\u00eble steun. Zo had de kleine Sorbische gemeenschap de beschikking over een eigen radiozender, kranten en tijdschriften in de eigen taal en een aantal Sorbischtalige of tweetalige scholen.\nVoor de bruinkoolwinning in de DDR-tijd hebben veel Sorbische dorpen moeten wijken. Het uiteenvallen van de Sorbischtalige gemeenschappen, die na de gedwongen verhuizing vaak werden verstrooid over de regio en met name naar industriesteden als Cottbus en Eisenh\u00fcttenstadt, betekende een bedreiging voor de functie van het Sorbisch als omgangstaal. Na die Wende in 1990 is de bruinkoolwinning doorgegaan. Ondanks massale protesten is nog rond 2000 het dorp Horno ontruimd en afgebroken om plaats te bieden aan de bruinkoolindustrie. Deze ontwikkelingen hebben ervoor gezorgd dat er in het begin van de 21ste eeuw nog maar vijf- tot tienduizend Sorbischtaligen over zijn en dat hun aantal steeds verder daalt, ondanks onderwijsfaciliteiten en cultuursubsidies. Zij vormen alleen nog een hechte gemeenschap in een handvol in meerderheid rooms-katholieke dorpen rond Crostwitz (Chr\u00f3s\u0107icy) en Panschwitz-Kuckau (Pan\u010dicy-Kukow), waar hun van de lutherse omgeving afwijkende godsdienst vanouds een basis van solidariteit en gemeenschapszin vormde. Deze basis is ge\u00efnstitutionaliseerd in de werkzaamheid van het klooster Marienstern in Panschwitz, dat sinds de Reformatie in de wijde omgeving de katholieke zielzorg en recent ook Sorbisch taalonderwijs co\u00f6rdineert.\nHuidige status.\nDe dominante taal in het woongebied van de Sorben is sedert eeuwen het Duits. Deze taal heeft het Sorbisch steeds verder teruggedrongen, zodat zowel het Opper- als het Nedersorbisch de status van bedreigde taal hebben gekregen.\nAls centrale cultuurraad fungeert de zogenaamde Domowina. Hoewel in de stad Bautzen weinig Sorbisch wordt gesproken, is het Sorbisch er demonstratief aanwezig, in straatnaamborden, op winkels en zelfs in sommige winkels op prijskaartjes en kassabonnen. De Duitse overheid heeft het Sorbisch officieel als minderheidstaal erkend en door het ondertekenen en ratificeren van het Europees Handvest voor regionale talen of talen van minderheden de verplichting op zich genomen het Sorbisch te beschermen en te ontwikkelen.\nDe Sorbische WITAJ-(\"welkom\")kleuterscholen trekken behalve Sorbischtalige ook Duitstalige leerlingen. Na het volgen van tweetalig of Sorbischtalig basisonderwijs op de 14 scholen de daarvoor voorzieningen hebben kunnen leerlingen terecht op 5 secondaire scholen waar Sorbisch keuzevak is: het Sorbische gymnasium in Bautzen (\"Budy\u0161in\"), de Sorbische \"Mittelschulen\" in Radibor (\"Radwor\") en Bautzen. Sorbischtalig hoger onderwijs is er niet. Wel kan men in Leipzig (\"Lipsk\") een universitaire studie \"Sorabistik\" volgen. Het aantal leerlingen op deze scholen is door de jaren heen constant gebleven op circa vierduizend.\nNaast onderwijs worden culturele verenigingen die zich bezig houden met muziek en literatuur gesubsidieerd.\nSorbische Plaatsnamen.\nDe spelling van plaatsnamen is in het Opper- en Nedersorbisch niet gelijk en de spelling lijkt ook niet geheel vast te liggen. De Nedersorbische naam voor Cottbus is Ch\u00f3\u015bebuz, maar op het station staat Cho\u015bebuz, zonder accent op de o. In het Oppersorbisch is het Cho\u0107ebuz."}
{"id": "3711", "revid": "847019", "url": "https://nl.wikipedia.org/wiki?curid=3711", "title": "Kasjoebisch", "text": "Het Kasjoebisch (kasz\u00ebbsczi j\u00e3z\u00ebk, p\u00f2m\u00f2rsczi j\u00e3z\u00ebk, kasz\u00ebbsk\u00f2-s\u0142owi\u0144sk\u00f4 m\u00f2wa; Pools: j\u0119zyk kaszubski, j\u0119zyk pomorski, j\u0119zyk kaszubsko-s\u0142owi\u0144ski) is een West-Slavische taal die wordt gesproken in het oosten van Pommeren (Kasjoebisch: \"P\u00f2m\u00f2rsk\u00f4\", \"P\u00f2m\u00f2rze\"), tussen S\u0142upsk en Gda\u0144sk in Noord-Polen. Het is de voortzetting van het Elbe- en Oostzeeslavisch, dat vroeger tot in taalexclaves in het Wendland (thans oostelijk Nedersaksen) gesproken werd, maar waarvan de westelijke variant, het Polabisch in de zeventiende eeuw geheel uitstierf.\nKenmerken.\nBelangrijke verschillen tussen het Pools en het Kasjoebisch is dat de laatste taal - met name als gevolg van een oorspronkelijk Baltischsprekende bevolking en de geografische geschiedenis van Polen en Duitsland - substraatelementen uit het Oudpruisisch en relatief veel (Neder)Duitse leenwoorden kent (5% van de hele woordenschat). Op fonologisch vlak valt vooral de \"mazurering\" op, ofwel het feit dat veel medeklinkers die in het Pools zijn gepalataliseerd in het Kasjoebisch hard worden uitgesproken:\nToestand.\nHet aantal moedertaalsprekers van het Kasjoebisch is zeer gering - niet groter dan 3.000 -, al is het aantal mensen dat zich nog als \"echte Kasjoeb\" beschouwt veel groter: circa 100.000. De overgrote meerderheid spreekt thans een Pools dialect en geen authentiek Kasjoebisch meer. De meeste sprekers wonen op het platteland, maar de belangrijkste culturele instellingen van de Kasjoebische gemeenschap bevinden zich in Gda\u0144sk. Veel Kasjoeben vluchtten in 1945 voor het Rode Leger uit West-Pruisen (sinds 1939 officieel Danzig-West-Pruisen) naar Midden-Duitsland (onder andere via de Wilhelm Gustloff). Veel Duitsers met Kasjoebische wortels beschouwen zich als Duitsers, maar ouderen spreken het Kasjoebisch nog. De Duitse schrijver en Nobelprijswinnaar G\u00fcnter Grass had een Kasjoebische moeder. De meeste Weichselkasjoeben (West-Pruisen) zijn rooms-katholiek, de in de 17e eeuw protestants-luthers geworden Slovinzen of Lebakasjoeben (uit Kluki en Leba in de voormalige provincie Pommeren) gelden als nagenoeg uitgestorven als taalgemeenschap. De meesten waren sinds het midden van de 19de eeuw gaandeweg overgegaan op het Duits en daarom als Duitsers na 1945 verdreven, zie Verdrijving van Duitsers na de Tweede Wereldoorlog.\nEr is een Kasjoebische emigrantengemeenschap in Canada."}
{"id": "3712", "revid": "34450", "url": "https://nl.wikipedia.org/wiki?curid=3712", "title": "Polabisch", "text": "Het Polabisch is een uitgestorven Slavische taal die tot in de achttiende eeuw werd gesproken. Het is een West-Slavische taal, evenals het Pools, Tsjechisch en Sorbisch. Binnen die groep behoort Polabisch tot de subgroep van de Elbe-slavische en Oostzeekust-slavische talen en wordt ook wel aangeduid als Lechitische talen. Een nauw verwante en nog in gebruik zijnde taal is het Kasjoebisch, dat nog door een klein aantal mensen wordt gesproken in Pommerellen (het huidige Noord-Polen).\nGeschiedenis.\nHet Wendland bij het stadje L\u00fcchow in Nedersaksen was een van de laatste gebieden waar Polabisch gesproken werd. Dat gebied ligt bij de Elbe, de rivier waaraan de taal zijn naam ontleent (\"Po Laba\", aan de Elbe).\nEerder werden in heel het huidige Duitsland oostelijk van de Elbe Polabische en Wendische dialecten gesproken. Sporen daarvan zijn nog terug te vinden in vele plaatsnamen. De Polaben vestigden zich in de zevende eeuw n.Chr., na vertrek van Germaanse stammen, in dit gebied. Zij hadden geen geschreven taal en omdat hun woongebied bewesten de Elbe in de 9de eeuw deel werd van het Frankische, later het Heilige Roomse Rijk, waar vooreerst Latijn de geschreven taal was, zijn de vroegste bronnen over hun bestaan in die taal gesteld.\nBewesten de Elbe kwam de kolonisatie door boeren uit Saksen, Friesland, Holland en Vlaanderen in de 10de eeuw op gang. Omdat de Polaben aan de oostzijde van de Elbe, het huidige Mecklenburg, zich met succes verzetten volgde de kolonisatie daar pas na hun definitieve onderwerping in de 11de eeuw (zie Oostkolonisatie). De Polaben mengden zich met de binnenkomende boeren en ondergingen taalkundig een proces van verduitsing, dat wil zeggen dat zij Duitse dialecten vormden met hooguit een Polabisch substraat. De Polaben werden toen ook aangeduid als 'Wenden', een Duitse benaming voor Slavischsprekenden. In de 16de eeuw werd nog op grotere schaal Wendisch gesproken bewesten de Elbe in het zogenaamde Wendland, ten zuiden van de L\u00fcneburger Heide. Beoosten de Elbe werden zij in de 17de eeuw nog gevonden op de zogenaamde Jabelheide, de schrale gronden in het zuiden van Mecklenburg. De laatste spreekster van het Polabisch was, volgens de \"Index defunctorum\" van de plaats Wustrow uit 1756, een 88-jarige weduwe die in dat jaar stierf. Rond die tijd was de wetenschappelijke nieuwsgierigheid naar deze taal juist op gang gekomen. Onder meer Leibniz besteedde er aandacht aan: hij gaf een woordenlijst en een tekst uit in zijn \"Collectanea Etymologica\" uit 1717. De belangrijkste Polabische bron is het \"Vocabularium Venedicum\" van dominee Christian Hennig von Jessen uit 1705. Het viel niet mee voor hem om mensen te vinden die hem over de Polabische taal wilden vertellen, omdat zij niet durfden toe te geven dat ze Polabisch spraken, want daarom werden ze bespot.\nTaalkundige kenmerken.\nHet Polabisch behoorde tot de zogenoemde Lechitische tak van het West-Slavisch. Tot deze tak behoren ook het Pools, het Kasjoebisch en het Slovinzisch, een taal die aan de Oostzeekust van Achterpommeren werd gesproken en daar in de eerste helft van de 20e eeuw uitstierf toen de laatste sprekers ervan op het Duits waren overgegaan.\nHet Polabisch wijkt af van de andere Lechitische talen. Enkele redenen hiervoor zijn de sterke invloed van het Duits en de geografisch gezien vrij ge\u00efsoleerde positie van het Polabische taalgebied. Het gebied waar in de 18e eeuw het Polabisch uitstierf, lag niet in de buurt van grote verkeersaders, en het had ook erg weinig mogelijkheden tot contact met andere Slavische talen, aangezien het omgeven was door Duitstalig gebied.\nPolabische fonetiek.\nVocalen.\nIn het Polabisch waren de volgende vocalen te onderscheiden:\na) niet-gereduceerde vocalen a, \u00e5, e, \u0117, o, \u00f6, u, \u00fc, i, o, \u0105\nb) diftongen ai, \u00e5i, oi, au, \u00e5u\nc) gereduceerde vocalen \u01ce, \u0115\nIn lettergrepen in het Polabisch kon een vocaal sterk (niet-gereduceerd) of zwak (gereduceerd) zijn. Reductie vond plaats naar of \u01ce of \u0115. a, \u00e5, e, o en \u00f6 werden gereduceerd naar \u01ce, terwijl \u00fc, i, ai, \u00e5i, oi en au werden \u0115. De nasale vocalen o en a werden in de regel niet gereduceerd.\nOf een vocaal sterk of zwak was hing ongetwijfeld af van waar de klemtoon viel. Er is echter geen overeenstemming wat het Polabische accentsysteem betreft. Sommigen denken dat het accent altijd op de laatste niet-gereduceerde lettergreep viel, anderen, bijvoorbeeld Trubetzkoy, zeggen dat dat alleen het geval was als de laatste lettergreep lang was, anders viel het accent op de voorlaatste lettergreep. Weer anderen zeggen dat het accent altijd op de eerste lettergreep viel. Er zijn wel enkele Polabische teksten waar accenttekens bij zijn weergegeven, maar dat duidde waarschijnlijk meestal alleen aan dat die lettergreep niet gereduceerd was, en niet of deze de klemtoon had of niet.\nHet Polabisch maakte een zeer autonome ontwikkeling door ten opzichte van andere Slavische en ook West-Slavische talen en dit heeft ertoe geleid dat de taal behoorlijk afwijkt van de meeste andere Slavische talen. Dit is goed te zien in het volgende overzicht waarin de fonetische verschillen, wat vocalen betreft, worden getoond.\nVoorbeeld.\nHet Onzevader:"}
{"id": "3714", "revid": "379", "url": "https://nl.wikipedia.org/wiki?curid=3714", "title": "Lets", "text": "Het Lets (Lets: latvie\u0161u valoda) is een Indo-Europese taal, behorend tot de Baltische taalgroep binnen die grote familie. Het is de offici\u00eble taal van Letland.\nHet Lets is nauw verwant met het Litouws. Beide talen hebben zeven naamvallen: nominatief, genitief, datief, accusatief, instrumentalis, locatief en vocatief. Wel is het Lets in verschillende opzichten verder ge\u00ebvolueerd. Onder invloed van naburige Finoegrische talen ligt in het Lets de klemtoon steeds op de eerste lettergreep. De dualis (tweevoud) is in het Lets verloren gegaan, evenals het onzijdige grammaticale geslacht (de taal maakt wel onderscheid tussen mannelijke en vrouwelijke woorden).\nBehouden is het onderscheid tussen bepaalde en onbepaalde vormen van het bijvoeglijk naamwoord. Het Lets, dat geen lidwoorden heeft, maakt derhalve door middel van verschillende vormen van het woord voor 'groot' onderscheid tussen 'een grote stad' en 'de grote stad'.\nDe oudste Letse tekst is een katholieke catechismus en dateert uit 1585. Een jaar later werd deze door een lutherse catechismus gevolgd.\nOpvallende elementen in het Letse schrift zijn liggende streepjes boven de klinkers, die lengte of intonatie aangeven. Daarnaast kent het Lets de cedille: de \u0122, \u0136, \u013b en \u0145 worden hierdoor gepalataliseerd en worden uitgesproken met een lichte j-klank erna.\nAls een van de weinige Indo-Europese talen is het Lets een pitch-accenttaal: de beklemtoonde lettergreep in een woord kan anders worden ge\u00efntoneerd, waardoor betekenisverschil ontstaat.\nNaamvallen.\nopmerkingen\n1. Het is een twistpunt of de instrumentalis wel of niet bestaat in het Lets. De instrumentalis is immers in feite het voorzetsel \"ar\"(met), dat in het enk. de accusatief gebruikt en in het mv. de datief. Omdat dit voorzetsel af en toe wordt weggelaten, zien velen dit toch als een aparte naamval.\n2. De datief kan bij bepaalde ww. ook de functie lijdend voorwerp hebben. Enkele voorbeelden van werkwoorden waarbij de datief gebruikt worden zijn klaus\u012bt (gehoorzamen), pal\u012bdz\u0113t (helpen) en tic\u0113t (geloven).\nSuns klausa manam t\u0113vam. \"De hond gehoorzaamt mijn vader.\"\nM\u0113s jums pal\u012bdz\u0113sim. \"Wij zullen jullie helpen.\"\nBij sommige werkwoorden wordt voor het onderwerp een datief gebruikt. Het lijdend voorwerp is dan nominatief.\nMums ir divi ka\u0137i. \"Wij hebben 2 katten.\"\nLindai negar\u0161o tom\u0101ti. \"Linda lust geen tomaten.\""}
{"id": "3715", "revid": "379", "url": "https://nl.wikipedia.org/wiki?curid=3715", "title": "Litouws", "text": "Het Litouws (lietuvi\u0173 kalba) is een van de meest archa\u00efsche van de levende Indo-Europese talen. Samen met het Lets behoort het tot de familie van de Baltische talen. Het is de offici\u00eble taal van Litouwen en heeft ongeveer 3,5 miljoen sprekers.\nGeschiedenis.\nEr is literaire overlevering sinds de 16e eeuw. De eerste tekst is een vertaling van de catechismus van Luther. Later is er een rijke literatuur ontstaan. Het Litouws werd ook gesproken in grote delen van Oost-Pruisen, waar de taal in de 19e eeuw, dankzij een tolerante houding ten opzichte van minderheden, kon overleven toen die in het door Rusland beheerste Litouwen zelf verboden was. Boeken in de Litouwse taal werden vanuit Pruisen naar Litouwen gesmokkeld. Een belangrijke Pruisisch-Litouwse schrijver was dominee Kristijonas Donelaitis (1714-1780).\nGrammatica en woordenschat.\nHet Litouws is van groot belang voor met name de historische lingu\u00efstiek vanwege zijn conservatieve karakter, in die zin dat het moderne Litouws nog zeer veel verbuigingen kent, net als de hypothetische stamtaal van de Indo-Europese talen, het Proto-Indo-Europees. De overeenkomsten in woordenschat met Germaanse talen als het Nederlands blijkt duidelijk uit woorden als \"durys\" (deur), \"akys\" (ogen) en \"naktis\" (nacht).\nHet Litouws kent enkele aanvullende letters: \u0105, \u010d, \u0119, \u0117, \u012f, \u0161, \u0173, \u016b en \u017e.\nZelfstandige en bijvoeglijke naamwoorden worden verbogen volgens zeven naamvallen: nominatief, genitief, datief, accusatief, vocatief, locatief en instrumentalis. De taal kent een enkelvoud en een meervoud.\nHet werkwoord in het Litouws kan worden vervoegd volgens drie conjugaties. Zoals veel Indo-Europese talen is het Litouws een pro-droptaal: het persoonlijk voornaamwoord wordt als onderwerp normaal gesproken weggelaten."}
{"id": "3716", "revid": "475045", "url": "https://nl.wikipedia.org/wiki?curid=3716", "title": "Oudpruisisch", "text": "Het Oudpruisisch is een uitgestorven West-Baltische taal, die tot 1700 werd gesproken door de oude Pruisen in het gebied tussen de Wis\u0142a (Vistula, Weichsel, Wijssel) en de Memel. Dit gebied werd later Oost-Pruisen (nu het noordoosten van Polen en de Kaliningrad oblast van Rusland), onder de Duitse kolonisatie in het begin van de 13de eeuw. Deze taal was verwant aan het Lets en het Litouws. \nDe oudste tekstgetuige van het Oudpruisisch \u2013 en tegelijk van het Baltisch \u2013 is een kanttekening die in 1974 werd aangetroffen in een 14e-eeuws handschrift te Bazel. Het is een vrolijk-verwijtend rijmpje van een student aan de Universiteit van Praag:\nEen mogelijk tweede laatmiddeleeuwse kanttekening is nog recenter gevonden. Het betreft een gedichtje over een vrouw, een drinkhoorn en een heilige linde.\nDe taal is vooral bekend door een woordenlijst uit ca. 1400 en door drie uit het Duits vertaalde catechismussen uit de 16de eeuw.\nIn het Oudpruisisch zelf werd de taal \"Pr\u016bsiskan\" (Pruisisch) genoemd of \"Pr\u016bsiskai Bil\u0101\" (de Pruisische taal). \nMomenteel zijn er enkele gemeenschappen in Litouwen en Polen die trachten om deze taal nieuw leven in te blazen."}
{"id": "3717", "revid": "231402", "url": "https://nl.wikipedia.org/wiki?curid=3717", "title": "Thracisch", "text": "Thracisch is een Indo-Europese taal die vooral in de oostelijke en centrale Balkan werd gesproken door de Thraci\u00ebrs. Het Thracisch werd verdrongen door het Latijn en het Grieks, doch bleef op bepaalde plaatsen bestaan tot de 6e eeuw na Chr.\nHet Thracisch is bekend via glossen, eigennamen en korte inscripties.\nEr zijn goede redenen om aan te nemen dat de talen van de Daci\u00ebrs en Geten in het huidige Roemeni\u00eb nauw verwant waren aan het Thracisch. Het Thracisch is mogelijk verwant aan het Albanees en het Illyrisch."}
{"id": "3718", "revid": "231402", "url": "https://nl.wikipedia.org/wiki?curid=3718", "title": "Frygisch (taal)", "text": "Het Frygisch is een schaars overgeleverde taal uit Klein-Azi\u00eb, waar de voornaamste vindplaats Gordium is. Het is bekend uit glossen, eigennamen en inscripties en behoorde tot de Indo-Europese talen, waardoor het vermoedelijk nauw verwant is aan het Armeens en het Grieks. Een belangrijke antieke bron is Hesychius, wiens glossen geattesteerd zijn in Frygische opschriften.\nWe onderscheiden drie subcorpora:\nOmwille van het grotere aantal attestaties en het verschil in schriftsysteem is het onderscheid tussen de subcorpora voor het Oudfrygisch en Nieuwfrygisch van groter belang. Slechts \u00e9\u00e9n opschrift kan met zekerheid als Middenfrygisch worden bestempeld, aangezien andere gevallen meer twijfelachtig zijn; dat ene opschrift is echter wel de oudste attestatie van Frygisch in het Grieks alfabet.\nNadien is het Frygisch verdrongen door het Grieks."}
{"id": "3719", "revid": "51717", "url": "https://nl.wikipedia.org/wiki?curid=3719", "title": "Macedonisch (taal)", "text": "Macedonisch (\u043c\u0430\u043a\u0435\u0434\u043e\u043d\u0441\u043a\u0438 \u0458\u0430\u0437\u0438\u043a; \"makedonski jazik\") is een Zuid-Slavische taal, behorend tot de Indo-Europese taalfamilie. Het wordt gesproken door ongeveer twee miljoen mensen in het land Noord-Macedoni\u00eb. Kleinere groepen van taalsprekers zijn ook te vinden in Bulgarije, Griekenland en Albani\u00eb, alsmede in landen met Macedonischsprekende emigranten, zoals Servi\u00eb, de Verenigde Staten, Canada en Australi\u00eb.\nDe ontwikkeling en differentiatie van de taal duurde een aantal eeuwen, beginnend met het Oudkerkslavisch gesproken in de middeleeuwen. Rondom de 19de en 20ste eeuw verschenen de eerste geschreven teksten in de taal. De Macedonische taal werd de offici\u00eble taal van de Socialistische Republiek Macedoni\u00eb als deel van Joegoslavi\u00eb. De codificatie werd rond dezelfde periode geformaliseerd en de grootste bijdrage kwam door het werk van Bla\u017ee Koneski. Het Macedonische alfabet en orthografie zijn gecodificeerd in 1945 en de taal heeft een moderne literatuur ontwikkeld.\nHet Macedonisch is deel van een dialectcontinu\u00fcm met de andere Zuid-Slavische talen zoals het Bulgaars en het Servisch. Taalkundigen onderscheiden 29 verschillende dialecten van de Macedonische taal, met de grootste verschillen tussen de Westerse en Oosterse dialectgroepen. Sommige elementen van de grammatica van de taal omvatten dynamische klemtoon die op de derde lettergreep gerekend vanaf het eind van het woord valt, drie bepaalde lidwoorden om de positie van een substantief te beschrijven in verwijzing naar de spreker, en werkwoorden die simpele en complexe verbale tijden hebben. De Macedonische orthografie is fonemisch, dus er bestaat een grafeem voor elk foneem. De taal wordt geschreven met het cyrillische alfabet met 31 letters.\nBehalve de overeenkomsten met het Servisch en het Bulgaars, werd de Macedonische woordenschat be\u00efnvloed door het Turks en het Russisch. Bescheidener invloeden kwamen van talen met prestige zoals het Duits, Frans en het Engels. Door de mate van onderlinge verstaanbaarheid tussen het Macedonisch en het Bulgaars, en vanwege hun wederzijdse ontwikkeling, wordt de Macedonische taal wel gezien als een vari\u00ebteit van het Bulgaars in dat land.\nFeiten over de taal.\nMacedonisch is ontwikkeld uit het Oost-Zuid-Slavisch dialectcontinu\u00fcm. Standaard Macedonisch is gecodificeerd in 1945 en heeft sindsdien moderne literatuur ontwikkeld. De internationale consensus is dat Macedonisch een autonome taal is binnen het Oost-Zuid-Slavische dialectcontinu\u00fcm.\nHet Macedonisch wordt geschreven met een variant van het cyrillisch alfabet. Het alfabet heeft een aantal afwijkende tekens: \u0453, \u045c, \u0455, \u0459, \u045a, \u0458 en \u045f.\nHet moderne Macedonisch is niet hetzelfde als het Oudmacedonisch. Het Oudmacedonisch uit de oudheid was een van de vele Griekse dialecten die in het noorden van de Helleense (Griekse) wereld werden gesproken. Door de mogelijke invloeden van andere niet-Helleense volkeren die in die regio verbleven bevatte dit dialect meer dan in de zuidelijke Helleense regio's talrijke niet-Helleense woorden. Een reeks eigennamen en een paar afzonderlijke woorden leveren hiertoe het bewijs. Anderzijds duidt het voorvoegsel 'Mak' op een Helleense achtergrond van het volk. Een van de vroegste benamingen was immers 'Makdones'. Een overblijfsel van dit 'Mak' bestaat nog steeds in het modern Grieks, nl. 'makria, makri, ...' wat betekent 'ver, lang'. En net als de 'Maknites' (Magnisi\u00ebrs) zouden de Makdones onder druk van de binnenvallende Dori\u00ebrs uit het verre (hoge) Pindosgebergte naar de valleien zijn gekomen. De Magnisi\u00ebrs hebben de streek bewoond die vandaag nog steeds Magnisia heet met als grootste stad Volos. De Makdones of later Makedones bewoonden de benedenvallei van de rivier Aliakmon en stichtten hun hoofdstad Aiges in de buurt van het huidige Veroia."}
{"id": "3722", "revid": "3", "url": "https://nl.wikipedia.org/wiki?curid=3722", "title": "Grafische programmas", "text": ""}
{"id": "3723", "revid": "97", "url": "https://nl.wikipedia.org/wiki?curid=3723", "title": "Gezins- en Consumentenwetenschap", "text": ""}
{"id": "3724", "revid": "46715", "url": "https://nl.wikipedia.org/wiki?curid=3724", "title": "Gaia", "text": ""}
{"id": "3726", "revid": "445303", "url": "https://nl.wikipedia.org/wiki?curid=3726", "title": "Gade", "text": ""}
{"id": "3729", "revid": "264532", "url": "https://nl.wikipedia.org/wiki?curid=3729", "title": "Hate Speech", "text": ""}
{"id": "3736", "revid": "231402", "url": "https://nl.wikipedia.org/wiki?curid=3736", "title": "Hermann Goring", "text": ""}
{"id": "3737", "revid": "419575", "url": "https://nl.wikipedia.org/wiki?curid=3737", "title": "IOC", "text": ""}
{"id": "3741", "revid": "641451", "url": "https://nl.wikipedia.org/wiki?curid=3741", "title": "Estland", "text": "Estland (Estisch: \"Eesti\"), officieel de Republiek Estland (\"Eesti Vabariik\"), is een land in Noordoost-Europa, dat in het westen wordt begrensd door de Oostzee, in het noorden door de Finse Golf, in het oosten door Rusland en in het zuiden door Letland. Het is het noordelijkste en kleinste van de drie Baltische landen, en het onderscheidt zich van de andere Baltische landen Letland en Litouwen door onder andere de taal, die Finoegrisch is en niet Baltisch. De hoofdstad van Estland is Tallinn. Op 1 januari 2011 werd de Estische kroon vervangen door de euro. Estland is lid van de EU en lid van de NAVO.\nGeschiedenis.\nVanaf de 8e eeuw werden de Estlandse kusten bezocht door Vikingen, zowel voor plundertochten als handelsmissies. In 1202 werd Estland bezit van de Zwaardbroeders, een aan de Duitse Orde verwante geestelijke ridderschap, die de heidense bevolking met geweld kerstende (Noordelijke Kruistochten). Het zuidelijk deel bleef met het huidige Letland onder gezag van de Orde, maar het noordelijk deel kwam in 1224 onder de Deense koning, Waldemar II van Denemarken, en ging in 1346 over aan de Orde (Waldemar IV van Denemarken verkoopt het hertogdom Estland). Inmiddels waren naast de hoofdstad Reval (nu Tallinn) een tiental burchten en daarbij kleine steden gesticht, van waaruit het land militair en economisch werd beheerst. De steden behoorden tot het Verbond van de Hanze en werden bevolkt door een burgerij die oorspronkelijk afkomstig was uit het noorden van het Rooms-Duitse Rijk. Na de Reformatie ontwikkelde de ridderschap zich tot een kaste van grootgrondbezitters die negen tiende van het landoppervlak bezat. De stedelijke burgerij bleef Duits van cultuur en luthers wat haar godsdienst betreft. De culturele invloed van Rusland was sinds de 19de eeuw ook groot.\nNa de invoering van de lutherse reformatie werd de 'Ordensstaat' geseculariseerd. Dit veroorzaakte een zodanige verzwakking dat in 1561 het noordelijk deel van Estland (hertogdom Estland (1561-1721)) onder de Zweedse, en het zuidelijk deel, samen met het huidige Letland, onder de Poolse koning kwam. Dat veranderde de interne verhoudingen weinig. De pogingen tot rekatholicering door Polen boekten nauwelijks resultaat. In 1621 moest het verzwakte Polen zijn deel afstaan aan Zweden en waren het huidige Estland en Letland een Zweedse provincie geworden.\nNa de Grote Noordse Oorlog veroverde Rusland het gebied in 1721. De Duitstalige elite (Baltische Duitsers of \u2018Deutschbalten\u2019) bleef echter haar machtspositie behouden tot aan het einde van de 19e eeuw. Zij bestuurde de Russische provincie Estland, het noorden van het huidige Estland, als een autonome provincie, en dat was ook het geval met de provincie Lijfland, waarvan het noordelijk deel sinds 1918 ook tot het huidige Estland behoort, en het zuidelijk deel tot het huidige Letland. In deze twee provincies bekleedden de Baltische Duitsers als dienaren van de tsaar hoge functies in bestuur en leger, terwijl de Esten lijfeigenste boeren waren en in de steden de onderklasse vormden. In de laatste decennia van de 19de eeuw ontwikkelde zich langzaam een nationaal-Estische burgerij naast die van de Duitse Balten. De aanstoot daartoe werd gegeven vanuit de kring van lutherse theologen en predikanten, zelf als regel Baltische Duitsers. De Esten versterkten daarmee hun nationale bewustwording zonder die met de kerk te verbinden. Immers, voor hen was de lutherse kerk een onderdrukkend machtsinstrument in handen van de Duits-Baltische \"Ritterschaft\", die de ontwikkeling van een Estische en lutherse kerk blokkeerde, zodat enkele tienduizenden Esten zich uiteindelijk tot de Russische orthodoxie lieten bekeren, nadat het Tsarenregime hen daarvoor rechtspositionele en materi\u00eble voordelen toezegde.\nDe emancipatie van de Esten en van de Estische taal kwam pas vanaf 1860 van de grond onder invloed van het moderne nationalisme. Tot 1918 werd deze emancipatie onderdrukt door de russificeringspolitiek. Na 1918 werd Estisch de nationale taal. Na 1944 bleef dat pro forma ook het geval, maar het Russisch nam in feite de rol van dominante taal over.\nEstland is pas vanaf 1918 een zelfstandige staat. Het onafhankelijke Estland werd in 1940 door Sovjet-troepen en daarna in 1941 door Duitse troepen bezet. Daaraan voorafgaand werden vrijwel alle Baltische Duitsers en daarna ook nog de Zweden ge\u00ebmigreerd. Talrijke Esten traden als vrijwilliger toe tot Estische eenheden van de Waffen-SS om zo aan de zijde van Duitsland, de onafhankelijkheid van hun land tegen de Sovjet-Unie te bevechten. Na verdrijving van de Duitse troepen werd Estland eind 1944 opnieuw door de Sovjet-Unie ingelijfd. Enkele honderdduizenden Esten vluchtten naar het westen en soortgelijke aantallen Esten werden in strafkampen ge\u00efnterneerd. Een groot deel van hen kwam nooit terug uit deze kampen en hun plaatsen werden ingenomen door Russen die uiteindelijk meer dan een derde deel van de bevolking gingen vormen; in de steden liep dat op tot de helft. De Sovjetrepubliek Estland herkreeg in 1991 zijn onafhankelijkheid als soevereine democratische republiek.\nEstland is op 1 mei 2004 toegetreden tot de Europese Unie en werd op 9 december 2010 lid van de OESO.\nGeografie.\nEstland heeft in totaal 561 kilometer aan landsgrenzen. De kustlijn meet 3794\u00a0km. Er zijn drie grote rivieren: de Emaj\u00f5gi, de P\u00e4rnu en de Narva. Alleen de Emaj\u00f5gi en de Narva worden bevaren.\nEstland is een overwegend vlak land, waarvan de noordkust op veel plaatsen steil uit zee oprijst. Het vlakke land gaat in het zuidoosten over in heuvelland. Hier ligt dan ook het hoogste punt van Estland, \"Suur Munam\u00e4gi\" (Grote Eierberg, 318 m), die vergelijkbaar is met het hoogste punt van Nederland. De oostgrens met Rusland wordt grotendeels gevormd door het Peipusmeer (3555\u00a0km\u00b2) en het Meer van Pskov, en noordelijker door de rivier de Narva. Alleen in het zuiden heeft Estland geen natuurlijke grens.\nWestelijk en noordelijk van Estland liggen honderden eilanden, waarvan het overgrote deel onbewoond is en waarvan sommige door de Sovjet-Unie als militair terrein zijn gebruikt. De grootste eilanden zijn Saaremaa en het dichtbeboste Hiiumaa, beide met een herkenbaar eigen karakter. Deze beide eilanden vormen eigen provincies. Kleinere bewoonde eilanden zijn Muhu, Vormsi, Vilsandi, Abruka, Kihnu en Ruhnu.\nBestuurlijke indeling.\nHet land is onderverdeeld in vijftien provincies (\"maakond\", meervoud: \"maakonnad\"); deze hebben echter geen afzonderlijk verkozen noch administratief bestuur omdat ze sinds een hervormingswet van 2017 geen bevoegdheden meer hebben. Er zijn sinds 2017 64 landgemeenten (\"vald\") en 15 steden (\"linn\") met bestuurlijke bevoegdheden en een verkozen bestuur.\nDe grootste steden in Estland zijn achtereenvolgens Tallinn (434.562 inw.), Tartu (93.865), Narva (55.249), P\u00e4rnu (39.438) en Kohtla-J\u00e4rve (33.743; inwonertallen per 2019).\nBevolking.\nDe Esten vormen met 69,1% de meerderheid van de bevolking. Daarnaast bevindt zich er een grote Russische minderheid (23,7%) en kleinere minderheden van Oekra\u00efners (2,1%), Wit-Russen (0,9%) en Finnen (0,6%). Ongeveer 47% van de inwoners van de hoofdstad Tallinn bestaat uit niet-Esten. In het, tijdens het Sovjet-regime ge\u00efndustrialiseerde noordoosten van het land, rondom de stad Narva, vormen Russen een zeer grote meerderheid van de bevolking. Van de Russen bezit twee derde deel overigens wel een Estisch paspoort. Daarnaast zijn er nog kleine restanten van de Estlandzweden (\u00b1300), wier voorouders zich in de 14de eeuw als vissers aan de Estische kusten vestigden, en van de Baltische Duitsers die vanaf de 13de eeuw tot aan het einde van de 19de eeuw het land domineerden. Duitse en Zweedse Balten verlieten tussen 1939 en 1945 het land.\nRussisch sprekende minderheid.\nNet als in Letland bevindt zich in Estland, grotendeels ten gevolge van een vanuit Moskou gestimuleerde immigratie ten tijde van de Sovjet-Unie, een omvangrijke Russischtalige minderheid. Deze kwam vrijwillig naar het gebied vanwege de iets hogere lonen en omdat er meer te koop was dan in de rest van de Sovjet-Unie. Ook hadden ze veel privileges. De Estische taal werd ten tijde van de Sovjet-Unie sterk ontmoedigd; iedereen werd geacht Russisch te spreken, waardoor Estische inwoners zich tweederangs burgers voelden. Tussen 1959 en 1989 steeg het percentage Russen van 22% naar 35%. De Russisch sprekende minderheid is geconcentreerd in de hoofdstad Tallinn (34% van de bevolking van 438.000 inwoners) en in enkele industriesteden in Noordoost-Estland, waarvan Narva en Kohtla-J\u00e4rve de belangrijkste zijn. In deze steden is 87, resp. 74% van de bevolking Russischsprekend. In de tweede stad van het land, Tartu (bevolking tot voor kort 114.000, nu iets meer dan 95.000), woont maar een kleine Russischsprekende minderheid (13%). Veel Russen bleven vanwege de betere sociale voorzieningen in Estland.\nVolgens het Estische Ministerie van Bevolkingszaken waren in december 2005 136.533 inwoners (ongeveer 10%) van Estland geen Estisch staatsburger, en zij vormen een derde deel van de Russischtalige minderheid. Een van de belangrijkste voorwaarden voor het verkrijgen van de Estische nationaliteit is de Estische taal te spreken of een taalexamen af te leggen. De Russische minderheid en kleinere minderheden van Wit-Russen, Oekra\u00efners en Finnen, worden dus geacht de Estische taal te leren. Voor het verkrijgen van een beroep in Estland is de Estische taal vereist in verschillende gradi\u00ebnten; voor sommige beroepen, zoals arts, is veel Estische taalkennis vereist, voor andere beroepen als productiewerk is een beperkte Estische woordenschat voldoende. Veel fabrieken waar de Russen werkten zijn echter failliet gegaan en er heerst daardoor hoge werkloosheid onder deze bevolkingsgroep. In Litouwen is destijds gekozen voor het naturaliseren van alle in het land woonachtige Russen, maar daar ging het slechts om 6% van de bevolking.\nDit heeft tot spanningen tussen de Estischtalige en de Russischtalige bevolking en tussen de Estische en de Russische regering geleid. Ondanks de traditionele tolerantie van de Estische bevolking braken in april 2007 rellen uit tussen een deel van de Russische bevolking en de Estische politie na de verplaatsing van een bronzen beeld, symbool voor de Russische bevolking in Estland, maar voor de Esten ook een symbool van de Sovjetbezetting. Dit beeld is verplaatst van een plein bij de Nationale Bibliotheek van Estland naar de oorlogsbegraafplaats in de wijk Juhkentali. Hier liggen veel soldaten van het Rode Leger begraven.\nTijdens het Sovjetbewind hebben de meeste in Estland wonende Russen nooit de noodzaak gevoeld om de Estische taal te leren en zij vinden het onredelijk dat ze nu alsnog hiertoe gedwongen worden als ze de Estische nationaliteit willen verwerven. Russisch en Estisch zijn geen verwante talen en het Estisch heeft de naam een moeilijke taal te zijn. Terugkeer naar Rusland willen veel Russen niet aangezien Rusland ze vanwege de hoge werkloosheid en het migrantenprobleem niet met open armen ontvangt. Daarnaast telt mee dat men zich veiliger voelt in Estland en de werkloosheidsuitkeringen en pensioenen er vele malen hoger liggen. Veel Russen die in Estland zijn geboren tijdens de Sovjetperiode hebben bovendien vaak weinig familiebanden meer met Rusland en zijn daarom ook veel minder snel geneigd om naar Rusland te gaan. Ten slotte geldt dat Russen die geen Estisch staatsburgerschap hebben in principe stateloos zijn en daardoor het land niet uit kunnen, tenzij ze een Russisch paspoort bezitten.\nDaarnaast spelen ook onverschilligheid en culturele of politieke motieven een rol. Veel in Estland wonende Russen vinden, als sprekers van een wereldtaal, het Estisch een onbelangrijke taal. Zij zijn het vaak niet eens met de offici\u00eble Estische lezing dat het land tussen 1940 en 1990 door de Sovjet-Unie bezet was en menen dat het er als autonome Sovjetrepubliek vrijwillig deel van uitmaakte. Dit was de offici\u00eble en verplichte lezing tijdens de Sovjet-Unie en veel Russen hechten hier nog waarde aan. De Russische bevolking in Estland heeft zichzelf door deze opstelling na 1990 in de positie gebracht van 'vijfde colonne' en wantrouwen opgeroepen, vooral bij Esten die een anti-Russische houding hebben en de Russen als voormalige bezetters beschouwen die zij liever naar Rusland zien terugkeren. De na de instorting van de Sovjet-Unie geboren kinderen van Russische immigranten hebben minder met deze problematiek te maken, omdat ze het Estisch op school moesten leren spreken. De OVSE-commissaris voor Nationale Minderheden heeft verder de Estische regering overtuigd van de noodzaak van een aantal maatregelen, waaronder het recht dat kinderen van Russische ouders die na 1991 zijn geboren automatisch het Estische staatsburgerschap krijgen.\nAids.\nUit geschatte cijfers van de Wereldgezondheidsorganisatie (WHO) blijkt dat 1,3 procent van de Esten tussen 15 en 49 jaar met het virus is besmet dat aids kan veroorzaken, wat het na Oekra\u00efne het meest besmette land van Europa maakt. Zeker meer dan 5.000 Esten zijn besmet, maar het aantal nieuwe besmettingen neemt geleidelijk aan wel iets af; van 899 in 2002 tot 621 in 2005. Vermoedelijk zijn lang niet alle HIV-dragers als zodanig geregistreerd. Estland telt inwoners.\nDe meerderheid van de dragers zijn in Narva geconcentreerd waar sinds de kolonisatiepolitiek van 1946 de meerderheid van de bevolking van Russische afkomst is. Gelegen naast de grens met Rusland spelen hier ook andere problemen zoals drugsverslaving en grootschalige prostitutie een rol.\nReligie.\nHet grootste deel van de Estische bevolking is tegenwoordig onkerkelijk, mede als gevolg van het politieke athe\u00efsme van het tijdperk onder de Sovjet-Unie.\nHet lutheraanse protestantisme is vanouds de godsdienst van de Esten geweest, nadat de Reformatie rond 1525 als staatsgodsdienst werd ingevoerd in de omringende staten, met name het hertogdom Pruisen en de Scandinavische landen. De Lutherse kerk was in handen van de Duitstalige bovenlaag van grootgrondbezitters en stedelingen en, hoewel zij de Esten vanaf het begin in hun eigen taal tegemoet trad, behandelde zij hen als onmondig. Het ontwakende nationalisme bracht daarom aan het einde van de 19de eeuw veel Esten ertoe zich van de kerk, die zij als machtsinstrument van de 'Duitse Balten' beschouwden, af te wenden. Tegelijk probeerde de Russisch-orthodoxe kerk met staatssteun de Esten te bekeren. De voorrechten die daarbij in het vooruitzicht werden gesteld brachten vele tienduizenden Esten ertoe orthodox te worden, een keuze die zij pas na het uitroepen van de onafhankelijkheid weer ongedaan maakten, omdat het onder Russisch gezag verboden was zich uit de Russische staatskerk uit te schrijven. De \"Evangelisch-Lutherse Kerk van Estland\" werd tussen 1920 en 1940 een nationale kerk, maar na de annexatie door de Sovjet-Unie gemarginaliseerd. Sinds 1992 heeft zij opnieuw de status van offici\u00eble kerk gekregen. De opening van het parlement van Estland wordt voorafgegaan door kerkdiensten en de landsbisschop van de Lutherse kerk is een centrale persoonlijkheid in het Estische religieuze leven en de theologische faculteiten in Tallinn en Tartu. Tegenwoordig is nog slechts 30 % van de bevolking geregistreerd als behorend tot een christelijk kerkgenootschap. Daarvan zijn:\nDe Raad van Christelijke Kerken in Estland omvat de tien belangrijkste kerkgenootschappen van het land.\nEen bijzondere minderheid vormen de 5000 orthodox-Russische oudgelovigen, die het gezag van de Russische staatskerk niet konden aanvaarden en in de 18e eeuw daarvoor streng vervolgd werden. Zij trokken vanuit Rusland naar Oost-Pruisen en naar de Baltische staten, toen deze nog niet onder Russisch gezag stonden. Aan de Estische oevers van het Peipusmeer liggen enkele oudgelovige dorpen.\nOngeveer 4186 personen zijn lid van de Jehova's getuigen. Nog slechts 0,1 % van de Estische bevolking is lid van een joodse gemeente. Tevens bestaan er kleinere islamitische gemeenschappen van minderheden uit de voormalige Sovjet-Unie.\nEconomie.\nIn de jaren 90 heeft Estland vergaande economische liberaliseringen doorgevoerd, zo is er in 1994 een vlaktaks ingevoerd. In 2004 groeide het bruto binnenlands product met 6,2%. Estland stond in 2007 op de twaalfde plek op de ranglijst van economische vrijheid van de conservatieve Heritage Foundation. Daarnaast stond Estland in 2014 op plek 12 van de 27 meest concurrerende economie\u00ebn van de Europese Unie, achter Ierland en voor Spanje en Portugal.\nIn mei 2010 besliste de Europese Commissie dat Estland op 1 januari 2011 de euro mocht invoeren. Estland had op dat moment een begrotingstekort van 1,7 % van het bruto binnenlands product, wat beter was dan elk ander lid van de eurozone, en een schuldgraad van 7,5 %, wat ongeveer een tiende van het gemiddelde voor de eurozone bedroeg. Estlands toetreding tot de eurozone kwam net tijdens de Griekse crisis en kwam volgens heel wat analisten daardoor op een slecht moment.\nCultuur.\nMuziek.\nIn Estland worden enkele festivals jaarlijks gehouden. Sinds 2015 vindt het Weekend Festival plaats in P\u00e4rnu. Bekende dance-artiesten als Avicii, Lost Frequencies en Martin Garrix speelden er al meermaals. Ook is er het Estisch Zangfeest, waar amateurkoren uit heel Estland optreden. Bij het laatste festival in 2014 zakten zowat 100.000 mensen af naar de hoofdstad om het spektakel bij te wonen.\nEstland won het Eurovisiesongfestival in 2001 met Tanel Padar en Dave Benton met het nummer \"Everybody\". Het jaar daarna trok het bekende festival naar de Saku Suurhall, de grootste concertzaal van het land.\nDe bekendste componist uit Estland is Arvo P\u00e4rt, geboren in 1935.\nFeestdagen.\nDe nationale feestdag is de Onafhankelijkheidsdag van Estland, en is op 24 februari. Er zijn 12 feestdagen in Estland die redelijk goed te vergelijken zijn met de westerse feestdagen.\nSport.\nEstland kent enkele belangrijke sporters in de autosport, fietssport en het langlaufen. Jaan Kirsipuu was een zeer succesvol professioneel wielrenner. Hij heeft 115 profzeges op zijn naam staan en droeg de gele trui in de Ronde van Frankrijk. Tanel Kangert is profwielrenner op het hoogste niveau, anno 2020 in de Amerikaanse ploeg EF Pro Cycling. Kaia Kanepi is een belangrijke tennisspeelster, die al professioneel speelt sinds 2000. Ze stond lange tijd in de top 20 van beste speelsters en bereikte de kwartfinales van Roland Garros, Wimbledon en het US Open. Ook Anett Kontaveit is een bekende tennisster uit Estland die op het hoogste niveau actief is. Ze heeft zes WTA-titels gewonnen en bereikte in juni 2022 de tweede positie op de wereldranglijst.\nDigitale maatschappij.\nComputers en het internet zijn een onderdeel van de nationale identiteit van Estland geworden. Tot augustus 1991 maakte Estland deel uit van de Sovjet-Unie. Na de val van de Sovjet-Unie en het onafhankelijk worden van het land, wilde Estland het meest vooruitstrevende technologische land van de wereld worden.\nIn 2007 was Estland het eerste land dat door een cyberaanval getroffen werd. Daarna is er e-cyberafdeling van het leger opgericht, bemand door betrokken burgers en bedoeld om hackers buiten de deur te houden.\nEstland loopt voorop bij digitale vernieuwingen. Zo kunnen de Esten al sinds 2005 via het internet hun stem uitbrengen bij de verkiezingen. Ook zijn er veel technologiebedrijven opgericht, bijvoorbeeld Skype.\nDe digitalisering van Estland heeft als doel om het contact tussen de overheid en de burgers, en de overheden onderling te verbeteren en de bureaucratie te verminderen. De technische oplossingen dienen ook als exportartikel.\nEstland kent vele digitale toepassingen die het leven van de burger gemakkelijker kunnen maken, zoals stemmen via het internet, vanaf elke computer, waar ook ter wereld. Het belastingformulier kan digitaal worden ingevuld; eventuele teruggaaf is binnen 48 uur geregeld. Alle wetgeving in Estland, vanaf 2003, is vanaf de computer te raadplegen. Een papieren recept voor de apotheek is ook niet meer nodig. Al meer dan 85% van de scholen in Estland maakt gebruik van de elektronische school. Daarmee wordt 95% van alle scholieren bereikt.\nVeilige, geauthenticeerde identiteit is het geboorterecht van iedere Est: voordat een pasgeboren baby thuiskomt, heeft het ziekenhuis al een digitaal geboortebewijs afgegeven en is zijn of haar ziektekostenverzekering al ingegaan.\nDoor nieuwe regelgeving is het voor buitenlanders mogelijk om een Estische elektronische identiteitskaart aan te vragen. In 2025 zouden 10 miljoen mensen, wereldwijd, over een digitale identiteitskaart kunnen beschikken. Daarmee zou het aantal Esten verachtvoudigen. De digitale Esten hebben niet dezelfde rechten als inwoners van het land. Hun wettelijke positie is vergelijkbaar met die van buitenlanders die wonen in de Baltische staat.\nHalf 2021 zou een initiatief voor de European Digital Identification voorgesteld moeten worden door de Europese Commissie. Dat initiatief moedigt de lidstaten aan \"to make widely usable, secure and interoperable digital identities available for all Europeans for secure government and private online transactions\".\nFinland en andere EU-staten zijn van plan om delen van het Estische it-systeem over te nemen.\nPolitiek en bestuur.\nDe republiek Estland is een parlementaire democratie met een president als staatshoofd, die echter relatief weinig bevoegdheden heeft. De president wordt elke vijf jaar gekozen door het Estische parlement, de Riigikogu genoemd. De Riigikogu bestaat uit \u00e9\u00e9n kamer die 101 leden telt. Deze worden elke vier jaar gekozen via algemene verkiezingen. Er geldt een kiesdrempel van 5%.\nDe uitvoerende macht ligt bij de ministerraad, die voorgezeten wordt door de minister-president, die door de president van de republiek wordt benoemd. De huidige president van Estland is Alar Karis (sinds oktober 2021) en de huidige premier is Kristen Michal (sinds juli 2024).\nEstland is het eerste land ter wereld waar men via internet op het parlement kon stemmen. Eerder kon men al online stemmen tijdens de gemeenteraadsverkiezingen.\nVervoer.\nDe lengte van het gesloten wegennet van Estland was in 2000 30.300\u00a0km, waarvan 1601\u00a0km hoofdweg en 2618\u00a0km secundaire wegen. De totale lengte van het spoorwegennet bedroeg 968\u00a0km, waarvan slechts 132\u00a0km ge\u00eblektrificeerd was. Er wordt momenteel aan de Rail Baltica-lijn gewerkt, die Tallinn met Riga en Warschau gaat verbinden in 2026.\nEstland is gunstig gelegen aan de Oostzee, wat met zich meebrengt dat de havens van Tallinn en Muuga beter in staat zijn schepen te ontvangen dan verder weg gelegen concurrenten zoals Sint-Petersburg. De Estische transportsector zou misschien zelfs gezien kunnen worden als de sector waar in de toekomst de grootste mogelijkheden in liggen.\nMilieu.\nEstland is naar West-Europese maatstaven een schoon land met een hoge biodiversiteit. Vossen komen zeer algemeen voor. Het land heeft echter te maken met de nasleep van de Sovjetoverheersing. Zo was er bijvoorbeeld in de havenstad Paldiski een Russisch trainingscentrum voor kernonderzee\u00ebrs. In 1994 is de basis gesloten en de nucleaire installatie ontmanteld.\nDe energiesector is de grootste luchtvervuiler in Estland, en dan met name in de provincie Ida-Virumaa. Deze vervuiling hangt nauw samen met de aanwezigheid van schalieolie in het gebied. Estland heeft een lage CO2-uitstoot als land, maar een hoge uitstoot per inwoner. Sinds het einde van de Russische overheersing is de hoeveelheid vervuiling afgenomen, vooral door de introductie van filters, waterzuiveringsinstallaties en de sluiting van oude industrie.\nDe toename van het aantal wegen heeft geleid tot een grotere fragmentatie van de aanwezige natuur. Ook neemt de ontbossing sinds 1992 sterk toe. De toegenomen welvaart en de daarmee samenhangende consumptie heeft tot een stijging van de hoeveelheid huishoudelijk afval geleid. Tussen 1993 en 1997 is deze zelfs met 40% toegenomen. Sinds 1997 is er echter sprake van een daling van 5%."}
{"id": "3745", "revid": "32860", "url": "https://nl.wikipedia.org/wiki?curid=3745", "title": "Hasselt (Belgi\u00eb)", "text": "Hasselt is de hoofdstad en grootste centrumstad van de Belgische provincie Limburg en telt ongeveer 80.000 inwoners, die Hasselaren worden genoemd. Hiermee is het naar inwonersaantal de kleinste provinciehoofdstad van Vlaanderen. De stad is de zetel van het bisdom Hasselt en ook de hoofdplaats van het kieskanton en de twee gerechtelijk kantons Hasselt. Hasselt is gelegen aan het Albertkanaal en de Demer, op de grens van Vochtig-Haspengouw en de Kempen, midden in de Grensregio Vlaanderen-Nederland.\nEtymologie.\nDe naam Hasselt zou afgeleid zijn van het Germaanse \"Hasaluth\", hetgeen hazelarenbos betekent.\nHasselt was vanaf 1179 tot 1795 de hoofdplaats van het rond 1040 rond Borgloon ontstane graafschap Loon.\nGeografie.\nDeelgemeenten.\nSinds 1977 is Hasselt een fusiegemeente die naast Hasselt zelf nog zeven deelgemeenten telt.\nOp 1 januari 2025 fuseert de stad met de buurgemeente Kortessem.\nOverige kernen.\nOp het grondgebied van Hasselt liggen naast het centrum nog de gehuchten Godsheide in het oosten, Rapertingen in het zuidoosten en Kiewit in het noorden die nog niet met het stadscentrum zijn vergroeid. In de deelgemeente Kuringen liggen nog de gehuchten Kuringen-Heide of Sint-Jansheide, Schimpen en Tuilt.\nDoor de uitbreiding van het stadscentrum zijn de volgende wijken en stadsdelen ontstaan:\nNabijgelegen kernen.\nDe kern van Hasselt ligt te midden van de volgende plaatsen: Stevoort, Kuringen, Zonhoven, Diepenbeek, Rapertingen, Alken, Sint-Lambrechts-Herk\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nReligie.\nHasselt is de hoofdplaats van het bisdom Hasselt, dat de gehele provincie Limburg beslaat: hoofdkerk is de Sint-Quintinuskathedraal. Daarnaast bestaat Hasselt uit een dertigtal parochies.\nIn de deelgemeente Hasselt vindt men de volgende bedehuizen:\nIn de deelgemeente Hasselt bevonden of bevinden zich de volgende kloosters:\nDe volgende veldkapellen zijn van belang:\nBezienswaardigheden.\nKerkelijke gebouwen.\nZie onder hoofding \"Religie\".\nBurgerlijke gebouwen, woonhuizen en dergelijke.\nVan de woonhuizen worden hier slechts de als monument geklasseerde panden genoemd.\nStripverhaalroute.\nNa de stripmurenroute in Brussel en Antwerpen besloot men in 1996 om ook in Hasselt muren met grote afbeeldingen van Belgische stripfiguren te maken.\nEr zijn muurschilderingen gemaakt van de stripreeksen Nero, Jommeke, De Kiekeboes, Urbanus, Suske en Wiske, Samson en Gert, Sammy, De Rode Ridder, Bakelandt. In de muurschilderingen werden typische Hasseltse thema's verwerkt. Intussen (2014) zijn alle stripmuren verwijderd bij het uitvoeren van verbouwingswerken.\nNatuur en landschap.\nHasselt ligt op de grens tussen de Kempen ten noorden van de stad en Vochtig-Haspengouw ten zuiden. Die grens wordt gevormd door de Demer, de belangrijkste waterloop die iets ten noorden van de stadskern in noordwestelijke richting stroomt. De hoogte boven de zeespiegel stijgt op het grondgebied van 24 meter tot 65 meter.\nVanaf 1854 kreeg Hasselt, door het graven van de Kanaalkom, een verbinding met Antwerpen. Veel later (1930-1946) kwam het Albertkanaal tot stand.\nEen viertal parken en een oude begraafplaats vormen de groene longen in de stad.\nCultuur.\nBijnamen.\nHasselaren stonden bekend onder verschillende bijnamen in het verleden. Waaronder \"ossenkoppen\", \"likkebaarden\", \"vinstermikken\", \"koeketers\" en \"dikke nekken\".\nDe bijnaam \"ossenkoppen\" is waarschijnlijk ontstaan in het midden van de 19e eeuw toen Hasselt veel jeneverstokerijen en een enorme bloei kende. Het graan dat uitgegist was in de jeneverstokerijen werd gevoerd aan de ossen en varkens, omdat dit graan bijzonder eiwitrijk was. De brouwers verdienden hierdoor soms meer aan het ossenvlees dan aan de jenever. Ook de meest voorkomende tonnenmaat waarin de jenever door de brouwer geleverd werd aan caf\u00e9s en drankhuizen werd wijniox of ossenkop genoemd. Het standbeeld van het Borrelmanneke in de Hasseltse Maastrichterstraat verwijst hiernaar door bovenop een os te zitten en van een ossenkop te drinken. Sommige verenigingen en een lokaal caf\u00e9 zijn hiernaar vernoemd.\nVolgens een gedicht in een woordenboek uit de archieven van de stad Hasselt is de bijnaam \"likkebaarden\" of \"lekkebaarden\" waarschijnlijk ontstaan vanuit folklore. In het gedicht wordt een waarschijnlijk fictief verhaal verteld waarbij op de grote kerk in Hasselt gras begon te groeien. Het stadsbestuur deed hieraan niets, waarop iemand van de kerkraad het idee kreeg om een os op het dak te zetten. Zogezegd werd een os met een koord om de nek via een katrol omhoog gehesen. Toen het koord gespannen stond, kwam de tong van de os uit zijn mond hangen waarop een schepen van de stad zei \"Hij likkebaardt al, het zal een goeie zijn\". \nEen honderdtal jaar geleden moet de bijnaam \"vinstermikken\" ontstaan zijn. Ze is afkomstig van de woorden \"mik\", wat vroeger een wit luxebrood was, en \"vinster,\" Limburgs voor venster. Het brood werd vaak gebakken door welvarende families, die het brood direct voor de venster legden om het af te laten koelen. Maar ook om aan te tonen aan voorbijgangers dat zij de middelen hadden om zo een brood te bakken.Sinds het begin van de 19e eeuw wordt er in Hasselt speculaas gebakken. Deze Hasseltse speculaas met een eigen kruidenmengsels zorgde voor de bijnaam \"Koeketers.\"\nDe meest bekende bijnaam in Hasselt en Limburgse gemeenten is \"dikke nekken\". Deze bijnaam kregen de Hasselaren een honderdtal jaar geleden vanwege het grote verschil in vermogen tussen het Limburgse platteland en de stad. Mensen die in de stad woonden hadden het beter en waanden zich meer werd toen gezegd, omdat ze niet op het land moesten werken.\nDialect.\nHet stadsdialect van Hasselt, het Hasselts, behoort taalkundig tot het West-Limburgs.\nRecreatie.\nOp de Grote Markt zijn er talrijke caf\u00e9s, restaurants en tavernes evenals in de rest van de stad. De Demerstraat en de Koning-Albertstraat zijn de belangrijkste winkelstraten. Zowel in de Kapelstraat als in de Hoogstraat, zijstraten van deze winkelas, bevinden zich over het algemeen de duurdere winkels.\nMet Park H (voorheen Grenslandhallen) beschikt de stad over een accommodatie voor nationale en internationale sport-, cultuur- of muziekevenementen, congressen en beurzen. Verder is er het congrestheater dat dient voor congressen, seminaries en theaterproducties of kleinere concerten. In 2004 is de Ethias Arena (nu Trixxo Arena) aangebouwd. Deze grote hal voldoet aan de Olympische normen. De maximumcapaciteit bedraagt meer dan 21.000 staanplaatsen en meer dan 16.000 zitplaatsen. De Trixxo Arena dient voor grote concerten, sportevenementen of als uitbreiding voor beurzen. Samen met de Trixxo Arena is er een artiestendorp gebouwd en een studio/fuifbunker. Deze wordt gebruikt voor fuiven en als aanvulling voor de Trixxo Arena of als opnamestudio. Centraal in Park H bevindt zich een restaurant. Naast Park H ligt Plopsa Indoor Hasselt, een overdekt themapark, open sinds einde 2005.\nVoor film is er de keuze tussen het filmcomplex Kinepolis of \"Zebracinema\", een project van de provincie Limburg in het begijnhof, voor de betere film. Uitgaansmogelijkheden zijn er met de talloze clubs en cafeetjes. In Hasselt stond tot 2012 de grootste discotheek van Belgi\u00eb, de Versuz. Deze lag aan de jachthaven van het Albertkanaal en is in 2013 verplaatst naar de achterkant van het domein van Park H.\nDe stad maakte vanaf het tijdperk van Steve Stevaert reclame met de slogan \"Hoofdstad van de Smaak\" ter promotie van de horecazaken en winkels. Vanaf 2017 veranderde het Hasselts logo en de slogan in \"Hasselt heeft het\".\nMobiliteit.\nHasselt ligt op een knooppunt van verkeerswegen en spoorlijnen.\nAutoverkeer.\nDe belangrijkste verkeersader is de autosnelweg E313 Luik-Hasselt-Antwerpen. Verder is Hasselt omsloten door twee concentrisch gevormde ringwegen. De \"Grote Ring\" (ongeveer 10\u00a0km) die het verkeer uit de bebouwde kom van de stad moet houden en de Kleine Ring (ongeveer 2,5 km), ook wel Groene Boulevard genoemd, die het verkeer uit het centrum van de stad moet houden. Het centrum is dan ook nagenoeg autovrij. Verder zijn er belangrijke verkeersassen richting Tongeren, Sint-Truiden, Genk, Diest, Maastricht en Eindhoven.\nOpenbaar vervoer.\nHasselt is een kruispunt van spoorwegen naar Luik, Genk, Antwerpen en Brussel. Vlak bij het centrum, juist buiten de binnenring, ligt het station. Het station van Hasselt is een intercitystation met rechtstreekse verbindingen naar onder andere Luik en Brussel. Vanaf het station vertrekken ook alle lokale bussen, en de internationale bussen van Flixbus. De stadslijnen (H-lijnen) waren vanaf 1997 voor iedereen gratis. De andere lijnen waren voorheen gratis op het grondgebied van Hasselt voor de inwoners van de stad. In april 2013 werd echter door het schepencollege besloten om de subsidies voor de gratis bussen om budgettaire redenen stop te zetten. Op 1 januari 2014 kwam na 16 jaar een einde aan het volledig gratis busvervoer. Vanaf die datum kunnen enkel nog jongeren onder de negentien jaar en 65-plussers gratis met de bus reizen.\nIn februari 2007 is het plan gelanceerd voor de bouw van een lightrailverbinding tussen Hasselt en Maastricht.\nVroegere tramnet.\nOp 1 september 1899 werd de eerste buurtspoorweglijn, Leopoldsburg - Hasselt - Borgloon geopend. Op 1 juli 1900 werd de lijn Hasselt - Herk-de-Stad geopend. De buurtspoorwegen besloten de drie lijnen rond Hasselt te elektrificeren voor een stadstramnet. De buurtspoorweglijnen werden ge\u00eblektrificeerd tot de omliggende dorpen Zonhoven, Kuringen en de halte \"Trekschuren\" in Rapertingen. Om de nieuwe mijnen te ontsluiten werd op 20 september 1936 een nieuwe elektrische tramlijn geopend van Hasselt naar Genk met een grote lus langs Waterschei en Winterslag. De lus werd in beide richtingen bereden. Nog tijdens de oorlog, op 1 februari 1944, werd de elektrische tramdienst doorgetrokken tot Houthalen (mijnen). (lijn geopend op 20-10-1941) De elektrische tram bereikte uiteindelijk op 19 augustus 1952 Heusden (Cit\u00e9). Al bij de inval van de Duitsers, op 10 mei 1940, waren de elektrische trams naar Kuringen en Trekschuren opgeheven. De hele elektrische tramlijn naar Heusden (Cit\u00e9) werd al op 21 mei 1955 opgeheven, drie jaar na de elektrificatie. De overblijvende tramlijn naar Genk, Waterschei en Winterslag werd op 31 januari 1958 opgeheven, waarna het tramtijdperk definitief voorbij was. Alle overblijvende regionale motortram diensten vanuit Hasselt waren al lang opgeheven.\nVlak bij het spoorwegstation was er een grote tramstelplaats en werkplaats waar trams werden gebouwd. Dit is nu een busstelplaats van De Lijn.\nVliegverkeer.\nSportvliegtuigen kunnen gebruikmaken van het Hasseltse vliegveld Kiewit.\nOnderwijs.\nHasselt telt twee hogescholen: PXL en UCLL. Deze bieden onder meer opleidingen in de gezondheidszorg, sociaalagogisch werk, kunst, handelswetenschappen en lerarenopleidingen aan. Daarnaast is er ook de Universiteit Hasselt, met campussen in Hasselt en Diepenbeek. De Universiteit Hasselt werkt samen met de Universiteit van Maastricht, onder meer in de transnationale Universiteit Limburg (tUL), Doctoral School for Medicine &amp; Life Sciences, met de Technische Universiteit Eindhoven en met de KU Leuven.\nIn Hasselt volgen ruim 14.000 studenten een hogere opleiding.\nHet secundair onderwijs in Hasselt trekt leerlingen aan van de omgeving met het aanbod aan studierichtingen en het beschikbare openbaar vervoer. Het stadsbestuur vroeg in 2010 de scholen om de aanvangsuren van de lessen te spreiden, een poging om de ochtendfiles te beheersen. Sommige studierichtingen o.m. in het kunstsecundair onderwijs worden in Vlaanderen enkel in Hasselt aangeboden. Enkele scholen in Hasselt zijn het Instituut Mariaburcht, Virga Jessecollege, Kindsheid Jesu, het Atheneum Plus, de Methodeschool Van Veldeke, de Hotelschool KTA3, de Topsportscholen MS3 en KA2, Level X, Provinciale Handelsschool, Provinciale Kunsthumaniora PIKOH, Provinciaal Instituut voor verpleegkunde PIVH en het Technisch Instituut Heilig Hart.\nDe Provinciale Kunsthumaniora is beter bekend als PIKOH of PHIKO. De Provinciale Kunsthumaniora Hasselt is de grootste homogene secundaire kunstschool in Vlaanderen.\nPolitiek.\nHasselt is de provinciehoofdstad van de provincie Limburg en het Provinciehuis staat dan ook in Hasselt. Bij het station van Hasselt staat het Hendrik van Veldekegebouw met daarin het Vlaams Administratief Centrum (VAC) van de Vlaamse overheid.\nStructuur.\nDe stad Hasselt ligt in het kieskanton Hasselt (dat hetzelfde is als het provinciedistrict Hasselt), het kiesarrondissement Hasselt-Tongeren-Maaseik en ten slotte de kieskring Limburg.\nGeschiedenis.\nBestuur 2019-2024.\nBurgemeester is sinds 1 januari 2019 Steven Vandeput van N-VA. Hij leidt een coalitie van N-VA, RoodGroen+ (sp.a, Groen en onafhankelijken) en Open Vld. Samen hebben ze de meerderheid met 27 op 41 zetels."}
{"id": "3747", "revid": "536033", "url": "https://nl.wikipedia.org/wiki?curid=3747", "title": "Feest van de Vlaamse Gemeenschap", "text": ""}
{"id": "3748", "revid": "231402", "url": "https://nl.wikipedia.org/wiki?curid=3748", "title": "Nationale Feestdag", "text": ""}
{"id": "3749", "revid": "7583", "url": "https://nl.wikipedia.org/wiki?curid=3749", "title": "Jozua (boek)", "text": "Jozua (Hebreeuws: \u05d9\u05d4\u05d5\u05e9\u05e2) is het zesde boek van de Hebreeuwse Bijbel (het Oude Testament). Het boek bestaat uit verhalen over hoe de Isra\u00eblieten onder leiding van Jozua (de opvolger van Mozes) het land Kana\u00e4n veroverden.\nPlaats in de Bijbel.\nJozua is het eerste boek na de Thora, ook wel \"Pentateuch\" genoemd, de eerste vijf boeken van de Hebreeuwse Bijbel en in het jodendom het belangrijkste deel ervan. De verhalen in Jozua volgen op die in Deuteronomium, dat eindigt met de dood van Mozes. De overgang van Deuteronomium naar Jozua is ook de overgang van de Thora naar de \"Profeten\". Ook inhoudelijk vindt er een overgang plaats: de Thora noemt de belofte van het Beloofde Land en deze vindt in het boek Jozua zijn vervulling. De Bijbelboeken die op Jozua volgen, vertellen hoe het de Isra\u00eblieten in dat beloofde land verging. Rechters gaat verder met de verhalen waar het boek Jozua ophoudt.\nDe eerste zes boeken van de Bijbel, de Thora plus Jozua, worden ook wel de \"Hexateuch\" genoemd.\nOntstaan en auteurschap.\nTraditioneel wordt het boek Jozua toegeschreven aan Jozua zelf. De Babylonische Talmoed meldt dat Jozua het boek geschreven heeft, op de passage over zijn dood na, die geschreven zou zijn door Eleazar. Sommige conservatieve of orthodox-christelijke uitleggers zijn nog steeds van mening dat het boek grotendeels door Jozua zelf geschreven is en dat het boek dus kort na de beschreven gebeurtenissen, ergens tussen 1500 en 1200 v.Chr., ontstaan is.\nDat Jozua het boek geschreven heeft werd al vroeg betwijfeld. Jitschak Abarbanel wees er in de 15e eeuw al op dat er gebeurtenissen beschreven worden die volgens het boek Rechters pas na Jozua's dood plaatsvonden en dat het (herhaalde) gebruik van de uitdrukking \"tot op de dag van vandaag\" er ook op wijst dat Jozua de auteur niet kan zijn.\nTegenwoordig neemt men meestal aan dat het boek in zijn huidige vorm het resultaat is van een redactieproces waarbij gebruikgemaakt is van verschillende bronnen. De boeken Deuteronomium, Jozua, Rechters, Samuel en Koningen worden samen wel de deuteronomistische geschiedenis genoemd, een term die in 1943 door de Duitse Bijbelwetenschapper Martin Noth ge\u00efntroduceerd werd. Veel onderzoekers nemen aan dat deze vijf boeken het resultaat zijn van het werk van redacteur(s) uit de 7e en/of 6e eeuw v.Chr. Deze redacteurs maakten gebruik van bestaand materiaal dat zij samenvoegden, redigeerden en soms aanvulden, met het doel de geschiedenis van Isra\u00ebl vanaf de laatste toespraken van Mozes voor de inname van Kana\u00e4n tot aan de Babylonische ballingschap op schrift te stellen.\nHet ontstaansproces van Jozua wordt meestal onderverdeeld in drie fases:\nMet betrekking tot het literaire ontwikkelingsproces van het boek Jozua is alleen consensus over de fundamentele erkenning van het deuteronomistische redactiewerk.\nStijl en structuur.\nHet boek kan in twee grote delen en een inleiding en appendix verdeeld worden. Na de inleiding (hoofdstuk 1) vertelt het eerste hoofddeel (hoofdstuk 1 t/m 12) over de inval in Kana\u00e4n en de verovering van het land. Dit deel bevat voornamelijk verhalende gedeelten. Het tweede hoofddeel (hoofdstuk 13 t/m 21) bevat voornamelijk geografische overzichten en lijsten betreffende de verdeling van het land en een aantal andere zaken. Ten slotte volgt nog een kort verhalend deel (hoofdstuk 22 t/m 24) met twee redevoeringen van Jozua. Het boek eindigt met de dood van Jozua.\nEen groot deel van Jozua, met name het eerste hoofddeel, heeft een etiologisch karakter: er worden verklaringen gegeven voor (plaats)namen, gebruiken en gedenktekens door het achterliggende verhaal te vertellen. Voorbeelden hiervan zijn Jozua 5:2-9 waarin de naam Gilgal (\"Voorhuidenheuvel\") wordt verklaard, Jozua 4 waarin de herkomst en betekenis van de steenhopen bij en in de Jordaan worden verklaard en Jozua 9 waarin de maatschappelijk positie van de Gibeonieten wordt verklaard. Mogelijk hadden deze verhalen tot doel om jonge Isra\u00eblieten aan de hand van eigentijdse, zichtbare zaken bekend te maken met de geschiedenis van het volk.\nDe persoon Jozua.\nDe beschrijving van Jozua kent parallellen met die van Mozes. Hij trok zijn schoenen uit bij een ontmoeting met God (5:15), net zoals Mozes dat deed (Exodus 3:5). Mozes leidde het volk door de Rode Zee, Jozua leidde het volk door de Jordaan. Net als Mozes (Deuteronomium 9:25-29) trad Jozua op als een soort advocaat voor het volk bij God toen het volk gezondigd had (7:7-9). Zoals Deuteronomium eindigt met de dood van Mozes, zo eindigt het boek Jozua met de dood van Jozua.\nStilistisch is er een verschil. Mozes wordt beschreven als een echt mens. Hij twijfelde en was soms onzeker. Op andere momenten was hij juist opvliegend en impulsief. Over het karakter en de emoties van Jozua lezen we echter eigenlijk niets, zelfs niet waar hij de hoofdpersoon is. Misschien was dit een bewuste keuze van de schrijver of redacteur, die op deze manier de overeenkomsten tussen Mozes en Jozua wilde benadrukken. Het is ook mogelijk dat dit verschil juist diende om aan te geven dat Jozua, hoeveel overeenkomsten er ook tussen hem en Mozes zijn, niet van hetzelfde statuur was: Mozes was \"de dienaar van de Heer\" en Jozua \"de rechterhand van Mozes\" (Jozua 1:1).\nInhoud.\nHet begin van Jozua sluit aan bij het einde van Deuteronomium. Het gebied ten oosten van de Jordaan is veroverd onder leiding van Mozes en verdeeld onder de stammen Ruben en Gad en een deel van Manasse. De Isra\u00eblieten hebben hun kamp opgeslagen bij Sittim (ook wel Abel-Sittim of Abel-Hassittim genoemd, Numeri 33:49) in Moab, aan de oostzijde van de Jordaan, buiten het land Kana\u00e4n. Mozes is inmiddels gestorven (Deuteronomium 34).\nDeel 1: De verovering van het land.\nDe opdracht om Kana\u00e4n te veroveren (1).\nNa de dood van Mozes (Deut. 34) krijgt Jozua, de rechterhand van Mozes, van God de opdracht de leiding over het volk op zich te nemen en hen te leiden bij de inname van het beloofde land, Kana\u00e4n. God zal hen bij deze inname bijstaan en voor een goede afloop zorgen. Maar Jozua moet zich bij alles wat hij doet wel aan Gods wet houden en op God vertrouwen. Jozua laat opzieners (of: schrijvers) het kamp doorgaan om de mensen te vertellen dat ze over drie dagen (uiteindelijk zal dit langer duren) de Jordaan over zullen steken. Hij herinnert de stammen Ruben, Gad en een deel van Manasse, die zich al in de hun toegewezen gebieden aan de oostzijde van de Jordaan gevestigd hebben (Numeri 32:33-42), aan hun belofte (Numeri 32:17-18) om de rest van het volk te helpen bij de strijd om het land.\nRachab en de spionnen in Jericho (2).\nJozua stuurt twee spionnen naar Jericho, de eerste stad die aangevallen zal worden, om de stad en het gebied eromheen te verkennen. De spionnen vinden in Jericho onderdak bij Rachab, die een huis (of misschien een herberg) op of in de stadsmuur heeft. De koning van Jericho hoort van de aanwezigheid van de spionnen en hij stuurt mensen naar Rachab om ze op te halen. Rachab heeft de twee mannen op het dak onder bossen vlas verborgen en zegt tegen de mannen van de koning dat de spionnen inmiddels de stad uit zijn, waarop de mannen van de koning in de richting van de Jordaan vertrekken.\nRachab gaat naar de mannen op het dak en vertelt hen dat de inwoners van Jericho bang zijn voor Isra\u00ebl en ze vraagt of de mannen ervoor willen zorgen dat Rachab en haar familie tijdens de inname van Jericho niet gedood of slecht behandeld zullen worden. Rachab laat de spionnen langs een touw aan de buitenkant van de stadsmuur naar beneden zakken en zegt dat ze naar de bergen (en dus nog niet naar de Jordaan) moeten gaan. Daar moeten ze zich drie dagen schuilhouden. De spionnen beloven Rachab dat zij en haar familie gespaard zullen worden tijdens de inname van de stad, mits ze de plannen van Isra\u00ebl niet verraadt en zij en haar familie tijdens de inname binnen zijn, in Rachabs huis. Rachab moet een rood koord aan het venster binden zodat de soldaten van Isra\u00ebl weten welk huis het hare is.\nDe spionnen houden zich drie dagen schuil in de bergen, waarna ze de Jordaan oversteken en zich bij Jozua melden.\nOvertocht over de Jordaan (3-5).\nDe ochtend na de terugkeer van de spionnen vertrekt het volk vanuit Sittim naar de Jordaan, die ze na drie dagen oversteken. De priesters gaan met de Ark van het Verbond voorop. Wanneer de priesters de Jordaan instappen komt het water tot stilstand en vormt een dam. Als alle Isra\u00eblieten overgestoken zijn worden er twee gedenktekens, allebei bestaand uit twaalf stenen, opgericht: een in het (nieuwe) kamp in Gilgal en een in het midden van de Jordaan.\nNu krijgt Jozua van God de opdracht om de mannelijke Isra\u00eblieten te besnijden. Deze waren nog niet besneden omdat alle (besneden) mannen die de uittocht uit Egypte hadden meegemaakt inmiddels gestorven waren (Numeri 14, behalve Jozua en Kaleb) en er tijdens de reis in de woestijn niet besneden werd.\nDe verovering van Jericho (6).\nOp een keer, als Jozua in de omgeving van Jericho loopt, ziet hij plotseling een man met een getrokken zwaard tegenover zich. De man stelt zich voor als de \"aanvoerder van het leger van Heer\" (of: \"de vorst van het heir der Heren\"), en hij zegt dat Jozua zijn sandalen uit moet trekken omdat hij op heilige grond staat (vergelijk Exodus 3:5).\nJericho is inmiddels volledig afgesloten in verband met de komst van de Isra\u00eblieten. God zegt echter tegen Jozua dat Hij de stad aan hem uit zal leveren. Het volk moet zes dagen lang elke dag een keer rond de stad trekken. De weerbare mannen voorop, gevolgd door zeven priesters met ramshoorns die op hun beurt weer gevolgd worden door de Ark. Helemaal achteraan volgt de rest van het volk. De priesters moeten op de hoorns blazen, maar de Isra\u00eblieten moeten zich stilhouden. Op de zevende dag moeten ze zo niet \u00e9\u00e9n, maar zeven keer om de stad lopen. Bij de zevende keer echter moet het volk als de priesters op de ramshoorn blazen in geschreeuw uitbarsten.\nJozua en de Isra\u00eblieten doen zoals hen opgedragen is. Op de zevende dag, als ze voor de zevende maal de stad rond trekken en de priesters op hun hoorns blazen, roept Jozua: \"Schreeuw, want de Heer heeft u Jericho in handen gegeven!\" (6:16). Hij voegt hier aan toe dat de ban van God op Jericho ligt: dat wil zeggen dat de Isra\u00eblieten alle buitgemaakte goederen aan God moeten wijden. Alles uit de stad wat niet aan God gewijd wordt, moet vernietigd worden.\nAls het volk in geschreeuw uitbarst stort de muur van Jericho in. De Isra\u00eblieten trekken de stad binnen en doden alle mannen, vrouwen, kinderen en bejaarden en ook al het vee (6:21). Jozua had de twee spionnen echter opdracht gegeven Rachab en haar familie op te halen en veilig naar het kamp te brengen. De stad wordt in brand gestoken. Alleen voorwerpen van goud, zilver, koper, brons of ijzer worden meegenomen en naar de tabernakel gebracht.\nSchending van de ban en verovering van Ai (7-8).\nDe volgende stad die Jozua wil veroveren is Ai. Mannen die het gebied verkennen melden dat de stad weinig inwoners heeft en dat het niet nodig is dat het hele leger tegen Ai optrekt. Jozua zendt daarop een leger van 3.000 man naar de stad. De bewoners van Ai doen echter een uitval (8:5) en het leger van de Isra\u00eblieten wordt op de vlucht gejaagd.\nAls Jozua zich bij God beklaagt over de nederlaag vertelt God hem dat iemand goederen uit Jericho gestolen heeft, ondanks dat hierop een ban rustte, en dat God hen niet helpt tot het volk zich van de gestolen goederen ontdaan heeft. De volgende dag wijst God Achan aan als de schuldige en Achan bekent. Hij heeft een mantel en zilver en goud gestolen en deze onder zijn tent begraven. Achan wordt vervolgens samen met zijn zonen en dochters gestenigd en verbrand.\nIsra\u00ebl trekt nu opnieuw op tegen Ai, maar dit keer met het gehele leger. Ook maakt Jozua dit keer gebruik van een list: hij laat een deel van het leger zich verdekt opstellen aan de andere kant, de westkant, van de stad. Wanneer Jozua met de rest van het leger de stad vanuit het noorden nadert verlaten de koning van Ai en zijn mannen de stad om Isra\u00ebl aan te vallen (net als de vorige keer). De Isra\u00eblieten slaan op de vlucht en lokken op deze manier het leger van Ai bij de stad weg. Op een teken van Jozua nemen de mannen die zich schuil hielden ten westen van de stad deze in en ze steken hem in brand. Als het leger van Ai de rook uit de stad ziet schrikken ze en de vluchtende Isra\u00eblieten maken van de gelegenheid gebruik om om te keren en hen aan te vallen. Alle krijgers van Ai worden door de Isra\u00eblieten gedood, op de koning na. Ook de rest van de bevolking van Ai wordt vervolgens gedood: 12.000 mannen en vrouwen totaal. De gevangengenomen koning wordt gedood en zijn lijk opgehangen aan een boom. Het vee en de goederen mogen de Isra\u00eblieten dit keer voor zichzelf buit maken.\nDe Gibeonieten en de vijf koningen (9-10:28).\nDe inwoners van Gibeon, een stad ten westen van Jericho en ten noordwesten van Jeruzalem, zijn bang geworden door wat ze over Isra\u00ebl gehoord hebben en ze nemen hun toevlucht tot een list. Deze Gibeonieten sturen een groep mensen naar Jozua die zich moeten voordoen als een afvaardiging uit een ver land. Ze trekken afgedragen kleren aan en nemen versleten zadeltassen, gebarsten wijnzakken en uitgedroogd en verkruimeld brood mee. Zo lijkt het net alsof ze een lange reis achter de rug hebben. Bij Jozua aangekomen vragen ze hem om een vredesverdrag met hen te sluiten. Jozua en de Isra\u00eblieten, die verzuimen om God om raad te vragen, trappen hier in en sluiten het gewenste verdrag met hen.\nAls de Isra\u00eblieten enkele dagen later naar Gibeon en een aantal andere steden trekken, komen ze erachter dat ze een verbond met de Gibeonieten gesloten hebben in plaats van met een volk uit een ver land. Vanwege dit verbond worden de Gibeonieten niet gedood, maar ze moeten voortaan dienstdoen als houthakkers en waterputters voor Isra\u00ebl.\nIntussen heeft koning Adonisedek van Jeruzalem met vier andere Kana\u00e4nitische koningen een verbond tegen Isra\u00ebl gesloten en ze vallen met hun legers de stad Gibeon aan. De Gibeonieten doen een beroep op Jozua en op het verdrag dat ze met hem gesloten hebben. Jozua vertrekt vervolgens met het gehele leger naar Gibeon en ze doen dit zo snel (in \u00e9\u00e9n nacht) dat ze de legers van de vijf koningen kunnen verrassen. Deze slaan op de vlucht en de Isra\u00eblieten achtervolgen hen. God komt de Isra\u00eblieten tijdens hun achtervolging ook nog te hulp: hij laat grote hagelstenen op de vluchtende vijanden vallen en laat, op verzoek van Jozua, de zon in de hemel stilstaan zodat de Isra\u00eblieten meer tijd hebben voor de achtervolging. Het resultaat is dat de vijand vernietigend wordt verslagen. De vijf koningen worden gedood.\nVerdere veroveringen (10:29-11:15).\nOp dezelfde dag dat de vijf koningen verslagen worden, nemen de Isra\u00eblieten nog de stad Makkeda in en doden ze alle inwoners. Vervolgens trekt Isra\u00ebl door naar het zuiden. Eerst naar Libna, daarna naar Lachis en Eglon, vervolgens naar Hebron en ten slotte naar Debir. Al deze steden en de omliggende steden worden ingenomen en hun inwoners gedood. Het zuidelijke gedeelte van Kana\u00e4n is nu door Isra\u00ebl veroverd en de Isra\u00eblieten keren terug naar Gilgal.\nJabin, de koning van de stad Hazor in het noorden van Kana\u00e4n, stuurt boodschappers naar alle andere koningen in het noorden en zij brengen samen een groot leger op de been, inclusief strijdwagens. God zegt echter tegen Jozua dat hij niet bang voor ze moet zijn. De Isra\u00eblieten trekken op naar de bronnen van Merom, waar de legers van de koningen van het noorden zich verzameld hebben, en daar verrassen ze de vijand en verslaan hen. Tijdens een achtervolging worden alle vijanden gedood. De pezen van de paarden van de vijandelijke legers worden doorgesneden en hun strijdwagens verbrand. Daarna wordt Hazor veroverd, haar inwoners worden gedood en de stad wordt in brand gestoken. Vervolgens worden ook de steden van de andere koningen veroverd en al hun inwoners gedood, maar deze steden worden niet in brand gestoken.\nOverzichten (11:16-13:7).\nHet verslag van de veroveringen in het noorden (11:1-15) vormt het einde van de reeks verhalen en verslagen over de verovering van Kana\u00e4n. Er volgt nu een aantal opsommingen en overzichten dat doorgaat tot hoofdstuk 22. Het grootste deel hiervan betreft de verdeling van het veroverde land over de Isra\u00eblische stammen. Maar eerst volgen er nog een paar afsluitende overzichten die betrekking hebben op de verovering van het land, namelijk: een overzicht van alle veroveringen (11:16-23), een lijst van overwonnen volken, steden en koningen (12) en een overzicht van nog te veroveren gebieden (13:1-7). Een van de gebieden die nog niet veroverd zijn is dat van de Filistijnen.\nJozua, die inmiddels al oud is, krijgt van God de opdracht om te stoppen met de verovering van het land en dit, inclusief de nog niet veroverde gebieden, onder de Isra\u00eblieten te verdelen.\nDeel 2: De verdeling van het land.\nDit gedeelte van Jozua bevat overzichten van welk deel van het land de verschillende stammen van Isra\u00ebl toegewezen krijgen om zich te vestigen. Het begint met een overzicht van de verdeling van het gebied ten oosten van de Jordaan dat al onder leiding van Mozes veroverd was en verdeeld was onder de stammen Ruben en Gad en een gedeelte van Manasse (Numeri 32).\nVervolgens begint in hoofdstuk 14 de verdeling van de gebieden ten westen van de Jordaan. Dit gebeurt onder leiding van Jozua, de hogepriester Eleazar (zoon van A\u00e4ron) en de stamhoofden. Ze maken hierbij gebruik van een soort loting, mogelijk met behulp van de Urim en Tummim. De nakomelingen van Levi, de Levieten, krijgen geen grondgebied, maar wel steden en weidegronden.\nDe beschrijvingen van de gebieden die de verschillende stammen toegewezen krijgen bevatten veel plaatsen en geografische aanduidingen waarvan we de locatie niet kennen. Tussendoor worden nog een aantal bijzonderheden beschreven, namelijk:\nVrijsteden en Levietensteden (20-21).\nNa het verdelen van het land over de stammen worden er een aantal vrijsteden aangewezen. Wanneer iemand een ander vermoorde of doodsloeg, was het gebruikelijk dat een familielid van het slachtoffer wraak nam op de dader. Als er echter sprake was van een ongeluk, dan kon de dader naar een vrijstad vluchten waar hij mocht blijven tot de zaak uitgezocht was en hij \u00f2f werd vrijgesproken, \u00f2f alsnog werd uitgeleverd (zie ook Numeri 35:9-29 en Deuteronomium 19:1-14).\nVerder worden er nog een aantal steden voor de Levieten aangewezen. Deze leden van de stam Levi waren bestemd voor de dienst in de tempel en kregen daarom geen eigen leefgebied. Wel kregen ze aantal steden met de bijbehorende weidegronden (zie ook Numeri 35:1-8).\nDeel 3: Afsluitende hoofdstukken.\nTerugkeer van de Overjordaanse stammen en bouw van een altaar (22).\nNu het land voor een groot deel veroverd is en verdeeld over alle stammen, kunnen de leden van de stammen Dan, Ruben en een deel van Manasse terugkeren naar hun eigen gebieden. Zij hadden al eerder, onder Mozes, grondgebied gekregen aan de overkant van de Jordaan, maar moesten de overige stammen wel meehelpen de rest van het land te veroveren.\nOp de terugweg bouwen zij bij de Jordaan een opvallend groot altaar. De overige stammen zijn bang dat dit betekent dat de Overjordaanse stammen daar willen offeren in plaats van in de tabernakel, en er misschien zelfs voor afgoden willen offeren, en dat ze dus nu al ongehoorzaam zijn aan God. Ze besluiten daarom tegen de drie Overjordaanse stammen ten strijde te trekken. Maar eerst sturen ze een afvaardiging naar hen toe. Dan blijkt er sprake te zijn van een misverstand: het altaar is niet bedoeld om op te offeren, maar is bedoeld als gedenkteken.\nVolksvergadering in Sichem en Jozua's dood (24).\nHoofdstuk 23 bevat een toespraak, een soort afscheidsrede, van Jozua voor het hele volk. In hoofdstuk 24 wordt verteld dat Jozua het volk bijeenroept in Sichem, waar hij ook een toespraak houdt. Hij vertelt hoe God het volk geholpen heeft bij de uittocht uit Egypte en bij de inname van Kana\u00e4n en roept hen nogmaals op om alleen God te dienen en geen afgoden. Houden ze zich daar niet aan, dan zal God hen niet langer helpen en zich tegen hen keren. Het volk antwoordt met de belofte dat ze God zullen dienen. Als herinnering hieraan maakt Jozua een gedenkteken.\nHet boek sluit af met de dood van Jozua, korte tijd na de vergadering in Sichem. Hij werd 110 jaar en wordt begraven in Timnat-Serach, in het gebied dat hij zelf had gekregen tijdens de verdeling van het land (Jozua 19:49,50).\nHet land Kana\u00e4n is nu voor een groot deel in handen van de Isra\u00eblieten en ze hebben het onder de 12 stammen verdeeld, maar er zijn nog verschillende gebieden die niet, of niet helemaal, veroverd zijn. Het boek Richteren gaat verder waar het boek Jozua stopt en vertelt dat de Isra\u00eblieten na Jozua's dood aan God vragen welke van de stammen als eerste de strijd met de (overgebleven) Kana\u00e4nieten moet aanbinden.\nTheologie.\nHet land Kana\u00e4n was het Beloofde Land: JHWH had aan de aartsvaders beloofd dat hun nageslacht dit land zou bezitten. In het boek Jozua wordt deze belofte vervuld. Een van de centrale thema's in het boek is dan ook dat God zijn beloften vervult. Op zijn beurt moet de mens deze trouw van God met gehoorzaamheid beantwoorden. Als hij dat doet zal God hem helpen en bijstaan. Is de mens daarentegen ongehoorzaam, dan neemt God afstand van hem en volgen er tegenslag en verlies.\nJozua en de deuteronomistische geschiedenis.\nDe boeken Deuteronomium, Jozua, Rechters, Samuel en Koningen vormen samen de zogenaamde deuteronomistische geschiedenis. Deze deuteronomistische geschiedenis vormt, naar men over het algemeen aanneemt, een theologische eenheid en zou door een of meerdere redacteurs (ver) na de in Jozua beschreven gebeurtenissen samengesteld zijn, waarschijnlijk tijdens of vlak na de Babylonische ballingschap in de 6e eeuw v.Chr. De samenstellers van de deuteronomistische geschiedenis maakten gebruik van bestaande teksten en overleveringen die zij samenvoegden, redigeerden en soms aanvulden.\nDe deuteronomistische geschiedschrijver(s) hechtten een grote waarde aan 'het verbond' tussen God en het volk Isra\u00ebl. Dit verbond begon als een verbond tussen Abraham en God. Tijdens de reis in de woestijn wordt dit verbond tussen God en Abraham een verbond tussen God en het hele volk Isra\u00ebl, waarbij de deuteronomistische geschiedschrijver dit verbond opvat in de termen van Deuteronomium, de 'tweede wet'. Later wordt het ook een verbond tussen God en het huis van David, waarbij God belooft dat er altijd een nakomeling van David op de troon zal zitten. Dit verbond, dat lijkt op politieke en juridische overeenkomsten uit het oude Mesopotami\u00eb, vormt in zijn verschillende vormen de achtergrond van de deuteronomistische geschiedenis van Isra\u00ebl.\nDe deuteronomistische geschiedenis ziet de geschiedenis van Isra\u00ebl, vanaf de reis door de woestijn tot aan de Babylonische ballingschap, als een opeenvolging van ontrouw, straf, berouw en redding. Zolang de Isra\u00eblieten trouw zijn aan het verbond, en voor de deuteronomistische geschiedschrijver betekent dit vooral dat het volk geen afgoden vereert, houdt God zich aan zijn kant van het verbond. Zijn de Isra\u00eblieten echter ontrouw, dan worden ze door God in de steek gelaten of gestraft. Als ze zich vervolgens weer bekeren en de andere goden laten vallen, komt God hen weer te hulp en maakt een eind aan hun ellende. Dit patroon komt in de hele deuteronomistische geschiedenis telkens terug.\nHoewel dit patroon van ontrouw, straf, berouw en redding dus ook in het boek Jozua een rol speelt (bijvoorbeeld bij de inname van Ai), lijkt het voornaamste doel van het boek Jozua in de deuteronomistische geschiedenis een andere te zijn: met het verhaal over de inname van het beloofde land onder leiding van Jozua laat de deuteronomistische schrijver zien wat er gebeurt als de Isra\u00eblieten God \"wel\" trouw zijn. De inname van Kana\u00e4n, zoals verteld in het boek Jozua, is het succesverhaal van een volk dat, verenigt in hun trouw aan hun God JHWH en met hulp van die God, iedere vijand verslaat. De belofte uit Deuteronomium (en de rest van de Thora) wordt in het boek Jozua vervuld: God geeft Isra\u00ebl het beloofde land. Het boek Deuteronomium geeft de wetten waaraan de Joden zich moeten houden. Het boek Jozua laat zien hoe goed en voorspoedig het hen zal gaan als ze dat doen. De overige boeken van de deuteronomistische geschiedenis vertellen hoe het volk zich in werkelijkheid gedroeg, hoe ze zich telkens weer van God afwendden.\nHeilige oorlog, de ban en de claim op het Beloofde Land.\nIn het boek Jozua is sprake van een heilige oorlog: de Isra\u00eblieten strijden voor JHWH en JHWH strijdt met hen. Hiermee verbonden is de praktijk van de \"ban\". De Hebreeuwse term die gebruikt wordt is \"herem\" (Hebreeuws: \u05d7\u05e8\u05dd, \u1e25\u0113rem) wat zowel \"vernietigd\" als \"gewijd\" of \"geheiligd\" kan betekenen en verwant is aan het Arabische woord \"harim\" (\"heilige grond\"). Het woord wordt in het jodendom ook gebruikt voor excommunicatie.\nWanneer een stad onder de ban valt, moet die stad volledig vernietigd worden, alle inwoners moeten gedood worden en de Isra\u00eblieten mogen geen buit uit de stad houden. Deze ban wordt in Deuteronomium ge\u00efntroduceerd (Deuteronomium 7:2, zie ook 7:25,26 en 20:16-18) en wordt in Jozua een aantal keer toegepast. Deze praktijk was in het oude Nabije Oosten niet ongewoon. Op de Stele van Mesha uit de 9e eeuw v.Chr., die een beschrijving van de overwinning van koning Mesha van Moab op het koninkrijk Isra\u00ebl bevat, wordt een soortgelijke praktijk beschreven.\nHet is de vraag in hoeverre de verhalen in Jozua op werkelijke gebeurtenissen gebaseerd zijn, en het boek zelf bevat ook aanwijzingen dat de verovering van het land in werkelijkheid heel anders verliep dan beschreven. Dit neemt echter niet weg dat het geweld van de Isra\u00eblieten tegen de plaatselijke bevolking gedetailleerd beschreven wordt en op geen enkele manier gerelativeerd wordt. Wat de schrijver van Jozua betreft was dit geweld goddelijk gelegitimeerd: het vernietigen van de oorspronkelijke bevolking werd niet alleen door God goedgekeurd, maar werd zelfs door hem bevolen.\nOp het moment dat het boek Jozua samengesteld werd hadden de Isra\u00eblieten inmiddels een roerige geschiedenis achter de rug. Of de eerste edities van het boek pas ontstonden na de Babylonische ballingschap, of al tijdens de regering van koning Josia of nog eerder, het is in ieder geval zeker dat de samenstellers wisten hoe het de Joden in Kana\u00e4n over een periode van enkele eeuwen was vergaan. En vanuit die achtergrond wordt de inname van het beloofde land beschreven. Voor de samensteller van Jozua waren alle problemen waarmee Isra\u00ebl in de loop van de tijd in Kana\u00e4n te maken kreeg het gevolg van de ontrouw van Isra\u00ebl. Telkens wendden de Joden zich van God af om de goden van de Kana\u00e4nieten te vereren. Wat de schrijver van Jozua betreft kan Isra\u00ebl zich alleen als uitverkoren en trouw volk van God handhaven als het radicaal afstand neemt van niet-Isra\u00eblieten. Dit idee komt ook terug in andere Bijbelboeken die na de ballingschap tot stand gekomen zijn, zoals Ezra en Nehemia.\nEen andere kwestie die mogelijk van invloed was op de manier waarop het boek Jozua de verovering van Kana\u00e4n beschrijft, is die van de \"claim op het beloofde land\". In de eeuwen tussen de komst van de Isra\u00eblieten in Kana\u00e4n en het ontstaan van het boek Jozua was het bezit van het land Kana\u00e4n nooit vanzelfsprekend. Tot aan de ballingschap moesten de Isra\u00eblieten dit bezit telkens weer verdedigen tegen aanvallen van buitenaf. Na de ballingschap troffen de teruggekeerde ballingen een land aan dat inmiddels bewoond werd door een mix van \"vreemdelingen\" die van elders afkomstig waren en afstammelingen van Isra\u00eblieten die na de ballingschap in het land achtergebleven waren. De terugkeerde ballingen konden op weinig medewerking van deze twee groepen rekenen. Daarnaast waren er nog de Joden die besloten hadden na de ballingschap niet naar Kana\u00e4n terug te keren maar in het Perzische rijk te blijven wonen. Dit alles heeft er mogelijk toe geleid dat veel Joden begonnen twijfelen aan de status van Kana\u00e4n als het hun beloofde land. Het is tegen deze achtergrond dat Bijbelboeken als Ezra, Nehemia en Jozua, met hun radicale houding ten opzichte van niet-Isra\u00eblieten, zijn ontstaan.\nSommige onderzoekers zijn van mening dat de eerste zes boeken van de Bijbel, de Thora plus Jozua, een eenheid vormen, die dan de Hexateuch wordt genoemd. Het centrale thema in de Hexateuch is de relatie tussen Isra\u00ebl en het beloofde land Kana\u00e4n en de claim van Isra\u00ebl op dat land. De zes boeken van de Hexateuch vertellen (na het eerste deel vanaf de schepping) het verhaal van het volk Isra\u00ebl vanaf de roeping van Abraham, en de beloften die hij daarbij kreeg, tot de vervulling van die beloften met de inname van het Kana\u00e4n. Het boek Jozua sluit de hexateuch af en laat zien hoe de belofte van het beloofde land vervuld wordt.\nDe auteur(s) van Jozua benadrukken hierbij dat het God is die die belofte in vervulling doet gaan: het is God die het volk de opdracht geeft het land te veroveren, het is God die bepaald hoe dat moet gebeuren en het is God die ervoor zorgt dat de verovering van Kana\u00e4n succesvol verloopt. Voor de auteur van Jozua bestaat er geen twijfel over dat Isra\u00ebl \"recht heeft\" op het land Kana\u00e4n. God heeft het land aan Isra\u00ebl beloofd en God heeft het land aan Isra\u00ebl gegeven.\nOok wanneer we de aanname dat de zes Bijbelboeken van de hexateuch een eenheid vormen laten vallen, blijft het aannemelijk dat de claim van Isra\u00ebl op het beloofde land een belangrijke rol heeft gespeeld bij het tot stand komen van Jozua en het karakter van dat boek.\nHistoriciteit.\nHet boek Jozua stelt de inname van Kana\u00e4n voor als een gezamenlijke, geco\u00f6rdineerde militaire operatie van de Isra\u00eblische stammen onder het opperbevel van Jozua. De hoofdstukken 2 t/m 12 vertellen hoe de vijand - de lokale bevolking - tijdens een aantal goedgeplande militaire campagnes door het Isra\u00eblische leger verslagen wordt. Vervolgens wordt in hoofdstuk 13 t/m 22 het veroverde land onder de verschillende stammen verdeeld.\nArcheoloog Ann Killebrew zegt hierover: \"De meeste hedendaagse onderzoekers beschouwen het overgrote deel van de veroveringsverhalen in het boek Jozua als buiten de historische realiteit.\" In het boek Jozua zelf zijn er al aanwijzingen dat de vestiging in het land in werkelijkheid anders verliep. Een voorbeeld hiervan is vers 15:63, waarin gemeld wordt dat de Isra\u00eblieten niet in staat waren de oorspronkelijke bewoners van Jeruzalem, de Jebusieten, te verdrijven en dat Isra\u00eblieten en Jebusieten \"tot op de dag van vandaag\" samen in de stad wonen. Ook blijkt dat het gebied dat de Isra\u00eblieten in de hoofdstukken 2 t/m 12 veroveren slechts een klein deel van het hele land betreft. Over de inname van de rest van het land wordt niets verteld, hoewel in het tweede deel wel het hele land verdeeld wordt. Men neemt tegenwoordig dan ook aan dat de indeling van het hele land Kana\u00e4n zoals die in het tweede deel van het boek beschreven wordt in feite gebaseerd is op de situatie in een latere tijd (bijvoorbeeld die van het koninkrijk Isra\u00ebl).\nEen ander beeld van de vestiging van de Isra\u00eblieten in Kana\u00e4n wordt gegeven in Rechters. In dit boek, dat waarschijnlijk dichter bij de historische gang van zaken komt dan Jozua, krijgen we de indruk dat de vestiging van de Isra\u00eblieten een geleidelijk proces is dat zich over een langere tijd afspeelt, en waarbij de verschillende stammen veelal onafhankelijk en lokaal opereren, zonder een vooropgezet plan.\nVan verschillende steden die in Jozua genoemd worden, waaronder Jericho, Ai en Gibeon, is de locatie bekend en zijn resten opgegraven en onderzocht. Hierdoor hebben we informatie over de situatie in Kana\u00e4n in de tijd dat de verovering van Kana\u00e4n plaatsgevonden zou hebben (ergens in de late bronstijd, tussen 1600 - 1200 v.Chr.). Naast archeologische gegevens hebben we ook de beschikking over geschreven bronnen betreffende deze situatie, namelijk in de vorm van een groot aantal Egyptische teksten: de Amarna-brieven. Al deze archeologische en schriftelijke gegevens wijzen er niet op dat de inname van Kana\u00e4n een plotselinge en gewelddadige gebeurtenis was. Op basis van deze gegevens en de aanwijzingen in de tekst van Jozua zelf, nemen veel onderzoekers tegenwoordig aan dat de inname van Kana\u00e4n niet plaatsvond op de manier die in Jozua beschreven wordt.\nEr zijn verschillende hypotheses wat betreft de werkelijke aard van de inname van Kana\u00e4n. Sommige onderzoekers gaan ervan uit dat het meer om een infiltratie dan een verovering ging: kleine groepen Isra\u00eblieten (misschien stammen of families) vestigden zich op verschillende plaatsen in het land. Soms woonden zij vreedzaam naast of tussen de oorspronkelijke bewoners en soms probeerden ze, al dan niet succesvol, de oorspronkelijke bewoners te onderwerpen of te verdrijven. Andere onderzoekers menen dat het niet om een beweging van buiten ging, maar om een interne ontwikkeling. In Kana\u00e4n bestond een groot aantal stadstaten die vaak bestuurd werden door kleine, machtige elites. De meerderheid van de bevolking bestond echter uit eenvoudige, arme boeren die door deze heersende elites uitgebuit werden. Deze boeren kwamen op een gegeven moment in opstand, waarbij ze zich verenigden in het geloof in dezelfde god, en waarbij ze mogelijk geleid werden door een zekere Jozua. Het is mogelijk, maar niet zeker, dat de aanzet voor deze opstand gegeven werd door groepen slaven die vanuit Egypte naar Kana\u00e4n trokken en wiens religie door de boeren die zich bij hen aansloten over werd genomen. Nog een andere hypothese is dat het ging om een ontwikkeling waarbij bedoe\u00efenen zich begonnen te vestigen. Er zijn ook onderzoekers die een verband zien tussen de zogenaamde Habiru en de inname van Kana\u00e4n."}
{"id": "3754", "revid": "7583", "url": "https://nl.wikipedia.org/wiki?curid=3754", "title": "Psalmen", "text": "Psalmen (Hebreeuws: \u05ea\u05b0\u05bc\u05d4\u05b4\u05dc\u05b4\u05bc\u05d9\u05dd, \"Tehillim\", \"Lofliederen\"; Oudgrieks: \u03c8\u03b1\u03bb\u03bc\u03cc\u03c2, \"psalmos\", \"tokkelen/spelen [van een snaarinstrument]\", \"lofzang\") is een van de boeken in de Hebreeuwse Bijbel. Het bijbelboek bevat volgens de Masoretische Tekst 150 psalmen.\nHet boek Psalmen is een van de Geschriften, die naast de Thora en de Profeten het derde onderdeel van de Hebreeuwse Bijbel vormt.\nPo\u00ebzie.\nPsalmen is Bijbelse po\u00ebzie, zoals meer dan een derde van de Hebreeuwse Bijbel po\u00ebzie is. De psalmen zijn liederen, geschreven in een dichtvorm. Het Hebreeuws had geen eindrijm, maar gebruikte andere stijlmiddelen, zoals het parallellisme.\nIn de meeste Bijbelvertalingen zijn de psalmen niet berijmd. Het po\u00ebtische aspect van de psalmen werd typografisch vaak maar zeer gedeeltelijk aangeduid. Pas in recente vertalingen wordt onder andere door witregels duidelijk dat het in de psalmen om po\u00ebzie gaat.\nDateren en auteurschap.\nHet dateren van individuele psalmen vormt een uiterst moeilijk probleem, evenals de kwestie van hun auteurschap. Ze zijn klaarblijkelijk geschreven in een periode van een aantal eeuwen, van de vroege monarchie tot de tijd na de Babylonische ballingschap (6e eeuw v.Chr.) en weerspiegelen de verschillende stadia van Isra\u00ebls geschiedenis en geloof. Ze vormden een integraal onderdeel van de rituele activiteiten die de Isra\u00eblitische gemeenschap ontwikkelde om belangrijke publieke en persoonlijke situaties te markeren. Hoewel veel van de psalmen hun setting vonden in het rituele leven van de Tempel van Salomo v\u00f3\u00f3r de Babylonische ballingschap werd een bepaalde verzameling van psalmenboek het boek met hymnen voor de Tweede Tempel. Deze verzameling wordt (meestal) Psalter genoemd. De organisatie van de aanbidding in de tempel speelde waarschijnlijk ook een belangrijke rol in het ontstaan en de ordening van dit werk.\nTraditionele toeschrijving.\nDavid.\nZowel in de joodse exegese als in de christelijke traditie worden veel psalmen toegeschreven aan koning David. Boven veel psalmen staat een opschrift waarin David als auteur wordt genoemd, maar deze toevoegingen zijn van latere tijd. De kerkvaders verwezen naar 'David' of naar de 'Profeet' wanneer ze het boek der psalmen bedoelen, zelfs vaak zonder verwijzing naar vers of psalmnummer, aangezien ze deze als verworven kennis beschouwden. De moderne Bijbelwetenschap gaat er in het algemeen van uit dat niet bedoeld is daarmee de historische schrijver te noemen, maar een genre: zoals de Torah van Mozes kwam en de wijsheid van Salomo, zo kwamen de Psalmen van David.\nHet is maar de vraag of bijvoorbeeld \"ledavid\" wel betekent dat David de psalm heeft geschreven. Het kan ook betekenen 'opgedragen aan' of 'over'. Een deel van de psalmen, bijvoorbeeld 3\u20139 en 11\u201332, begint met de aanduiding dat ze door, voor of over koning David zijn geschreven. Deze opschriften verwijzen naar gebeurtenissen uit Davids leven uit 1 en 2 Samuel. Sommige andere psalmen (50, 73\u201383) worden volgens het opschrift toegeschreven aan Asaf, onder Salomo een van de koorleiders in de Joodse tempel.\nOverige auteurs.\nHet boek der psalmen noemt in totaal zes namen, die men traditioneel als naam van de schrijvers heeft opgevat. De volgende namen worden genoemd:\nBij 50 psalmen wordt geen schrijver genoemd.\nHandschriften en vertalingen.\nPsalmen is het Bijbelboek dat het best vertegenwoordigd is onder de Dode Zee-rollen, zowel rollen, bijvoorbeeld 11QPs a, als snippers en fragmenten (grot 4). In het algemeen volgen de in Qumran gevonden bundels de ons bekende inhoud tot Psalm 89 (slot derde boek). Daarna lopen de rollen uiteen wat inhoud en volgorde betreft. Er is \u00e9\u00e9n rol, uit Massada, die geheel overeenkomt (MasPsb) met de Masoretische Tekst. De tekst van de Psalmen in onze vertalingen volgt de Masoretische tekst, zoals die gevonden wordt in de Codex Leningradensis.\nGriekse en Latijnse vertalingen.\nEr is een verschil in ordening en nummering van de psalmen tussen de Masoretische Tekst in het Hebreeuws en de Septuagint in het Grieks.\nIndeling.\nDe psalmen worden in vijf boeken verdeeld, zoals ook de Thora van Mozes vijf boeken beslaat.\nElk boek wordt met een doxologie (lofverheffing, zoals amen of halleluja) afgesloten. Psalm 150 sluit het Boek der Psalmen af met \u00e9\u00e9n grote lofverheffing over het hele Psalmenboek tot eer van God.\nVanouds worden de psalmen in genres onderverdeeld:\nEen psalm kan in meer categorie\u00ebn thuishoren: zo kan een lofpsalm ook een koningspsalm zijn. Een lofpsalm kan tegelijk ook nog een smeekpsalm zijn en omgekeerd.\nDe psalmen 6, 32, 38, 51, 102, 130, 143 worden ook wel boetepsalmen genoemd. Er werd van aangenomen dat koning David ze schreef voor zijn eigen boetedoening na zijn overspel met Batseba en moord van haar man Uria. In de middeleeuwen werden ze onderdeel van het Getijdenboek.\nDe psalmen 113-118 worden het Egyptische \"Hallel\" genoemd, dat bij de drie grote joodse feesten wordt gezongen. Andere Hallel-psalmen ('lofpsalmen') zijn psalm 135-136 en 145-150. Psalm 136 wordt ook wel het 'Groot Hallel' genoemd.\nDe psalmen 120-134 worden ook wel de bedevaartspsalmen genoemd, ze hebben alle het opschrift \"een bedevaartslied\", of in andere vertaling: \"een pelgrimslied\". De Statenvertaling laat het Hebreeuws onvertaald, en spreekt van \"een lied Hamma\u00e4loth\".\nNummering van de verzen.\nDe vers-nummering kan per vertaling afwijken. In veel vertalingen is het opschrift van de psalmen als eerste vers geteld, en in andere vertalingen niet. Het gevolg is dat de nummering van de verzen van sommige psalmen uit de pas kan lopen. De Nieuwe Bijbelvertaling bevat bij de psalmen geen voetnoten om op deze afwijkende nummering te wijzen, in andere Bijbelboeken zijn dergelijke voetnoten in de NBV wel aanwezig.\nPsalmcitaten in het Nieuwe Testament.\nEr wordt in het Nieuwe Testament 116 maal uit het boek Psalmen geciteerd en honderden malen gealludeerd op patronen uit de psalmen. De Nieuwtestamentische auteurs hanteerden de psalmen als horizon waartegen de Christusfiguur gehouden werd. Vandaar de talloze verwijzingen naar het Oude Testament en de psalmen. Een bekend voorbeeld van de invloed van de psalmen is psalm 22 op de nieuwtestamentische kruisdood van Jezus. De beginregel van deze psalm wordt door Jezus tijdens de kruisiging geciteerd. Petrus citeert in de allereerste preek na de Hemelvaart van Jezus (Handelingen 2:14-40) drie psalmen (16, 132 en 110), en noemt David een profeet.\nDe Duitse verzetsstrijder Dietrich Bonhoeffer noemde het Psalmboek daarom zowel het gebedenboek van Christus, als van de gemeente van Christus.\nZingen in de kerk.\nIn 367 n.Chr. bepaalden de bestuurders van de katholieke kerk, dat niemand in de kerk mocht zingen, behalve geestelijken, en dan alleen in het Latijn. Toen eeuwen later de beweging van de protestanten opkwam, voerden zij het gebruik in dat de gewone mensen actief konden meedoen aan de eredienst door het zingen van de psalmen, liederen en gebeden, en wel in de landstaal. Voor katholieken werd pas door een besluit genomen op het Tweede Vaticaanse Concilie (1962-1965) in de liturgie ook de landstaal toegestaan. De psalmen worden ook nu nog gezongen in de Joodse sjoel. Ook in de Evangelische zangbundel van Opwekking staan psalmteksten, die onberijmd gezongen worden.\nBewerkingen in het Duits en Frans.\nDe bestaande vertalingen waren niet op rijm of in een bepaald ritme geschreven en dat was voor de kerkbezoekers moeilijk te onthouden en te zingen. Daarom maakte omstreeks 1524 de protestantse leider Maarten Luther, die in het Duitse Rijk woonde, van enkele psalmen een berijmde vertaling in het Duits. De andere grote protestante leider, Johannes Calvijn, die in Gen\u00e8ve woonde, streefde er als eerste naar om van alle psalmen een berijmde vertaling te laten maken in zijn landstaal, het Frans. Vanaf omstreeks 1540 zetten Cl\u00e9ment Marot en Th\u00e9odore de B\u00e8ze zich aan dit werk en schreven ook melodie\u00ebn. Het werk werd in 1562 gepubliceerd en verspreidde zich snel, het kreeg als bijnaam de Geneefse psalmen. \nBewerkingen in het Nederlands.\nDit werk werd als insipratie gebruikt door Nederlandse vertalers, onder anderen de populaire volksprediker Petrus Datheen, met behoud van de Franse muziek. In de Nederlandstalige uitgaven werden ook andere teksten toegevoegd, gezangen, gebeden en liturgische geschriften. Zowel na een officeel besluit van de kerkleiders, maar ook op eigen houtje door de boekdrukkers, bijvoorbeeld een verzameling spreuken voor zieken en stervenden om te bidden. Het kerkboek van Datheen is het oudste Nederlandse kerkboek en was tot 1773 het enige offici\u00eble kerkboek voor de protestantse kerkdienst. Anno 2010 werd het nog in zo'n 30 kerkelijke gemeenten gezongen, met name in Oud-Gereformeerde Gemeenten in Zeeland.\nMaar er was ook kritiek, omdat de vaak letterlijke vertalingen uit het Frans gekunsteld waren. De dichter en rederijker Willem van Haecht maakte in 1579 een eigen vertaling voor de Lutherse gemeente in Antwerpen, gevolgd door een bewerking uit 1580 van Marnix van St.-Aldegonde, de buitenburgemeester van Antwerpen die de stad verloor aan de legers van de Spaanse katholieke koning Filips II. In 1644 verscheen er in Middelburg een vertaling van Johan de Brune. Hij had het oudere Hebreeuws als basis genomen, met behoud van het Hebreeuwse metrum en probeerde ook de eerste offici\u00eble Nederlandse vertaling van de bijbel uit 1637 te volgen. De dichter Jacob Westerbaen vervaardigde een psalmberijming in 1655, getiteld \"Davids Psalmen in Nederduytsche rijmen gestelt.\"\nIn 1773 verschenen de berijmingen van Johannes Eusebius Voet, Hendrik Ghijsen en het genootschap Laus Deo Salus Populo, mede opgericht door Bernardus de Bosch Jeronimusz (1742-1816). Deze werden het nieuwe offici\u00eble kerkboek dat overal moest worden ingevoerd. Dat leverde problemen op, er was niet voldoende papier, er waren te weinig drukkersgezellen en de binders konden het werk niet aan. Daarom hadden veel eerste drukken allerlei fouten.\nDeze bundel bleef tot 1968 in gebruik, toen kwam een nieuwe berijming uit onder de titel \"Psalmen,\" die in 1973 samen met andere gezangen werd opgenomen in het \"Liedboek voor de Kerken.\" Dat werd aanvaard door de Doopsgezinde, Lutherse, (synodaal) Gereformeerde, Hervormde en Remonstrantse kerken. De oude berijming van 1773 wordt nog in sommige orthodoxe kringen gebruikt.\nIn 2014 leverde het Nederlandse project Psalmen voor Nu een vertaling op van 149 psalmen, 43 is ge\u00efntegreerd met 42, met 21e-eeuws taalgebruik op nieuwe muziek.\nPsalter.\nEen psalter is een apart boek met de inhoud van het bijbelboek en extra's. In de middeleeuwen was het als handschrift onder de mensen die het konden betalen vaak het favoriete boek.\nZaboer.\nHet woord zaboer, dat in de Koran een aantal malen voorkomt en wel wordt vertaald als psalmen, wordt in de islam begrepen als openbaringen van God aan de profeet Dawud, David."}
{"id": "3759", "revid": "231402", "url": "https://nl.wikipedia.org/wiki?curid=3759", "title": "Jan Van Eyck", "text": ""}
{"id": "3760", "revid": "468855", "url": "https://nl.wikipedia.org/wiki?curid=3760", "title": "VVD", "text": ""}
{"id": "3764", "revid": "37556", "url": "https://nl.wikipedia.org/wiki?curid=3764", "title": "CDA (doorverwijspagina)", "text": ""}
{"id": "3765", "revid": "264532", "url": "https://nl.wikipedia.org/wiki?curid=3765", "title": "LPF", "text": ""}
{"id": "3769", "revid": "1747", "url": "https://nl.wikipedia.org/wiki?curid=3769", "title": "Koning Boudewijn I", "text": ""}
{"id": "3770", "revid": "12930", "url": "https://nl.wikipedia.org/wiki?curid=3770", "title": "Open Franse Tenniskampioenschappen/2002", "text": ""}
{"id": "3771", "revid": "1330751", "url": "https://nl.wikipedia.org/wiki?curid=3771", "title": "Constantinopel", "text": "Constantinopel (Grieks: \u039a\u03c9\u03bd\u03c3\u03c4\u03b1\u03bd\u03c4\u03b9\u03bd\u03bf\u03cd\u03c0\u03bf\u03bb\u03b9\u03c2, K\u014dnstantino\u00fapolis; Latijn: Nova Roma of Constantinopolis; Ottomaans: \u0642\u0633\u0637\u0646\u0637\u06cc\u0646\u06cc\u0647, Kostantiniyye) is de in het Nederlands niet langer gebruikte naam van de stad Istanbul, die gelegen is aan een natuurlijke haven van de Gouden Hoorn op de zeestraat van de Bosporus tussen de Zwarte Zee en de Zee van Marmara.\nDe stad was de hoofdstad van achtereenvolgens het Romeinse, het Oost-Romeinse of Byzantijnse, het Latijnse, opnieuw het Byzantijnse en vervolgens het Ottomaanse Rijk. De naam werd officieel gewijzigd in Istanbul bij het uitroepen van de Republiek Turkije in 1923.\nIn 330 werd de stad, tot dan toe Byzantion (Latijn: Byzantium) genaamd, door keizer Constantijn de Grote hoofdstad van zijn rijk gemaakt. Gedurende het grootste deel van de middeleeuwen was Constantinopel de grootste en meest welvarende stad van Europa en het Midden-Oosten.\nDe stadsmuren van Constantinopel omsloten de stad tot in de 15e eeuw volledig. De zeemuren, en de landmuur van Theodosius aan de westkant van de stad, waren gedurende de gehele middeleeuwen bij potenti\u00eble veroveraars berucht om hun onneembaarheid.\nByzantium.\nByzantium was een van oorsprong Griekse stad, gesticht door kolonisten uit Megara in 667 v.Chr. Volgens de legende noemden zij de stad \"Byzantion\" naar hun koning Byzas; Byzantium is de gelatiniseerde versie van deze naam. Lange tijd was Byzantium een welvarende Griekse stadstaat totdat ze door de Macedoni\u00ebrs werd veroverd. Toen Macedoni\u00eb enkele eeuwen later werd verslagen door de Romeinen werd ze een belangrijke stad in het Romeinse Rijk.\nDe stad stelde zich aan de zijde van Pescennius Niger in diens strijd om de Romeinse keizerstroon, en werd van 193-195 belegerd door diens rivaal Septimius Severus. De stad werd ernstig beschadigd in deze belegering, maar Septimius Severus, nu keizer, herbouwde de stad en zij herwon snel haar vroegere welvaart.\nHoofdstad van het Romeinse en Byzantijnse Rijk.\nKeizer Constantijn de Grote, die het bestuurscentrum van het Romeinse Rijk naar het belangrijkere Oosten van het rijk wilde verplaatsen, werd door de geschikte locatie van de stad aangetrokken, en in 330 werd Byzantium ingewijd als nieuwe keizerlijke hoofdstad. De stad werd vanaf deze tijd aangeduid als \"Konstantinoupolis\"/\"Constantinopolis\" (Oudgrieks voor \"stad van Constantijn\", in het Nederlands Constantinopel) of \"Nova Roma\".\nNaar werd beweerd, werd de plaats van de stad aangewezen in een profetische droom die Constantijn kreeg toen hij zich afvroeg welke locatie voor zijn nieuwe hoofdstad het gunstigste was. Constantinopel werd een nieuwe hoofdstad van het Rijk, hoewel Rome een tijdje haar politieke en economische privileges behield.\nMaatschappij, economie en cultuur.\nVanaf 395, bij de dood van Theodosius I, toen het westelijke deel van het Rijk definitief afgescheiden was, werd Constantinopel de hoofdstad van het oostelijke deel, dat later het Byzantijnse Rijk zou worden genoemd. Constantinopel werd voortdurend uitgebreid en verfraaid door de opeenvolgende keizers en vooral Justinianus I heeft vele grootse bouwwerken laten oprichten, zoals de Hagia Sophia, dat door de grote koepel bouwkundig een bijzonderheid was. Tijdens de regering van Justinianus werd de stad ook getroffen door rampspoed. Een groot deel van de stad werd verwoest tijdens het Nika-oproer van 532 tegen de politiek van Justinianus waarbij tienduizenden mensen werden vermoord. Omstreeks 500 telde de stad ongeveer 500.000 inwoners, maar tijdens de pest van Justinianus van 541 verloor misschien wel twee derde daarvan het leven. Later trad er weer een herstel op, maar het is twijfelachtig of het aantal van 500.000 inwoners weer werd gehaald.\nMaar ook met 300.000 inwoners, of iets meer, zou Constantinopel, door de Griekssprekende Byzantijnen ook wel \"I Polis\", De Stad, genoemd, eeuwenlang de grootste stad van Europa en het Midden-Oosten zijn. Het vormde het economische en bestuurlijke centrum van het Byzantijnse Rijk en ook het culturele leven was voor een groot deel in de hoofdstad geconcentreerd. De Griekse taal had nu volledig de overhand gekregen op het Latijn. Keizer Constantijn had in 335 het christendom tot offici\u00eble staatsgodsdienst uitgeroepen en de bevolking was, deels gedwongen, overgegaan op het christelijke geloof in allerlei varianten. Behalve om dogmatische en politieke geschillen konden de gemoederen ook hoog oplopen om de paardenraces in het grote Hippodroom van de stad, waar de fans van de \"Groenen\" en de \"Blauwen\", twee concurrerende teams van wagenrenners, vaak bloedig met elkaar op de vuist gingen. In de stad bevonden zich een universiteit en verschillende belangrijke bibliotheken. Het Stoudiosklooster was een invloedrijk religieus centrum.\nIn de periode dat vanuit het Byzantijnse Rijk grote militaire veldtochten werden georganiseerd, bekend als kruistochten, verkregen Veneti\u00eb en andere Italiaanse steden van de Byzantijnse keizers handelsconcessies in ruil voor politieke en militaire steun. Vanaf die tijd vestigden zich grote aantallen Venetiaanse, Pisaanse en Genuese kooplieden aan de zogenaamde Gouden Hoorn, waar ze hun eigen wijken oprichtten. Spanningen met de lokale bevolking kwamen tot uitbarsting in 1182, toen in een vlaag van volkswoede duizenden Italianen werden vermoord.\nInname en plundering door kruisvaardersleger.\nBij een zware miltaire expeditie vanuit West-Europa die Vierde Kruistocht wordt genoemd, georganiseerd en gefinancierd door de latijnse Katholieke kerk, werd de stad in 1204 door het kruisvaardersleger ingenomen, geplunderd en grotendeels verwoest. Ondersteuning kwam van feodale heren en de stadstaat Veneti\u00eb. De meeste in eeuwen verzamelde schatten, waarvan vele nog uit het keizerlijke Rome afkomstig waren, werden naar West-Europa versleept, vernietigd of omgesmolten. Veel van de gestolen kostbaarheden gingen naar Veneti\u00eb, waar ze vandaag de dag nog zijn te zien.\nDe Venetianen waren actief betrokken bij deze plundertocht want ze wilden de gelegenheid aangrijpen om de handelsconcurrentie van Constantinopel uit te schakelen. De Venetianen hadden aangeboden het Kruisvaardersleger met hun handelsvloot tegen betaling naar het Midden-Oosten te vervoeren en Constantinopel als 'tussenstop' te gebruiken. Eenmaal ontscheept bij de stad wist de meegereisde doge van Veneti\u00eb, Enrico Dandolo, de Europese ridders over te halen om de 'ketterse' Byzantijnen uit te plunderen. Vermoed wordt, dat dit het vooropgezet voornemen van de Venetianen was. Over het hervatten van het oorspronkelijke doel van de kruistocht: de gewelddadige inname van Jeruzalem en grondvesten van katholieke heerschappij over het gebied door herovering op de moslims, werd niet meer gesproken.\nNa de verovering werd hier een kleine nieuwe staat gesticht, het Latijnse Keizerrijk. De stad bleef tot 1261 in Latijnse handen, waarna de Grieken erin slaagden de stad weer te heroveren.\nSinds de plundering was de stad flink verarmd en slaagde ze er ook niet meer in om de handelsroutes rond de Zwarte Zee te beheersen, waar vroeger haar grootste inkomsten vandaan kwamen. Hiermee begon het verval, er werd niet veel meer gebouwd en hele wijken raakten zelfs verlaten. De gebouwen werden afgebroken om de stenen te kunnen hergebruiken.\nMilitaire inname door de Ottomanen.\nDe stad werd op 29 mei 1453 door het leger van de Ottomaanse sultan Mehmet II ingenomen, wat tevens het einde van het Byzantijnse Rijk betekende, een gebeurtenis die soms wel wordt beschouwd als het einde van de middeleeuwen. De Ottomanen maakten de stad, die zij Constantinopel bleven noemen, tot hoofdstad van hun rijk. In de volksmond werd de stad ook Istanbul of Stambul (dat in het Grieks \"in de stad\" betekent) genoemd, zowel voor als na de inname van 1453. De naam Constantinopel werd officieel gewijzigd in Istanbul bij het uitroepen van de Turkse republiek in 1923.\nVeel intellectuelen ontvluchtten na de verovering door de Ottomanen hun stad en gingen naar West-Europa, vooral naar Itali\u00eb. Deze vlucht van kennis wordt als een van de belangrijke factoren gezien voor de ontwikkeling in Itali\u00eb van de renaissance."}
{"id": "3772", "revid": "212064", "url": "https://nl.wikipedia.org/wiki?curid=3772", "title": "Byzantium", "text": "Byzantium (Oudgrieks: / Byz\u00e1ntion) was tot het jaar 330 de naam van de stad aan de Bosporus die nu Istanbul heet.\nByzantium kan verwijzen naar:"}
{"id": "3775", "revid": "380516", "url": "https://nl.wikipedia.org/wiki?curid=3775", "title": "Techniek", "text": "Het begrip techniek wordt in verschillende betekenissen gebruikt:\nGeschiedenis.\nDe geschiedenis van de technologie is de historie van de uitvinding van gereedschap en technologie. Nieuwe kennis en techniek heeft ons in staat gesteld nieuwe dingen te ontwikkelen, maar technologie heeft de wetenschap in staat gesteld nieuwe gebieden te verkennen.\nDe technologische groei van de mensheid is nauw verwant met het verloop van de geschiedenis. Ging technologische ontwikkeling in het begin nog langzaam, tegenwoordig gaan de ontwikkelingen razendsnel. De band tussen technologie en de ontwikkeling van de maatschappij is niet alleen innig en wederzijds versterkend, maar ook wederzijds versnellend.\nOnderwerpen.\nRelatie met de wetenschap.\nWetenschap en techniek liggen in elkaars verlengde: wetenschap is het onderzoeken en modelleren van de natuur; techniek is het toepassen van de door de wetenschap verschafte wetmatigheden en inzichten om bepaalde effecten te bereiken.\nIn bepaalde takken van wetenschappelijk onderzoek wordt de natuur gemanipuleerd als onderdeel van het onderzoek. Wetenschap en techniek zijn dan onlosmakelijk met elkaar verweven. Dit is bijvoorbeeld het geval bij het fundamenteel onderzoek van de materie met behulp van deeltjesversnellers. De Nederlandse ingenieur Simon van der Meer won in 1984 de Nobelprijs voor de natuurkunde op grond van zijn prestatie die vooral technisch maar ook wetenschappelijk baanbrekend was.\nRelatie met kunst.\nKunst en techniek liggen ook in elkaars verlengde: techniek komt van het Griekse woord techn\u00e8 dat kunst betekent. Een vakman kan een bepaalde techniek 'als methode' beheersen, bijvoorbeeld glasblazen, op een wijze dat het kunstig is. De resultaten van zijn 'techniek' zijn dus voorwerpen van kunst. Een kunstenaar is dus eigenlijk primair een technicus. Een kunstschilder moet als basis het schilderen als techniek beheersen. Het onderscheid dat gemaakt wordt tussen kunstenaar en technicus betreft de creativiteit. Bij de moderne technicus wordt het creatieve proces bijna onzichtbaar door de toegepaste wetenschap, productiemethoden, effici\u00ebntie en doelgerichtheid. Voorafgaande aan, maar ook tijdens, een technisch project worden vaak methodes zoals brainstorm toegepast waar duidelijk creatieve momenten aanwezig zijn.\nBij aanvang van een technisch project, wordt eerst gezocht naar de voorwaarden waaraan het te maken object moet voldoen, de specificaties. Voorwaarden kunnen zijn: het beschikbare budget, de wensen van de toekomstige gebruikers, ethiek (het feit dat iets gemaakt \"kan\" worden, betekent niet dat het dus ook gemaakt \"moet\" worden) de fysieke of technische beperkingen.\nAan het eind van het project zal de technicus moeten aantonen dat zijn product aan de specificaties voldoet.\nRelatie met natuurkunde en wiskunde.\nIn de techniek worden allerlei wetten van onder andere de natuurkunde en de wiskunde gebruikt om oplossingen te vinden. Waar nodig wordt de statistiek en de wetenschappelijke methode te hulp geroepen om tot een werkbare oplossing te komen. Als verschillende oplossingen mogelijk zijn, dan proberen technici een afweging te maken tussen de verschillende ontwerpkeuzes en de oplossing te kiezen die het best past bij de specificaties. Technici proberen zich voor te stellen hoe een technisch object zich zal gedragen als het gebouwd is. Hulpmiddelen die gebruikt worden zij daarbij onder andere: computersimulaties, destructieve testen en duurtesten. Middels dit soort tests probeert de technicus zich zo goed mogelijk te verzekeren dat het object zich net zo zal gedragen als voorspeld.\nHet begrip \"techniek\" wordt in de politiek, sport en op andere terreinen ook wel gebruikt met als betekenis \"bekwame uitvoering\".\nTechnisch ontwerpen.\nTechnisch ontwerpen is bijna altijd het zoeken naar het optimum bij tegenstrijdige eisen en omstandigheden. Daarbij kunnen de volgende zaken een rol spelen: afmetingen, vorm, gewicht, prijs, levensduur, onderhoudsvriendelijkheid, uiterlijk (mode!), lokale gewoonten, beschikbaarheid van geprefabriceerde onderdelen, gebruiksvriendelijkheid, veiligheid, milieueisen, transporteerbaarheid en, vanzelfsprekend, productieproblemen en beschikbare ontwerptijd.\nIndien een geheel nieuw product wordt ontworpen dan moeten soms meerdere wegen uitgeprobeerd en weer verlaten worden, waarbij al zoekend een oplossing wordt gevonden die op de relevante onderdelen acceptabel is.\nZie ook.\nEnige verdere onderwerpen gerelateerd aan techniek zijn:"}
{"id": "3776", "revid": "211114", "url": "https://nl.wikipedia.org/wiki?curid=3776", "title": "Zuid-Afrika", "text": "Zuid-Afrika, officieel de Republiek Zuid-Afrika, is een land dat aan de zuidpunt van Afrika ligt. Het land grenst in het noorden aan Namibi\u00eb, Botswana en Zimbabwe, in het oosten aan Mozambique en Swaziland (Eswatini). De onafhankelijke staat Lesotho wordt in zijn geheel door Zuid-Afrika omsloten.\nFossiele vondsten wijzen erop dat Zuid-Afrika al zeer vroeg bewoond werd. De San zijn al minstens 25.000 jaar in het gebied aanwezig, zo'n 2.500 jaar geleden gevolgd door de Bantoe. Nadat Portugese en Britse kolonisatoren het gebied aanvankelijk links lieten liggen, vestigden Nederlandse kolonisten in 1652 op de Kaap een verversingspost voor de Vereenigde Oostindische Compagnie (VOC). Na anderhalve eeuw werd de Nederlandse Kaapkolonie overgenomen door het Verenigd Koninkrijk. Hierop migreerde een groot aantal Nederlandstalige kolonisten, bekend als Boeren, met de Grote Trek naar het binnenland en stichtten verschillende Boerenstaten, waarvan uiteindelijk de Zuid-Afrikaansche Republiek en de Oranje Vrijstaat het belangrijkst waren. Deze republieken werden in 1902 door de Britten veroverd in de Tweede Boerenoorlog en samen met de Kaapkolonie en Natal in 1910 tot Zuid-Afrika verenigd. In de 20e eeuw werd Zuid-Afrika overschaduwd door de apartheid, een systeem van rassensegregatie waarmee de niet-blanke bevolking stelselmatig achtergesteld werd. In 1990 werd de apartheid afgeschaft en in 1994 werd Nelson Mandela tot de eerste zwarte president van Zuid-Afrika verkozen.\nZuid-Afrika is een land met diverse bevolkingsgroepen en elf offici\u00eble talen, waaronder het aan het Nederlands verwante Afrikaans. Het land is een parlementaire republiek met drie hoofdsteden en is een van de meest ontwikkelde landen van het continent, maar armoede- en misdaadcijfers blijven hoog.\nGeschiedenis.\nAls eerste Europeaan verkende Bartolomeu Dias in 1488 de kust rond Kaap de Goede Hoop. Het gebied tussen de Kunene als zuidgrens van Angola en de Delagoabaai in het zuiden van Mozambique werd door Portugal echter niet gekoloniseerd.\nNederlandse kolonisten.\nToen het Nederlandse schip Nieuw Haarlem op zijn terugreis van Batavia op 25 maart 1647 met Reynier van Tzum aan boord strandde aan de Kaap, kwamen de plaatselijke Khoikhoi voor de eerste keer in contact met Nederlanders.\nDe schipbreukelingen bouwden een klein fort dat ze de naam \"Zand Fort van die Kaap die Goeie Hoop\" gaven.\nZestig man onder het bevel van onderkoopman Leendert Janszen bracht bijna een jaar aan de Kaap door voordat in maart 1648 de overlevenden door een vloot van twaalf VOC-schepen onder leiding van Wollebrant Geleyns de Jongh gered werden en teruggebracht naar Nederland.\nZij berichtten thuis over het gunstige klimaat, hun goede ervaringen met de plaatselijke Khoikhoi en de ruilhandel met het inheemse volk. Dit was beslissend voor de Vereenigde Oostindische Compagnie om een verversingsstation bij de Kaap op te richten voor schepen die op weg waren naar het verre oosten.\nOp 6 april 1652 kwam Jan van Riebeeck aan bij Kaap de Goede Hoop. Het gebied met Nederlandse kolonisten breidde zich gedurende de 17e en 18e eeuw langzaam uit in oostelijke richting tot bij de Visrivier.\nBrits bewind.\nNa de slag om Muizenberg in 1795 bezetten de Britten de streek rond Kaap de Goede Hoop maar gaven hem weer terug aan de Nederlanders in 1803. In 1806 namen de Britten duurzaam bezit van de Kaap. Er ontstond onenigheid tussen de Britten en de Nederlandse boeren, onder meer omtrent de compensatie voor de afschaffing van de slavernij in 1833.\nVelen van de Nederlandse (en ook Duitse en hugenootse) kolonisten, bekend als Boeren, trokken in de jaren 1830-1840 in de zogenaamde Grote Trek weg uit de Kaapkolonie. Zij stichtten onafhankelijke republieken, die uiteindelijk verenigd werden in de Oranje Vrijstaat en Transvaal. De eerste Boerenrepubliek was Natalia.\nToen de Boeren Natalia binnentrokken is er gepoogd met Zoeloekoning Dingane te onderhandelen. Nadat er onenigheid ontstond over het afstaan van land liet hij Piet Retief samen met zijn aanhang vermoorden. Uiteindelijk versloegen de Boeren de Zoeloes bij de Slag bij Bloedrivier in 1838. Natalia werd echter, reeds in 1843, veroverd door de Britten. Daarna trokken de voortrekkers naar de Transvaal en de Oranje Vrijstaat.\nZelfstandigheid.\nIn 1867 werden diamanten ontdekt in Kimberley op de grens van de Oranje Vrijstaat. In 1886 was er net goud aan de Witwatersrand in Transvaal gevonden. Dat resulteerde in een stroom van blanke immigranten en rijkdom voor Transvaal.\nDe Boeren verzetten zich tegen inmenging van de Britten, wonnen de Eerste Boerenoorlog (1880-1881) maar werden verslagen in de Tweede Boerenoorlog (1899-1902). De Tweede Boerenoorlog zou een pyrrusoverwinning genoemd kunnen worden.\nIn 1910 werd de Unie van Zuid-Afrika gevormd, die een onafhankelijke staat binnen het Britse Gemenebest werd. In 1931 werd Zuid-Afrika een Dominion en werd het via het Statuut van Westminster volledig onafhankelijk. Vele wetten regelden een ongelijke behandeling van burgers op grond van hun afkomst en huidskleur. Die politiek werd geformaliseerd tot de apartheid (gescheiden ontwikkeling van de diverse rassen) na de verkiezingsoverwinning van de Nasionale Party in 1948.\nApartheid.\nVanaf de jaren 50 nam de politiek van apartheid in Zuid-Afrika steeds scherpere vormen aan. Onder de blanke in Nederland geboren premier Hendrik Verwoerd van de Nasionale Party werden de zwarte bevolking belangrijke rechten ontnomen, met name het recht om te stemmen, het recht om gebruik te maken van \"blanke voorzieningen\" en het recht om met een blanke persoon te trouwen. Zijn regering dwong de zwarte bevolking in zo genoemde Bantoestans te gaan wonen. Tevens kwam er een pasjesregeling. Die gold voor elke niet-blanke Zuid-Afrikaan en beperkte diens bewegingsvrijheid sterk.\nHet A.N.C., opgericht in 1912 en andere groepen, waaronder het P.A.C., de communistische partij en verschillende progressieve christenen streden tegen die racistische politiek. Nelson Mandela zou uitgroeien tot de icoon van het verzet. Een demonstratie tegen die rechteloosheid werd gehouden in Sharpeville op 21 maart 1960, toen 69 demonstranten werden doodgeschoten door de politie bij het Bloedbad van Sharpeville. In 1961 werd Zuid-Afrika een republiek en trad het uit het Britse Gemenebest, na 1968 kwam het tot een internationale boycot. Een bekend voorbeeld was de Outspan-sinaasappel die niet gewenst meer was. Op 16 juni 1976 was er de grote demonstratie in Soweto tegen de maatregel het Afrikaans als taal op de scholen verplicht te stellen. De politie pakte die gewelddadig aan met een bloedbad als gevolg.\nWesterse regeringen liepen niet hard om te helpen het apartheidsregime te be\u00ebindigen. Isra\u00ebl hielp de Zuid-Afrikaanse regering op politioneel en militair gebied. Bevrijdingsbewegingen, waaronder de Palestijnse Bevrijdingsorganisatie, steunden het A.N.C.\nMet hulp van Isra\u00ebl was Zuid-Afrika erin geslaagd kernwapens te produceren. In ruil daarvoor leverde Zuid-Afrika een groot deel van het uranium dat Isra\u00ebl nodig had voor de productie van haar kernwapens. Na de val van het apartheidsregime besloot Zuid-Afrika zijn kleine kernwapenarsenaal te ontmantelen.\nNa de apartheid.\nPas in de jaren 90 eindigde de apartheid. Toenmalig president De Klerk liet de bekende anti-apartheidsactivist Nelson Mandela op 11 februari 1990 vrij. In 1994 werden er voor het eerst algemene verkiezingen voor alle rassen gehouden, leidend tot een bestuur van de (overwegend zwarte) tot politieke partij getransformeerde anti-apartheidsgroepering Afrikaans Nationaal Congres (ANC), eerst onder leiding van Mandela, later onder Thabo Mbeki. De nieuwe regering voerde een beleid van 'rechtstellende actie' om de ongelijkheden van het verleden te be\u00ebindigen. In een interview verklaarde Nelson Mandela dat \"het ANC zich identificeert met de Palestijnse Bevrijdingsorganisatie (PLO) omdat zij, evenals wij, vechten voor het recht op zelfbeschikking\".\nSinds 1996 is de nieuwe grondwet uit 1994 in werking. Daarmee werd ook het Constitutional Court te Braamfontein in het leven geroepen, dat kan oordelen over de grondwettelijkheid van wetten, ook die van voor 1996.\nOok benoemde Nelson Mandela in 1994 Desmond Tutu, Anglicaans aartsbisschop van Kaapstad tot voorzitter van een Waarheids- en Verzoeningscommissie. Zij die ernstige mensenrechtenschendingen hadden ondergaan door de apartheidspolitiek konden daarvan getuigenis komen afleggen voor deze commissie en zij die zulke schendingen hadden gepleegd konden strafvervolging voorkomen door voor deze commissie ondervraagd te worden en te getuigen en amnestie te vragen (van civiele en criminele vervolging).\n21e eeuw.\nZuid-Afrika bleef een republiek in transformatie. Het is nog steeds een land met zeer grote tegenstellingen tussen arm en rijk. Anders dan tijdens de apartheid behoorden begin 21e eeuw ook zwarten tot de rijke klasse, de zwarte nouveaux riches hebben vaak banden met het Afrikaans Nationaal Congres (ANC). Deze voormalige linkse strijders die zich ontpoppen als kapitalist worden in Zuid-Afrika spottend 'yummies' genoemd, wat staat voor 'young upwardly mobile marxists'. Terwijl een kleine groep toetreedt tot de nieuwe multiraciale bovenlaag, groeit de werkloosheid onder de rest van de bevolking. In 1995, toen de 'regenboognatie' de overgang maakte naar een multiraciale democratie, was 16 procent van de beroepsbevolking werkloos. In 2006 was het offici\u00eble werkloosheidscijfer gestegen tot 30 procent, de werkelijke werkloosheid werd in 2006 op meer dan 40% geschat.\nBovendien heeft het land het hoogste percentage hiv-besmetten van de wereld. Volgens de vele critici in het land zelf en in de wereld is het vooral aan het falende regeringsbeleid toe te schrijven dat de aidsepidemie zo ver uit de hand kon lopen. In bepaalde regio's van het land is het etnische geweld en de bendecriminaliteit in de laatste tien jaar sterk toegenomen, waarbij Afrikaners (Boeren) en andere blanke en relatief rijkere groepen het doelwit vormen.\nZuid-Afrika zakte in de index van de menselijke ontwikkeling van een 85e (ten tijde van de verkiezing van het ANC in de jaren negentig) naar de 120e plaats in 2006 en naar de 125e in 2008. Deze index van de Verenigde Naties bevat 177 landen over de gehele wereld.\nBij de verkiezingen van 29 mei 2024 verloor het ANC voor het eerst haar absolute meerderheid, zodat een coalitieregering onvermijdelijk werd.\nGeografie.\nAlgemene gegevens.\nZuid-Afrika ligt in het zuiden van het continent Afrika. Het heeft, inclusief de Prins Edward-eilanden, een oppervlakte van 1.219.912 km\u00b2. Het land grenst, met de klok mee aan Namibi\u00eb, Botswana, Zimbabwe, Mozambique en Swaziland; Lesotho is een enclave binnen Zuid-Afrika. Voorts heeft Zuid-Afrika een uitgestrekte kustlijn van ongeveer 2800\u00a0km aan de Indische en Atlantische Oceaan. Aan de kust liggen Kaap Agulhas, het zuidelijkste punt van Afrika, en Kaap de Goede Hoop.\nHet landschap van Zuid-Afrika wordt gekenmerkt door hoogvlaktes in het binnenland, langs de rand ruige heuvels en een smalle kustvlakte. In het oosten liggen de Drakensbergen, met toppen als de Njesuthi (3408\u00a0m) en Mafadi (3450 m), het hoogste punt van het land.\nZuid-Afrika kent een groot aantal natuurlijke rijkdommen: goud, chroom, antimoon, steenkool, ijzererts, mangaan, nikkel, fosfaten, tin, uranium, diamanten, platina, koper, vanadium, zout en aardgas.\nBestuurlijke indeling.\nZuid-Afrika bestond na afloop van de Tweede Wereldoorlog uit vijf provincies. Na de Zuid-Afrikaanse grensoorlog werd Zuidwest-Afrika (thans Namibi\u00eb) onafhankelijk en bleven nog vier provincies over. Tot 1994 bestond Zuid-Afrika uit slechts vier provincies: Transvaal, Vrijstaat, Natal en de Kaapprovincie. Sinds de totstandkoming van het democratische Zuid-Afrika in 1994, is het land verdeeld in negen provincies:\nOok voor 1994 waren er al delen van voornamelijk de provincie Transvaal en de Kaapprovincie, die voor bijvoorbeeld sportdoeleinden waren opgedeeld en overeenkomen met de nieuwe provincies.\nSteden.\nDe drie hoofdsteden van Zuid-Afrika zijn:\nEnkele andere (bekende) plaatsen in Zuid-Afrika zijn onder andere:\nZie ook\nKlimaat.\nHet klimaat in Zuid-Afrika is grotendeels halfwoestijn, subtropisch langs de kust. Overdag zonnig, 's nachts koel. Januari is de warmste maand en juli de koudste.\nHet klimaat wordt bepaald door de hoogte, afstand tot de zee, de heersende winden (de luchtstromingen), de richting van de bergreeksen en de zeestromen.\nOver het algemeen heeft het land een warm gematigd klimaat met weinig neerslag en veel zon. Doordat een groot deel van Zuid-Afrika op een hoog plateau van 1000 tot 2000 meter boven de zeespiegel ligt, kent het veel verschillen tussen de gemiddelde temperaturen in zuid en noord.\nDe luchtstromingen veroorzaken ook grote temperatuursverschillen. Aan de oostkust heerst de Agulhasstroom. Deze is vochtig en stroomt tussen de Drakensbergen en Natal. Aan de westkust stroomt de koude Benguelastroom. Door deze stromen bestaat er een verschil in jaartemperatuur van wel 6 graden tussen Port Nolloth in het westen en Durban in het oosten. Dit terwijl beide wel op dezelfde breedtegraad liggen, 30\u00b0 Z.B. In Durban valt 1000\u00a0mm neerslag per jaar en in Port Nolloth maar 100\u00a0mm.\nZuid-Afrika is een droog land, kent hoge temperaturen en lage luchtvochtigheid in de winter en dus hierdoor een hoge verdamping. Dit leidt tot een tekort aan zoet water. Er zijn in Zuid-Afrika maar vijf meren en weinig rivieren. De inwoners verbruiken meer water dan er is. Ook wordt er van het weinige beschikbare water veel vervuild door de landbouw en steden. Dit zou kunnen worden voorkomen door het beschikbare water beter te verdelen, bijvoorbeeld door het toepassen van druppelirrigatie in de landbouw. De onveiligheid ontmoedigt echter veel van dat soort initiatieven.\nHieronder staan de klimaattypen van de verschillende regio's. De zomer kent geen extreem hoge temperaturen en de winter geen extreem lage temperaturen. Ook ziet men dat er bijna overal neerslag valt in de zomer. Volgens het systeem van K\u00f6ppen is 28% van Zuid-Afrika humide. Er valt daar 600 \u2013 1000\u00a0mm neerslag per jaar. 49% is subaride, daar valt 200 \u2013 600\u00a0mm neerslag per jaar. De overige 23% is woestijnachtig, hier valt minder dan 200\u00a0mm neerslag per jaar.\nDe klimaattypen in Zuid-Afrika:\nFlora en fauna.\nZuid-Afrika heeft met meer dan 20.000 verschillende soorten planten, zo'n 10% van alle bekende plantensoorten op Aarde, een bijzonder grote biodiversiteit.\nZuid-Afrika's meest voorkomende bioom is grasland, vooral op het Hogeveld, waar de plantengroei overheerst wordt door verschillende grassen, lage struiken en doornenbomen, vooral kamelendoorn en witdoorn. De vegetatie wordt zelfs nog dunner in het noordwesten ten gevolge van de lage regenval. Er zijn verschillende succulenten die water bewaren zoals alo\u00eb's en nabomen in het erg warme en droge Namakwaland.\nDe gras- en doornensavanne verandert langzaam in bosveld in het noordoosten van het land, met dichtere plantengroei. Er is ook een beduidende hoeveelheid Afrikaanse baobabs in dit gebied, nabij de noordelijke punt van het Krugerpark. Het Krugerpark is een van de bekendste wildparken van Zuid-Afrika en het continent. Enkele andere grote en bekende parken en reservaten in Zuid-Afrika zijn het Agulhaspark, het Augrabiespark, het Karoopark, Rietvlei Nature Reserve, en Natuurreservaat Mpofu.\nOok aan fauna is Zuid-Afrika rijk. De Grote Vijf is de naam voor de vijf grootste dieren die men graag voor de camera heeft: de olifant, de leeuw, de buffel, de luipaard en de neushoorn. De Grote Vijf is van oorsprong de benaming van de vijf diersoorten die het gevaarlijkst waren om op te jagen. De benaming is dus uit de jacht afkomstig, maar wordt nog steeds in de toeristensector veel gebruikt als de diersoorten die graag gezien worden.\nNaast de Grote Vijf herbergt het land nog een grote rijkdom aan dieren, waaronder twee soorten gnoes, impala, giraffe, nijlpaard en gevlekte hyena. Enkele diersoorten zijn endemisch voor Zuid-Afrika, wat betekent dat ze nergens anders ter wereld voorkomen. Een voorbeeld is de met uitsterven bedreigde hottentothaas, die enkel in de Karoo voorkomt.\nDemografie.\nBevolkingssamenstelling.\nVolgens de laatste volkstelling had Zuid-Afrika inwoners. Volgens de laatste schatting uit 2018 had het land bijna 57 miljoen inwoners. De levensverwachting is 54,2 jaar.\nZuid-Afrika is een multi-etnisch en multicultureel land. Het heeft de grootste van oorsprong Europese en Indiase bevolking van Afrika. Bij de volkstelling van 2011 was 79% van de bevolking zwart, 9% blank, 9% kleurling en 3% was Indiaas of Aziatisch.\nDe zwarte bevolking vormt niet een eenheid, maar is onder te verdelen in negen etnische groepen. De Zoeloes vormen met 10 tot 12 miljoen mensen de grootste bevolkingsgroep, de Xhosa en Swazi volgen met respectievelijk 8 en 1 miljoen. Etnische minderheden zijn de Noord- en Zuid-Sotho, Venda, Tswana, Shangaan, Noord- en Zuid-Ndebele. Deze negen bevolkingsgroepen behoren tot de Bantoevolken. Ze worden gerekend tot de inheemse bewoners van Zuid-Afrika, maar stammen niet af van de oorspronkelijke bewoners van het land: de Khoisan.\nOok de blanke bevolking bestaat uit verschillende groepen, waarvan de Afrikaners (afstammelingen van de Nederlandse, Franse en Duitse kolonisten) de grootste vormen: zo\u2019n 58% van de 5,2 miljoen blanke bewoners. Ongeveer 38% van de blanke bevolking bestaan uit afstammelingen van de Britse kolonisten. Overige blanke bewoners zijn immigranten die vanaf de negentiende eeuw vanuit Europa naar Zuid-Afrika emigreerden.\nTen slotte duidt de term \u2018kleurling\u2019 op bewoners met een gemengde (Afrikaanse en Europese) afkomst en bestaan de Aziatische Zuid-Afrikanen voornamelijk uit Indi\u00ebrs en Chinezen. Ook de oorspronkelijke bevolking zoals de Khoikhoi en de San en de ermee verwante Griekwa worden als kleurlingen omschreven.\nTaal.\nIn Zuid-Afrika worden veel verschillende talen gesproken. Elf daarvan zijn officieel. Na India heeft Zuid-Afrika daarmee de meeste offici\u00eble talen ter wereld. In de grondwet van Zuid-Afrika staat ook dat het Khoi, San, Nama en de Zuid-Afrikaanse Gebarentaal worden bevorderd, maar deze talen zijn niet officieel. Andere niet-offici\u00eble talen zijn het Duits, Portugees, Frans, Fanagalo, Lobedu, Noord-Ndebele en Phuthi. De verdeling over de offici\u00eble talen was in 2011 als volgt: Zoeloe 22%, Xhosa 16%, Afrikaans 13%, Noord-Sotho 9%, Engels 9%, Tswana 8%, Zuid-Sotho 7%, Tsonga 4%, Swazi 3%, Venda 2%, Zuid-Ndebele 2%.\nDe lingua franca, onder andere in het onderwijs, de media, de bedrijfswereld en overheidsinstellingen, is het Engels dat hierbij sinds het einde van de apartheid de rol van het Afrikaans overgenomen heeft.\nVan de bevolking boven de 15 jaar kan 86,4% lezen en schrijven. Van de mannen is dat 87% en van de vrouwen 85,7%. (Schatting 2003)\nHet Afrikaans heeft zich uit het Nederlands ontwikkeld en is er nauw aan verwant. Het Nederlands was van 1910 tot 1984 een van de offici\u00eble talen van Zuid-Afrika.\nReligie.\nZuid-Afrika kent een levendige religieuze beleving. Zelfs in de kleinste dorpen werden er door de verschillende geloofsovertuigingen meerdere kerken gebouwd. Volgens de laatste Zuid-Afrikaanse volkstelling van 2001 was 79,7% van de bevolking christen. Hiervan hoorden 11,1% bij de Zion Christian Church, 8,2% bij Pinkstergemeente, 7,1% bij de Rooms-Katholieke kerk, 6,8% bij de Methodistenkerk, 6,7% bij de Nederduitse Gereformeerde Kerk, 3,8% bij de Anglicaanse Kerk van Zuidelijk Afrika en hoorden 36% bij andere christelijke kerken. De meeste blanke Afrikaners behoren van oudsher tot de calvinistisch-protestantse Nederduitse Gereformeerde Kerk. De laatste jaren stappen zij echter steeds meer over op de Afrikaanse Protestantse Kerk (APK).\n1,5% van de bevolking hing de islam aan en 1,3% het hindoe\u00efsme. 15,1% van de Zuid-Afrikanen was niet-gelovig, 2,3% had een ander geloof en 1,4% was het niet duidelijk. Veel mensen combineren het christendom met een natuurgodsdienst.\nMisdaad.\nNaast de aidsepidemie wordt misdaad in Zuid-Afrika sinds het einde van de apartheid als een nationale crisis beschouwd. Zuid-Afrika is een van vijf landen wereldwijd waar georganiseerde misdaad een negatief effect op de economie heeft en hoge extra kosten veroorzaakt. Volgens een onderzoek uit 1997 van de Duitse Handelskamer heeft bijna 15 procent van de ondernemingen die deelnamen aan het onderzoek nieuwe investeringen gestaakt wegens de hoge misdaadcijfers.\nIn 1995 waren de moordcijfers in Zuid-Afrika de hoogste ter wereld - er werden gemiddeld twee mensen per uur vermoord. De provincies Gauteng en West-Kaap worden het meest geraakt, Johannesburg werd zelfs de \"moordhoofdstad van de wereld\" genoemd. In een onderzoek van de Verenigde Naties, uitgevoerd tussen 1998-2000, stond Zuid-Afrika op de tweede plaats voor moord en beroving en op de eerste voor verkrachting. De hoge criminaliteit zorgt ervoor dat de hogere- en middenklasse wegtrekt uit de steden en gaat wonen in afgesloten wijken in de buitenwijken, hierdoor worden de steden steeds explosiever. Deze trend is aanwezig in elke stad in Zuid-Afrika, maar het sterkst in Johannesburg. De onveiligheid zorgt er ook voor dat veel mensen helemaal wegtrekken uit Zuid-Afrika om hun heil te zoeken in Amerika, Europa, Canada, Nieuw-Zeeland en Australi\u00eb. Ook buiten de grote steden is het niet veilig, sinds de jaren 90 worden er veel boerderijen en buitenplaatsen overvallen. De slachtoffers zijn vooral blanke boeren met hun vrouwen en kinderen. Van 1994 tot 2008 verloren rond de 3.000 blanken het leven tijdens zulke \"plaasmoorde\".\nIn 2008 stond Zuid-Afrika op de tweede plaats als gekeken wordt naar moordcijfers, 22.000 in totaal of 60 moorden per dag, direct na Colombia. In 2022-23 dit zeer licht gedaald naar 45 moorden per 100.000 inwoners (2008: 50) Het aantal geregistreerde verkrachtingen is ruim 50.000, daarmee staat Zuid-Afrika wereldwijd op de tweede plaats na de Verenigde Staten. Het totaal aantal geregistreerde misdrijven in 2008 bedroeg 2.683.849.\nHandel in verdovende middelen viert sedert het einde van de apartheid eveneens hoogtij in het land. Kaapstad dient nu naast Lagos in Nigeria als een van de Zuid-Amerikaanse en Aziatische hoofdinvoerhavens van kartels voor verdovende middelen in Afrika. Zuid-Afrika is een van de belangrijkste landen voor de internationale handel in verdovende middelen en is ook de grootste producent van hasj geworden. Er is daar reeds in 1994 hasj ter waarde van 45 miljard rand op 83.000 hectare verbouwd.\nEconomie.\nZuid-Afrika is een ontwikkelingsland met een naar wereldmaatstaven gemiddeld inkomen en een grote hoeveelheid bodemschatten. De financi\u00eble, juridische, communicatie-, energie- en transportsectoren zijn goed ontwikkeld. Al in 1921 werd de Zuid-Afrikaanse Reservebank opgericht door de regering van de Unie van Zuid-Afrika, de Zuid-Afrikaanse effectenbeurs behoort tot de 10 grootste van de wereld, en ook de infrastructuur van het land is goed ontwikkeld.\nDe werkloosheid is met 29% echter onverminderd hoog, en vooral onder de jeugd is dit een nog veel groter probleem. De economische problemen uit de tijd van de apartheid, armoede en gebrek aan economische macht van zwakkere bevolkingsgroepen, zijn nog steeds niet opgelost. Verder zijn criminaliteit, corruptie en aids grote problemen.\nNergens anders in de wereld is het verschil in inkomen of vermogen zo groot. Het land heeft de hoogste Gini-co\u00ebffici\u00ebnt van de wereld, in 2015 was dit 65. Een waarde van 0 staat voor absolute gelijkheid en 100 voor absolute ongelijkheid.\nOnderstaande data zijn schattingen uit 2022, tenzij anders aangegeven:\nEnergievoorziening.\nDe belangrijkste bron van energie is steenkool, bijna 70% van de gehele energiebehoefte wordt hiermee gedekt. Verder speelt aardolie met 18% nog een rol. Het land beschikt over veel kolenmijnen en is zelfvoorzienend, per saldo is het land een netto exporteur van energie. Elektriciteit wordt bijna uitsluitend geproduceerd op basis van steenkolen, deze brandstof heeft een aandeel van 90%. Verder beschikt het land over twee kernenergiecentrales, goed voor zo'n 2% van de productie, en een zeer bescheiden aandeel duurzame energie. Door de hoge inzet van kolen was de uitstoot van koolstofdioxide 392 megaton in 2021. Zuid-Afrika was hiermee de grootste emittent in Afrika en stond wereldwijd op plaats 14. Per hoofd van de bevolking was de uitstoot 6,6 ton CO2, hoger dan het wereldgemiddelde van 4,3 ton.\nLandbouw.\nHet gunstige klimaat en de vruchtbare bodem maken dat Zuid-Afrika een comparatief voordeel in de landbouwsector heeft. De Zuid-Afrikaanse landbouwsector draagt gemiddeld 3 tot 4 procent bij aan het bruto binnenlands product (BBP) en samen met de agro-industrie zelfs 14 tot 20 procent. In 2003 was de totale brutowaarde van de Zuid-Afrikaanse landbouwsector bijna 69 miljard rand (8,6 miljard euro). De sector voorziet in vrijwel de gehele lokale behoefte aan voedings- en genotmiddelen.\nVisserij.\nZuid-Afrika heeft een van de grootste visindustrie\u00ebn in Afrika. Visserij speelt geen grote rol in de Zuid-Afrikaanse economie, ondanks het feit dat het land een kustlijn heeft van meer dan 3000 kilometer lengte. De Zuid-Afrikaanse visserijsector bevindt zich sinds het eind van de jaren zestig in een neergaande spiraal. Bedroeg de visvangst eind jaren zestig nog bijna twee miljoen ton, nu wordt er jaarlijks tussen de 500.000 tot 600.000 ton (inclusief schaal- en weekdieren) aan land gebracht. Deze hoeveelheden blijven de laatste jaren vrijwel gelijk. De belangrijkste oorzaken voor het verval zijn de overbevissing van de Zuid-Afrikaanse visgronden en de uitbreiding van de territoriale zone tot 200 mijl.\nArmoede.\nVolgens het Ontwikkelingsprogramma van de Verenigde Naties leeft in Zuid-Afrika 20,5% van de bevolking van minder dan 1,25 Amerikaanse dollar per dag en iets meer dan de helft onder de nationale armoedegrens.\nToerisme.\nToerisme is sinds het einde van de 20e eeuw uitgegroeid tot een zeer belangrijke economische factor in Zuid-Afrika. In 2005 werd het aandeel van het toerisme van het bruto binnenlands product op meer dan 7% geschat. Grote attracties in het land zijn onder andere:\nCultuur.\nEten en drinken.\nDe keuken van Zuid-Afrika wordt gekenmerkt door het grote aantal invloeden van Afrikaanse, Europese en Aziatische culturen. Enerzijds gaat de Zuid-Afrikaanse keuken terug op de kookkunsten van de inheemse volkeren van Zuid-Afrika zoals de Khoisan, de Xhosa, Zoeloes en de Sotho. Anderzijds hebben de verschillende keukens van de kolonisten en immigranten, maar ook van de slaven en bedienden, een grote invloed gehad op de Zuid-Afrikaanse keuken. De Zuid-Afrikanen staan bekend om hun voorliefde voor de barbecue (\"braai\" in het Afrikaans). Vlees neemt een prominente positie in in de Zuid-Afrikaanse keuken.\nTypisch Zuid-Afrikaanse gerechten en voedingsmiddelen zijn biltong, melktert, bobotie, rooibosthee en verschillende soorten stoofpotjes (\"potjies\" in het Afrikaans).\nZuid-Afrika is bovendien een belangrijk wijnproducerend land. De wijnbouw kent er sinds het einde van de apartheid een heel grote bloei.\nSport.\nDe belangrijkste sporten in Zuid-Afrika zijn voetbal, rugby, cricket en boksen. Beroemde sporters uit het land zijn onder andere Jacques Kallis (een van de beste allrounders in cricket), Makhaya Ntini, Jody Scheckter (wereldkampioen Formule 1 in 1979), olympische zwemkampioenen Roland Mark Schoeman en Ryk Neethling, golfers Gary Player en Ernie Els, wielrenner Robert Hunter en de voetballers Steven Pienaar, Matthew Booth en Benedict McCarthy.\nIn de jaren van het apartheidsregime werd Zuid-Afrika geboycot, waardoor het aan vele belangrijke sportevenementen niet kon meedoen. Van grote symbolische waarde was het Wereldkampioenschap rugby 1995. In eigen land werd het Zuid-Afrikaans rugbyteam wereldkampioen, en de beelden van president Nelson Mandela, die, gekleed in het shirt van het nationale team, de Webb Ellis Cup overhandigde aan aanvoerder Francois Pienaar, staan in het collectieve geheugen gegrift. Ook in 2007, 2019 en 2023 werd Zuid-Afrika wereldkampioen rugby.\nIn 2010 vond het WK voetbal plaats in Zuid-Afrika. De openingswedstrijd en finale werden gespeeld in Soccer City, het grootste stadion van het land. Ook vond in 2010 het WK BMX plaats in Pietermaritzburg.\nMedia.\nEen land als Zuid-Afrika waar veel verschillende talen gesproken worden, telt een groot aantal radiostations.\nGrote Afrikaanstalige dagbladen zijn Beeld, Die Burger, Die Son en het Volksblad.\nBelangrijk in de distributie van Afrikaanse film is Film Resource Unit die daarnaast ook maatschappelijke functies op zich neemt als de vertoning van films in afgelegen gebieden en het geven van filmopleiding en de organisatie van filmfestivals.\nPolitiek en bestuur.\nZuid-Afrika is een federale republiek met drie hoofdsteden: Pretoria (bestuurlijke macht), Kaapstad (wetgevende macht) en Bloemfontein (rechterlijke macht). De president van Zuid-Afrika is zowel staatshoofd als regeringsleider. De president wordt voor vijf jaar door het parlement gekozen. De huidige president is Cyril Ramaphosa van het Afrikaans Nationaal Congres (ANC), die in 2018 Jacob Zuma opvolgde na een afzettingsprocedure. Hij leidde sindsdien drie kabinetten: Ramaphosa I (2018\u20132019), Ramaphosa II (2019\u20132024) en Ramaphosa III (sinds 2024).\nDe huidige grondwet geldt sinds de jaren 90 (geratificeerd bij het Grondwettelijk Hof op 4 december 1996, ondertekend door president Mandela op 10 december, effectief van 3 februari 1997, ge\u00efmplementeerd in fasen). Het Constitutioneel Hof in Johannesburg, het Hooggerechtshof (\"High Court of South Africa\" / \"Hooggeregshof van Suid-Afrika\") met rechtbanken in heel Zuid-Afrika en het Hof van Beroep (\"Supreme Court of Appeal\" / \"App\u00e8lhof\") in Bloemfontein zijn de hoogste rechterlijke instanties. Het juridisch systeem is gebaseerd op het Romeinse rechtssysteem via het Nederlandse en Brits gewoonterecht en accepteert beslissingen van het Internationaal Gerechtshof met zekere voorbehouden.\nDe Zuid-Afrikaanse regering is de uitvoerende macht en wordt benoemd door de president. Ministers in de regering zijn tevens leden van het parlement. Momenteel reageert een coalitie bestaande uit het ANC, de Democratische Alliantie, de Inkatha Vrijheidspartij, Patriotic Alliance, het Vrijheidsfront Plus en verschillende kleinere partijen. Deze coalitie wordt ook wel beschouwd als een regering van nationale eenheid. Ministers van de niet-verkiesbare partijen SACP en COSATU zitten namens het ANC in het parlement.\nDe wetgevende macht wordt gevormd door een tweekamerparlement. De Nationale Vergadering (\"National Assembly\" / \"Nasionale Vergadering\") telt 400 zetels. Leden worden gekozen voor vijf jaar in algemene verkiezingen onder een systeem van evenredige vertegenwoordiging. De Nationale Raad van Provincies (\"National Council of Provinces\" / \"Nasionale Raad van Provinsies\") heeft 90 zetels: tien leden gekozen door elk van de negen provinciale raden voor een periode van vijf jaar. De Raad beschikt over speciale machten om regionale interesses te beschermen, zoals de culturele en lingu\u00efstische tradities van etnische minderheden. Sinds de verkiezingen in mei 2024 is de Nationale Raad van Provincies als volgt samengesteld: ANC (43 zetels), Democratische Alliantie (20), de Economische Vrijheidsstrijders (10), uMkhonto weSizwe (9), het Vrijheidsfront Plus (2), de Inkatha Vrijheidspartij (2), Patriotic Alliance (2), United Democratic Movement (1) en ActionSA (1).\nDe verkiezingsuitslagen bij de Zuid-Afrikaanse parlementsverkiezingen 2024 voor de Nationale Vergadering waren als volgt:\nPolitieke pressiegroepen (met hun leiders) zijn onder meer Vereniging van Zuid-Afrikaanse Vakbonden (COSATU; Zingiswa Losi; geallieerd met het ANC), de Zuid-Afrikaanse Communistische Partij (SACP; Blade Nzimande; geallieerd met het ANC), de South African National Civics Organization (SANCO; Terence Skhumbuzo Mpanza) en Solidariteit (Flip Buys).\nZuid-Afrika is lid van een groot aantal internationale organisaties: ACP, AfDB, BIS, BRICS, C, WCO, ECA, FAO, G-77, IAEA, IBRD, ICAO, ICC, ICFTU, ICRM, IDA, IFAD, IFC, IFRCS, IHO, ILO, IMF, IMO, Inmarsat, Intelsat, Interpol, IOC, IOM, ISO, ITU, MONUC, NAM, NSG, OAU, OPCW, PCA, SACU, SADC, UNCTAD, UNESCO, UNHCR, UNITAR, Wereldpostunie, VN, WFTU, Wereldgezondheidsorganisatie, WIPO, WMO, WTO, WTO en het Zangger Comit\u00e9.\nOnderwijs.\nEr zijn diverse universiteiten in Zuid-Afrika zoals:"}
{"id": "3777", "revid": "3", "url": "https://nl.wikipedia.org/wiki?curid=3777", "title": "Zuidafrika", "text": ""}
{"id": "3781", "revid": "1379319", "url": "https://nl.wikipedia.org/wiki?curid=3781", "title": "Vlaams-Brabant", "text": "Vlaams-Brabant (Frans: \"Brabant flamand\"), gelegen in het Vlaams Gewest, is de op een na kleinste van de Belgische provincies. In 1995 ontstaan uit de splitsing van Brabant, is het samen met Waals-Brabant de jongste provincie. Leuven fungeert als hoofdstad, andere noemenswaardige steden zijn Vilvoorde, Halle, Tienen, Diest en Aarschot. Het provincieloze Brussels Hoofdstedelijk Gewest wordt volledig omringd door Vlaams-Brabant.\nToponymie.\nVoor een begrip van de twee naamdelen in het toponiem \"Vlaams-Brabant\" moeten politieke en taalkundige aspecten beschouwd worden:\n\"Vlaams\" verwijst naar het feit dat het om het Vlaamse gedeelte gaat van de voormalige provincie Brabant, die op 1 januari 1995 gesplitst werd. Vlaams-Brabant, op een paar dorpen na, zoals Liedekerke, Borchtlombeek en Opwijk, hoorde echter nooit tot het historisch Graafschap Vlaanderen. Maar sinds de 19de eeuw is Vlaams immers een verzamelnaam geworden die slaat op alle Nederlands sprekende gewesten in de Zuidelijke Nederlanden, meer bepaald in Belgi\u00eb. Daarv\u00f3\u00f3r zou men van \u201cDiets-Brabant\u201d gesproken hebben in plaats van Vlaams-Brabant (en van \u201cle Brabant romand\u201d in plaats van Brabant wallon). Taalkundig wordt de benaming \"Vlaams\" in verband gebracht met watervloeden, zie het kopje \"Toponymie\" in het artikel \"Vlaanderen\".\nDe naam \"Brabant\" verwijst naar de voormalige provincie Brabant en het gelijknamige hertogdom Brabant. Etymologisch te verklaren als een afgeleide van \"Braecbant\". Dit is een samenvoeging van \"braec\", wat broek of drassig land betekent, en \"bant\" dat streek betekent. Het oorspronkelijke landgraafschap Brabant lag overigens ten westen van Brussel, ruwweg tussen de Dender en de Zenne, ook bekend als West-Brabant.\nGeschiedenis.\nDe provincie ontstond nadat de oude provincie Brabant gesplitst werd langs de taalgrens in een Vlaams deel (Vlaams-Brabant), een Waals deel (Waals-Brabant). Door de verfransing van Brussel tijdens de 19de en vroege 20ste eeuw kregen 19 gemeentes in de agglomeratie in de loop der tijd een officieel tweetalig statuut. Deze gemeenten maken sinds de splitsing van Brabant niet langer deel uit van een provincie, en vormen samen het Brussels Hoofdstedelijk Gewest. Deze scheiding voltrok zich op 1 januari 1995. De provincie Vlaams-Brabant behoort tot het Vlaams Gewest, de provincie Waals-Brabant tot het Waals gewest. Het Brussels Hoofdstedelijk Gewest wordt volledig omsloten door Vlaams-Brabants grondgebied.\nSinds 2003 is het provinciebestuur gevestigd in het nieuwe provinciehuis in Leuven.\nGeografie.\nTopografie.\nDe totale oppervlakte van de provincie bedraagt 2.106,13\u00a0km\u00b2, de hoofdstad van de provincie is Leuven. De provincie heeft een langgerekte vorm en meet van oost naar west ongeveer 90\u00a0km, van noord naar zuid bedraagt de afstand in vogelvlucht ongeveer 40\u00a0km.\nHet hoogste punt van de provincie is gelegen nabij het golfterrein van Sint-Genesius-Rode en bedraagt 142 m.\nHydrografie.\nDe Grote Gete komt de provincie binnen nabij Hoegaarden. Vervolgens stroomt ze door Tienen, Oplinter, Neerlinter, Drieslinter naar Budingen, alwaar ze over korte afstand de grens vormt met Helen-Bos. De Kleine Gete komt de provincie binnen te Ezemaal, voorts liggen aan haar oevers de dorpen Eliksem, Wange, Overhespen, Orsmaal, Helen-Bos, Zoutleeuw en Budingen. In deze gemeente komen beide rivieren samen en vormen er de Gete die even boven Halen, in de provincie Limburg, in de Demer uitmondt. Ook de Velpe, die ontstaat in het broek van Opvelp (bij Opvelp), mondt uit in de Demer nabij Zelk. De Demer zelf komt de provincie in het oosten binnen nabij de stad Diest. Ze vervolgt haar weg langs Zichem en Aarschot om nabij Werchter in de Dijle te vloeien.\nDe bron van de IJse bevindt zich in het Zoni\u00ebnwoud en meer bepaald op de grens van Sint-Genesius-Rode en Hoeilaart. Vervolgens stroomt het riviertje langsheen Overijse, Huldenberg en Loonbeek. Ten noordoosten van de dorpskern van Neerijse vindt de uitmonding van het riviertje in de Dijle plaats. Een derde rivier die in de Dijle uitmondt is de Laan. Deze kruist de provinciegrens te Tombeek, passeert vervolgens in het dorp Terlanen en mondt uit te Sint-Agatha-Rode. Ten slotte is er ook nog de Voer die in het Zoni\u00ebnwoud nabij Tervuren ontspringt. Vervolgens stroomt deze via Bertem naar Egenhoven. Vanaf daar stroomt ze min of meer evenwijdig met de Dijle richting Leuven. Zeer dicht bij elkaar gelegen dringen ze Leuven-centrum binnen, alwaar er een zichtbare verbinding is met de loop van de Dijle nabij de Leuvense Ring. De Dijle zelf verlaat de provincie Waals-Brabant te Florival. Vervolgens stroomt ze langs Ottenburg, Sint-Agatha-Rode, Sint-Joris-Weert en Oud-Heverlee naar Leuven. In deze stad draagt ze \u00b140 % van haar water af aan de Leuvense vaart. Hieropvolgend stroomt ze via Wijgmaal en Rotselaar naar Werchter alwaar ze het water van de Demer ontvangt. Vervolgens verlaat ze de provincie te Keerbergen.\nDe Vrouwvliet ontspringt in Begijnendijk en stroomt door de dorpen Baal, Tremelo, Grootlo, aldaar hopt ie even over de provinciegrens naar Schriek om nog even terug te keren naar Vlaams-Brabant te Keerbergen alwaar ze definitief de provincie verlaat. De Mark stroomt door de gemeenten Herne en Galmaarden. Aldaar verlaat ze de provincie richting Oost-Vlaanderen. De Zenne ten slotte komt de provincie binnen te Lembeek en stroomt vervolgens langs Halle, Buizingen, Lot, Beersel, Ruisbroek en Drogenbos. Hier verlaat ze de provincie richting het Brussels Hoofdstedelijk Gewest. Ze verlaat dit gewest te Haren en stroomt vervolgens langs Vilvoorde, Eppegem, Weerde en Zemst. In deze gemeente verlaat ze de provincie richting Antwerpen. De Zenne wordt op provinciaal grondgebied gevoed door de Maalbeek te Grimbergen, de Tangebeek te Borgt, de Woluwe te Vilvoorde, de Geleytsbeek en de Linkebeek te Drogenbos en de Molenbeek te Lot. Alle genoemde rivieren behoren tot het stroomgebied van de Schelde en tezamen opgeteld vormen ze \u00b1990\u00a0km waterweg.\nDe westelijke grens van de provincie wordt ter hoogte van de gemeentes Roosdaal, Liedekerke en Affligem gevormd door de Dender. Op de grens van Liedekerke en Affligem mondt de Bellebeek uit in de Dender. Deze beek zorgt voor de afwatering van grote delen van de volgende gemeentes: Liedekerke, Ternat, Affligem, Asse, Dilbeek, Lennik en Roosdaal.\nNaast het reeds genoemde kanaal Leuven-Dijle (de Leuvense vaart) doorkruisen ook nog het Kanaal Charleroi-Brussel en het Zeekanaal Brussel-Schelde (die samen het ABC-Kanaal vormen) de provincie.\nPedologie.\nDe pedologie stelt dat de bodem van de provincie in het oosten voornamelijk bestaat uit droge leemgronden en in het westen uit natte leemgronden en leemgronden op zand. De Noordelijke gemeentes hebben dan weer een natte zandleemgrond. Ten zuidoosten van Leuven is er een bijmenging van limonietzandsteen. Rond de grote rivieren (Zenne, Demer en Dijle) bestaat de bodem uit alluviale gronden.\nStratigrafie.\nDe stratigrafie stelt dat de gesteenten in de provincie zich tijdens diverse tijdsvakken vormden. Zo stamt het oostelijke gedeelte van de provincie grotendeels uit het plioceen en het westelijke gedeelte dan weer grotendeels uit het oligoceen. Dit geldt eveneens voor de directe omgeving van Asse. Beide worden gerekend tot de podzolgronden (askleurige bodems). De samenvloeiing van Demer en Dijle (en bij uitbreiding de bedding van alle grote rivieren) ten slotte heeft haar oorsprong in het Holoceen.\nLithologie.\nDe lithologie stelt dat het grootste deel van de bodemoppervlakte in de provincie uit tertiair en pleistoceen zand bestaat. De noordelijke rand van de provincie daarentegen bestaat uit tertiaire klei. De gronden nabij de belangrijkste rivieren bestaan uit rivieralluvia.\nGeografische streken.\nHet grootste deel van de provincie maakt deel uit van de Brabantse leemstreek. Het noordwestelijke gedeelte wordt gerekend tot Zandlemig Vlaanderen. Het zuidwestelijke gedeelte tot het Pajottenland. Het noordoostelijke gedeelte behoort tot het Hageland (met enkele gemeenten, die op de noordelijke rechteroever van de Demer liggen, in de Zuiderkempen) en het zuidoostelijke gedeelte tot Droog Haspengouw. De centraal-noordelijke gemeenten ten slotte worden tot de Groentestreek gerekend.\nAdministratieve indeling.\nVlaams-Brabant bestaat uit 65 gemeenten, waarvan 30 in het arrondissement Leuven en 35 in het arrondissement Halle-Vilvoorde.\nProvinciedistricten.\nDoor het Kiesdecreet van 2011 werd vanaf de provincieraadsverkiezingen 2012 de provincie opgedeeld in 2 kiesarrondissementen en 5 provinciedistricten:\nGemeenten.\nGemeenten met een stadstitel hebben \"(stad)\" achter de naam.\nAangrenzende provincies.\nDaarnaast ligt in het hart van de provincie het Brussels Hoofdstedelijk Gewest.\nDemografie.\nEvolutie van het inwonertal sinds de creatie van de provincie.\nInwonersaantal \u00d7 1000\nEvolutie van het inwonertal sinds 1831.\nHieronder is de demografische evolutie weergegeven op basis van de gemeenten die deel uitmaken van de provincie zoals ze in 1995 gecre\u00eberd werd.\nInwonersaantal \u00d7 1000\nBevolkingsdichtheid.\nDe bevolkingsdichtheid van het arrondissement Halle-Vilvoorde bedraagt 709,8 inw/km\u00b2, voor het arrondissement Leuven bedraagt dit 453,4 inw/km\u00b2. De dichtstbevolkte gemeenten (meer dan 1500 inw/km\u00b2) zijn Kraainem, Wezembeek-Oppem, Drogenbos, Wemmel, Vilvoorde en Leuven.\nBevolkingssamenstelling.\nDe gemiddelde levensverwachting voor de Vlaams-Brabander torent boven het Vlaamse gemiddelde uit en bedraagt net geen 81 jaar.\nMigratie.\nHet aantal niet-Belgen in de provincie bedraagt \u00b1 64.200 (oftewel 6,1% van de totale bevolking), in het arrondissement Leuven is dat 4,7% en in het arrondissement Halle-Vilvoorde 7,2%. Ruim 75% (48.150) van de niet-Belgen in de provincie zijn Europeanen, de overige 25% (16050) vertegenwoordigen de rest van de wereld. 14,3% heeft de Nederlandse nationaliteit, 10,1% heeft de Italiaanse, 8,7% de Franse, 9,8% de Britse, 7,7% de Spaanse of Portugese en 14,2% komt uit elders in Europa. Daarnaast komt 4% uit Noord-Amerika, 7,2% uit Azi\u00eb (-Turkije), 5,5% uit Afrika (-Marokko), 1,7% uit Centraal- of Zuid-Amerika en ten slotte 6,3% uit Marokko of Turkije. De provincie telt 21,2% van het totale aantal niet-Belgen in Vlaanderen.\nCultuur.\nTaal.\nDe enige offici\u00eble taal is het Nederlands. Het Brussels Hoofdstedelijk Gewest vormt een officieel tweetalige enclave in Vlaams-Brabant, maar maakt er geen deel van uit. De verfransing van Brussel heeft zich uitgebreid tot in de Rand, waar in enkele gemeenten de Franstaligen taalfaciliteiten genieten. De laatste decennia vestigden er zich niet-geringe aantallen immigranten en buitenlanders. De groep inwijkelingen valt sociologisch en demografisch uiteen in vier grote groepen: (1) Nederlandstaligen die dichter bij hun werk in Brussel komen wonen of die precies uit Brussel vertrekken, (2) Franstaligen, eveneens afkomstig uit Brussel en ook uit Walloni\u00eb, (3) Noord-Amerikaanse en EU-burgers, werkzaam voor internationale bedrijven en Europese instellingen en dikwijls hier voor slechts enkele jaren, en (4) Noord-Afrikaanse en Turkse immigranten, die vaak ook eerst in Brussel gewoond hebben.\nDialect.\nHet dialect is het Brabants. Dit wordt voornamelijk door de oudere generatie nog als omgangstaal gebruikt. In een groot deel van de provincie spreekt men Zuid-Brabantse dialecten zoals het Leuvens, waarin de \"ei\", \"ij\" en \"ui\" als zeer wijde diftongen worden gerealiseerd. In het oosten van de provincie (Tienen en omgeving) hoort men echter Getelands, ofwel Brabants met Limburgse invloeden (zie ook Tiens).\nPolitiek.\nHet provinciebestuur is gevestigd in Leuven en zetelt in het Provinciehuis. Bij het station van Leuven staat het Dirk Boutsgebouw met daarin het Vlaams Administratief Centrum (VAC) van de Vlaamse overheid.\nGouverneurs.\nAdjunct van de gouverneur.\nDe adjunct van de gouverneur ziet toe op de taalrechten van de Franstaligen in de zes faciliteitengemeenten rond Brussel. Het gaat om Drogenbos, Kraainem, Linkebeek, Sint-Genesius-Rode, Wemmel en Wezembeek-Oppem.\nProvincieraad en deputatie.\nDe provincieraad van Vlaams-Brabant wordt elke zes jaar rechtstreeks verkozen, voor het eerst op 9 oktober 1994. Het dagelijks bestuur is in handen van de deputatie van de provincieraad. Die bestaat uit leden verkozen door de provincieraad en wordt voorgezeten door de gouverneur, die benoemd wordt door de Vlaamse Regering.\nLegislatuur 2025-2030.\nTijdens de 14 oktober 2018 werd opnieuw in twee kiesdistricten de provincieraad gekozen. In Halle-Vilvoorde koos men 20 zetels en in Leuven 16 zetels.\nDe deputatie wordt gevormd door een coalitie van N-VA, Open Vld en CD&amp;V.\nLegislatuur 2018-2024.\nNa de hervorming van 2017 telt de provincieraad slechts 36 leden, die op 14 oktober 2018 werden verkozen in twee kiesdistricten: Halle-Vilvoorde (20 zetels) en Leuven (16 zetels). Linda De Dobbeleer-Van den Eede is de voorzitter van de provincieraad.\nDe deputatie bestaat uit 4 leden en wordt gevormd door een coalitie van N-VA, Open Vld en CD&amp;V:\nLegislatuur 2012-2018.\nDe provincieraad telde 72 zetels, verkozen op 14 oktober 2012 in de provinciedistricten Halle, Vilvoorde, Leuven, Diest en Tienen. An Hermans (CD&amp;V) was voorzitter van de provincieraad in de eerste helft van de legislatuur, Chris Taes (CD&amp;V) in de tweede helft.\nDe deputatie telde 6 leden en werd gevormd door een coalitie tussen CD&amp;V, sp.a, Open Vld en Groen:\nVerkiezingsuitslagen.\nProvincieraadsverkiezingen sinds 1994.\n(*)1994: NF (0,55%), VVP (0,44%), UNIE (0,23%), B.E.B. (0,22%), N.W.P. (0,2%), SD (0,07%) / 2006: Nieuwe Partij (0,27%) / 2012: Piratenpartij (0,4%), BELG-UNIE (0,8%) / 2018: PRO Vlaanderen (0,5%), BUB Belgische Unie (0,4%), VOLUIT RESPECT! (0,3%) / \nFederale Verkiezingen.\nPas sinds het Vlinderakkoord in 2012, waarbij het Arrondissement Brussel-Halle-Vilvoorde definitief werd gesplitst, werd Vlaams-Brabant een provinciale kieskring, met name kieskring Vlaams-Brabant. Pas in 2014 werden hier voor het eerst op dit niveau Kamerverkiezingen gehouden.\nEconomie.\nScholingsgraad.\nVan de 25- tot 34-jarigen is in de provincie 12,4% laaggeschoold en 50,8% hooggeschoold. In de categorie 65- tot 74-jarigen is 70,9% laaggeschoold en 12,8% hooggeschoold. De werkloosheidsgraad van de actieve bevolking bedroeg in 2007 5%.\nJustitie.\nAssisenhof.\nPer provincie wordt er een assisenhof georganiseerd. Het is een rechtscollege dat belast is met het vonnissen van \"misdaden\", politieke delicten en drukpersdelicten (uitgezonderd diegene in verband met xenofobie en racisme). Een hof van assisen bestaat uit twee afzonderlijke organen, namelijk 'het hof', dat bestaat uit een voorzitter, raadsheer in het Hof van Beroep, en uit twee assessoren (bijzitters), rechters in de rechtbank van eerste aanleg en de jury. Deze volksjury van twaalf gezworenen wordt bij elk proces opnieuw samengesteld. Tegen de uitspraak of het \"arrest\" van een assisenhof kan men niet in beroep gaan. Wel kan men in geval van procedurefouten \"in cassatie\" gaan bij het Hof van Cassatie. Procureur-generaal is Marc de le Court van het gerechtelijk gebied Brussel."}
{"id": "3784", "revid": "12885", "url": "https://nl.wikipedia.org/wiki?curid=3784", "title": "Europese rekeneenheid", "text": "Op 13 maart 1979 werd de European Currency Unit (ECU) of Europese rekeneenheid ingevoerd. Dit was een voorloper van de euro, een 'korfmunt', dat wil zeggen dat de munten van de verschillende Europese lidstaten samen genomen werden, waarbij het aandeel van elke munt in de \"korf\" bepaald werd door de economische sterkte van elke staat. Het Europees Monetair Stelsel probeerde om schommelingen tussen de nationale munten en ECU te minimaliseren tot een maximum van 2,5% (Itali\u00eb, Verenigd Koninkrijk, Spanje &amp; Portugal tot een maximum van 6%). ECU werd ook gebruikt in sommige internationale financi\u00eble transacties. Men kan stellen dat de ECU dezelfde functie had als de SDR van het IMF nu heeft.\nSamenstelling van de ECU.\nDe weging werd elke 5 jaar opnieuw vastgesteld aan de hand van de plaatsgevonden valutaschommelingen; tevens konden daarbij nieuwe valuta's worden opgenomen. De Griekse drachme werd in 1984 opgenomen in de ECU; de Spaanse peseta en de Portugese escudo in 1989. Finland en Oostenrijk deden niet mee aan de ECU, maar traden wel toe tot de euro aangezien zij pas in 1995 toetraden tot de Europese Unie.\nOvergang van ECU naar de euro.\nOp 1 januari 1999 verving de euro de ECU, waarbij 1 euro een tegenwaarde van ongeveer 1 ECU had. Op dat moment werden de geldende wisselkoersen opnieuw vastgezet op zes significante cijfers; de nationale munten werden uitgifte-eenheden van de euro. In tegenstelling tot de ECU is de euro sinds 2002 een echte wettelijke munt, met echte muntstukken en biljetten. De meeste lidstaten hadden deelgenomen aan de ECU, maar niet iedereen nam deel aan de euro: 12 wel, 3 lidstaten niet. Het Verenigd Koninkrijk, Denemarken en Zweden besloten, na uitvoerig beraad, om niet aan de introductie mee te doen.\nECU en euro.\nBij de invoering van de euro heeft men niet, zoals sommigen hadden verwacht, de naam ECU gebruikt, maar een nieuwe naam verzonnen. De regeringsleiders en staatshoofden verkozen de naam euro boven een andere naam. De verbondenheid met Europa is duidelijk en de naam kan niet verward worden met een andere bestaande of vroegere munt. Dit laatste was wel het geval met de benaming ECU, want er is ooit een Franse munt geweest met de naam \u00e9cu. De naam van een oude Franse munt viel niet in goede aarde bij het Verenigd Koninkrijk, en Duitsland vreesde voor associatie met het woord \"Kuh\" (koe). Uiteindelijk koos men niet voor de term ECU omdat dit een Engelstalige afkorting is terwijl de Britten reeds hadden laten weten niet deel te nemen aan de eengemaakte munteenheid. Euro is een neutralere term.\nOmdat de ECU in sommige internationale financi\u00eble transacties werd gebruikt, was er een zorg dat de buitenlandse gerechtshoven de euro niet als de wettelijke opvolger van de ECU zouden erkennen. Om zeker te zijn dat er geen juridische problemen zouden zijn en dat de euro erkend zou worden als de opvolger van de ECU, heeft men de nodige wijzigingen aangebracht in diverse landen. Van bijzonder belang hierin waren de VS-staten Illinois en New York in het kader van wier wetten een groot deel van de internationale financi\u00eble contracten wordt gemaakt.\nDe ECU had de ISO-muntcode XEU. De euro, vanaf 1999, heeft de code EUR; v\u00f3\u00f3r 1999 bleef de code XEU gehandhaafd. Algemeen werd een rekenwaarde gebruikt van \u0192\u00a02,35 tegen 1 ECU; terwijl de rekenwaarde naar de euro hiervan behoorlijk afwijkt.\nIn veel landen, ook in Nederland, Belgi\u00eb en Luxemburg, zijn er tussen 1987 en 1999 munten (beter gezegd penningen) uitgegeven in ECU's; toen in 1995 bekend werd dat de nieuwe naam euro zou zijn, werd die nieuwe valutacode gebruikt. Deze munten waren geen betaalmunt. Sommige landen gebruikten een dubbele valutering op deze munt, waaronder Gibraltar (voorbeelden: 14 ECU = 10 pounds en 35 ECU = 25 pounds) en Frankrijk (voorbeelden: 1\u00bd euro = 10 francs en 70 euro = 500 francs)."}
{"id": "3787", "revid": "75723", "url": "https://nl.wikipedia.org/wiki?curid=3787", "title": "GNU-licentie voor vrije documentatie", "text": "De GNU-licentie voor vrije documentatie (Engels: GNU Free Documentation License (GFDL)) is een licentie die gebruikt wordt om tekstmateriaal onder bepaalde voorwaarden vrij verspreidbaar te maken.\nDe GFDL is in de eerste plaats geformuleerd voor de documentatie van vrij verspreidbare computerprogramma's onder de GNU General Public License in het GNU-project. Ook voor andere documenten kan de GFDL worden toegepast. De GNU-licentie voor vrije documentatie is goedgekeurd volgens de \"Definitie van Vrije Culturele Werken\".\nToegestaan gebruik.\nBij een document dat onder de GFDL wordt vrijgegeven, mag iedereen de tekst van het document:\nWel dienen bij nieuw of gewijzigd gebruik de voorwaarden en verplichtingen zoals binnen de GFDL zijn beschreven, te worden nageleefd.\nBij het gebruik van onder GFDL uitgegeven documenten in een ander document zal in het algemeen het resulterende nieuwe document onder GFDL moeten vallen, tenzij er aan strikte regels voldaan is en er sprake is van een aggregaat. Als aggregaat kan bijvoorbeeld een losse katern in een krant fungeren, waarbij de volledige tekst van het katern onder GFDL valt, terwijl dat voor de overige katernen niet het geval hoeft te zijn.\nNederlandse vertalingen van de GFDL.\nDeze vertaling is enkel ter informatie. Alleen de Engelse versie is formeel geldig."}
{"id": "3792", "revid": "474", "url": "https://nl.wikipedia.org/wiki?curid=3792", "title": "Isotopentabel", "text": " "}
{"id": "3794", "revid": "6224", "url": "https://nl.wikipedia.org/wiki?curid=3794", "title": "Reverse engineering", "text": "Reverse engineering is het onderzoeken van een product (meestal een product van een concurrent, een wapen dat van een tegenstander is gestolen, een stuk software of een communicatieprotocol) om daaruit af te leiden wat de eisen zijn waaraan het product probeert te voldoen, of om de precieze interne werking ervan te achterhalen. Dit doet men mogelijk (maar zeker niet uitsluitend) met het doel een concurrerend product te ontwerpen. \nEen kenmerkend voorbeeld is de eerste pc van Compaq. Klakkeloos kopi\u00ebren van de BIOS-chip zou copyright-problemen opgeleverd hebben met IBM. Door reverse engineering toe te passen op de BIOS-chip van een IBM-PC, slaagde Compaq erin een pc te maken die hetzelfde functioneerde als een IBM-PC. Hierdoor was het mogelijk dezelfde software te laten functioneren op een Compaq-PC. Echter de prijs van de pc lag lager dan die van IBM. Deze manier van werken is door vele andere bedrijven toegepast, zodat de meeste pc's tegenwoordig in feite gekloonde IBM-PC's zijn.\nReverse engineering is een legale manier van ontwikkelen, maar dient (vaak) te gebeuren onder strikte juridische voorwaarden. Zo moet een ingenieur die geen kennis heeft van het origineel, aan de hand van instructies, gemaakt door de partij die reverse engineering heeft toegepast, het product in elkaar zetten. \nMet reverse engineering wordt ook bedoeld het (geautomatiseerde) proces waarmee 3GL wordt overgezet naar 4GL.\nReverse engineering wordt ook gebruikt voor het verwijderen van kopieerbeveiligingen in software, het zogenaamde cracken.\nDe term reverse engineering slaat ook op het omzetten in een CAD-model van een door een kunstenaar of ontwerper met de hand gemaakt prototype van een nieuw object (bijvoorbeeld, de carrosserie van een wagen, of het omhulsel van een broodrooster). Die omzetting is gebaseerd op het scannen van het object, via een laserscanner, een 3D-co\u00f6rdinatenmeetmachine of een stereocamera.\nEen noodzakelijke stap in reverse engineering is vaak het omzetten van het onderzochte artefact in voor mensen leesbare broncode, waaruit dat artefact dan weer te maken is. In geval van computerprogrammatuur, waarbij dat maakproces assembleren en/of compileren is, wordt dit proces disassembleren resp. decompileren genoemd. Het hangt sterk af van de gebruikte programmeertalen in hoeverre dit proces automatisch uit te voeren is. Ook op bestaande broncode is reverse engineering mogelijk: dan gaat het om het afleiden van modellen - bijvoorbeeld UML-diagrammen - die het systeem op een verhelderendere manier beschrijven dan de code zelf doet."}
{"id": "3797", "revid": "18768", "url": "https://nl.wikipedia.org/wiki?curid=3797", "title": "Wiki", "text": "Een wiki (aanvankelijk ook \"WikiWiki\") is een verzameling interactieve hypertekstdocumenten die in een browserprogramma aangemaakt en bewerkt kunnen worden door middel van een bepaald type software. Kenmerkend aan de software is, dat op het internet of een intranet gepubliceerde webdocumenten door meerdere personen zonder programmeerkennis, kunnen worden bewerkt en gepubliceerd. Zowel het resultaat, als de software worden wiki genoemd, afgeleid van de Hawa\u00efaanse uitdrukking \"wiki wiki\", dat 'snel, vlug, beweeglijk' betekent. De gebruiksmogelijkheid, de software en de naam zijn afkomstig van Ward Cunningham. De eerste wiki was de Portland Repository Pattern website, bekende voorbeelden van wiki's zijn Wikipedia, Catawiki en Wikia.\nGeschiedenis.\nIn 1995 ontwikkelde Ward Cunningham het eerste computerprogramma waarmee het mogelijk was om informatie die bereikbaar was via het World Wide Web (internet) of een intranet, inhoudelijk door meerdere gebruikers te laten bewerken. Het was gebaseerd op een zogenaamd content management- of databasesysteem, dat documenten ordent en vindbaar maakt en het werd gebruikt voor opbouw van de Portland Pattern Repository. Hij noemde de technologie 'wiki wiki' omdat dat \"snel\" betekent in het Hawa\u00efaans en omdat het een alliteratie vormt met het WWW (World Wide Web). Dit programma stond bekend als Ward's Wiki.\nCunningham haalde zijn inspiratie voor de wiki uit het HyperCard-programma van Apple, waarmee gebruikers virtuele \"card stacks\" konden maken van informatie. Dit concept was op zijn beurt ge\u00efnspireerd op een idee van Vannevar Bush, dat hij in 1945 beschreef in zijn artikel 'As we may think' dat verscheen in het blad \"Atlantic Monthly\". Volgens Bush zou er een machine moeten zijn die koppelingen legde tussen artikelen en boeken in een microfilm, wat in uitgewerkte vorm overeenkomt met de hyperlinks op het World Wide Web en in Wikisoftware. Wiki-ontwikkelaar Cunningham bouwde de HyperCard-stacks zelf op in de late jaren tachtig. Hij was de eerste die het wiki-programma Ward's Wiki aan een server koppelde. In navolging daarvan zijn er vele andere wiki's geprogrammeerd om allerlei pagina's te beheren.\nCunningham installeerde op 25 maart 1995 het WikiWikiWeb op zijn bedrijfswebsite Cunningham &amp; Cunningham. Hij noemde het WikiWikiWeb omdat hij dacht aan een baliemedewerker van Honolulu International Airport die hem verteld had over de Wiki Wiki Shuttle, een pendelbus die bezoekers snel tussen de terminals van de luchthaven transporteert. Cunninghams idee was de pagina's eenvoudig bewerkbaar te maken door de gebruikers zelf, zodat er snel resultaten kwamen, hij dacht er eerst over om het \"QuickWeb\" te noemen, maar doopte het \"WikiWikiWeb\".\nDe welkomstpagina van WikiWikiWeb beschreef de site als volgt:\nSommige woorden waren weergegeven in CamelCase, de opmaak voor interpaginalinks van de WikiWikiWeb-software.\nToepassing.\nIn principe kan een wiki zich plooien naar alle mogelijke wensen van gebruikers. Het systeem is opgezet voor samenwerking met anderen. In toenemende mate wordt dit concept op het intranet van een organisatie toegepast om de kennisdeling te bevorderen. Het kan gebruikt worden binnen een bedrijf, bijvoorbeeld voor de documentatie van de infrastructuur zoals gebruikte hardware, software en netwerkverbindingen. Met een wiki kan deze gemakkelijk bijgehouden worden."}
{"id": "3802", "revid": "241180", "url": "https://nl.wikipedia.org/wiki?curid=3802", "title": "Het Goede Doel", "text": "Het Goede Doel was een Nederlandstalige popgroep. De groep was aanvankelijk actief van 1979 tot begin jaren negentig. Enkele hits waren \"Vriendschap\" en \"Belgi\u00eb\". In april 2008 verscheen een nieuw - gratis en legaal - downloadbaar album (\"Gekkenwerk\") en sindsdien treedt Het Goede Doel weer op. De bezetting is buiten de bekende gezichten van Henk Westbroek en Henk Temming totaal vernieuwd, maar vanaf 2015 is de band wederom gestopt.\nAlle nummers van Het Goede Doel werden geschreven door Temming en Westbroek, met uitzondering van \"The Sonic ranger rides again\" (Temming - Van Herk). Alle nummers werden geproduceerd door Temming en Van Herk, met uitzondering van het album \"Belgi\u00eb\", dat geproduceerd is door Robin Freeman en het album \"Tempo Doeloe\", dat geproduceerd is door Okkie Huijsdens en Het Goede Doel (Temming en Van Herk).\nBiografie.\nHet Goede Doel werd in 1979 opgericht door Henk Temming en Sander van Herk. Later dat jaar werd Henk Westbroek er door zijn jeugdvriend Temming als zanger bijgehaald. Na verschillende bandwijzigingen verscheen in 1982 de eerste single \"In het leven\". Het nummer kwam niet verder dan een tipnotering, maar het gaf de band enige landelijke bekendheid.\nIn september van dat jaar bereikte de single \"Gijzelaar\" de hitlijsten, die extra publiciteit kreeg doordat de omroep TROS op de radiozender Hilversum 3 verklaarde dit nummer te boycotten.\n\"Gijzelaar\" kreeg evenals \"In het leven\" een plaats op het debuutalbum \"Belgi\u00eb\". Van dit album kwamen verder de hits \"Belgi\u00eb\", \"Hou van mij\" en \"Vriendschap\". Het album bereikte de eerste plaats in de album Top 100 en de platina status. Het werd in 1982 het bestverkochte Nederlandse debuutalbum ooit. Ook brachten Temming en Westbroek eind 1982 onder de naam Henk en Henk de single \"Sinterklaas, wie kent hem niet\" uit.\nIn 1983 bracht Het Goede Doel het album \"Tempo Doeloe\" uit, dat meer beschouwend is en minder goed verkocht dan zijn voorganger, maar wel de gouden status bereikte. \"Eenvoud\" werd nr. 5 in de Nationale Hitparade en nr. 11 in de Top 40. De band won in ditzelfde jaar (net als Toontje Lager en Cherry) een Zilveren Harp.\nEind december 1984 kwam de Nederlandstalige kersthit, \"Eeuwige kerst\" uit. Dit nummer werd net als alle andere nummers geschreven door Temming en Westbroek. Het is ingezongen door Anny Schilder (in datzelfde jaar uit BZN getreden) en Kinderen voor Kinderen. Zij werden muzikaal begeleid door Het Goede Doel en het koor De Stem des Volks. Vanaf 1985 ging Het Goede Doel door als trio. Het Goede Doel bestond nog uit Temming, Westbroek en Van Herk. Voor het maken van albums of voor optredens werden vanaf dat moment muzikanten ingehuurd. Er werd zo veel mogelijk gebruikgemaakt van dezelfde muzikanten als voorheen.\nNa twee\u00ebnhalf jaar stilte rond de groep verscheen in 1986 het album \"Mooi en onverslijtbaar\" dat door de pers goed werd ontvangen. Op dit album staan de nummers: \"Ik dans dus ik besta\", \"Zwijgen\" en \"Alles geprobeerd\". Ook \"Nooduitgang\" staat op dit album (met een gastoptreden van Huub van der Lubbe). In een latere live-uitvoering wordt ook dit nummer een hit.\nIn 1987 trok de band met een tournee het land door met als resultaat het album \"Het Goede Doel Live\", met hierop het genoemde \"Nooduitgang (live)\".\nVoor Stichting Colombine, opgericht door Herman van Veen, maakte Het Goede Doel in 1988 het album \"Iedereen is anders\". De twee Henken schreven de elf liedjes en Temming en Van Herk produceerden dit album. Op dit Goede Doel-album worden de vocals verzorgd door tien Nederlandse gastvocalisten (onder wie Marco Bakker, Rob de Nijs, Ramses Shaffy, Peter te Bos, Herman van Veen en Ren\u00e9 Froger) en de Belgische zanger Johan Verminnen. Op verzoek van dj Erik de Zwart werd \"Alles kan een mens gelukkig maken\" met Ren\u00e9 Froger op single uitgebracht. Dit nummer werd nummer \u00e9\u00e9n in alle lijsten. Met dit nummer brak Froger definitief door als zanger. Het misverstand bestaat dat dit een single is van Froger, begeleid door Het Goede Doel. Het is echter een single van Het Goede Doel met Ren\u00e9 Froger als gastzanger.\nIn het najaar van 1989 begon Het Goede Doel aan een theatertournee langs alle grote theaters in Nederland onder de titel 'Het Goede Doel - Theatertourisme', waarbij hun muziek gecombineerd werd met theatrale elementen. Er was sprake van een verhaallijn. Er werd door de beide Henken gedanst, gejongleerd, gegoocheld en geacteerd. Het Goede Doel werd dat jaar beloond met de Gouden Notekraker van de Nederlandse Toonkunstenaarsbond.\nTegelijk met deze theatertournee kwam het album \"Souvenir\" uit. \"Uit vrije wil\", \"Vandaag\" en \"Met open ogen\" haalden net de hoogste 50 van de Nationale Hitparade eind jaren 80. Voor de rest is \"Souvenir\" een minder commerci\u00eble plaat en, volgens de pers, een 'pretentieus' album. In juni van 1991 bereikte de single \"Als ik de bouw van Arnold Schwarzenegger had\" de 41e plaats. Het bleek de zwanenzang van Het Goede Doel. Ernstige meningsverschillen maakten een einde aan een van Nederlands meest succesvolle componistenduo's. Tijdens een concert op Cura\u00e7ao in 2010 vertelde Westbroek dat het conflict onder meer ging over de vraag wie de leadzang zou doen op \"Geboren voor het geluk\", een van zijn favoriete nummers.\nNa Het Goede Doel.\nToen Het Goede Doel ophield te bestaan, ging Westbroek verder als solo-muzikant, radio-dj voor de VARA met Denk aan Henk (elke werkdag vanaf 15 januari 1991 t/m 27 augustus 2003) op 3FM, politicus voor Leefbaar Utrecht en projectleider voor Kinderen voor Kinderen. Solohits zijn: \"Waar ze loopt te wandelen\", \"Loods mij door de storm\", \"Zelfs je naam is mooi\", \"De hemel\" en \"Evenbeeld\". Westbroek bracht vijf albums uit.\nTemming startte samen met Van Herk in 1987 de Stu-stu-Studio (De albums \"Iedereen is anders\" en \"Souvenir\" werden hier opgenomen), eerst in Utrecht en vanaf 1992 in Loenen aan de Vecht. Hij produceerde (en schreef voor) onder anderen Herman van Veen, City to City, Richenel, Linda de Mol, Paul de Leeuw, Tony Neef, Katja Schuurman, De Kast, Kinderen voor Kinderen, Alderliefste en Frank Boeijen. Solo bracht Temming drie albums uit.\nTemming en Westbroek weer samen.\nEind 2001 gaf Het Goede Doel twee re\u00fcnieconcerten in de HMH in Amsterdam (motto: \"10 jaar gelukkig uit elkaar\") en kwam aansluitend een verzamelbox met vier cd's uit genaamd \"Geef de mensen wat ze willen\". Ook verscheen er een dvd genaamd \"Alsof Er Niets Gebeurd Is\", waarop de registratie van het re\u00fcnieconcert te zien is, inclusief extra's, zoals interviews met de bandleden.\nEind 2007 ging Westbroek een album opnemen in de studio van Temming. Het album zou oorspronkelijk onder Henk Westbroeks naam uitgebracht worden. Tijdens de opnamesessies echter bleek de samenwerking zo goed, dat besloten werd het album uit te brengen onder de noemer 'Het Goede Doel' met als albumtitel \"Gekkenwerk\". Het album, aanvankelijk alleen te verkrijgen via een legale, gratis download via de site van een detacheringsbedrijf voor ICT'ers (IT-staffing) werd succesvol: meer dan \u00e9\u00e9n miljoen legale downloads. Toch stond er geen enkele opname in de hitparade, omdat gratis downloads niet worden meegeteld. De single \"Naast jou\" is ruim 35.000 keer legaal gedownload. Dit resulteerde in een nieuwe re\u00fcnie en tournee met als afsluiter een benefietconcert met medemuzikanten in de Ahoy ten bate van stichting Viafrica. In 2009 schreven ze het Radio Tour de Francelied \"Erop en Erover\".\nHet tweede re\u00fcniealbum, getiteld \"Liefdewerk\", is verschenen op 14 februari 2011 (Valentijnsdag).\nIn 2012 namen Westbroek en Temming deel aan het televisieprogramma Ali B op volle toeren, waarin zij een eigen versie van het nummer \"Berghuis\" van Mr. Polska maakten. Mr. Polska en Ali B maakten op hun beurt een nieuwe versie van het Goede Doel nummer \"Belgi\u00eb\". De aflevering werd 16 januari 2013 uitgezonden.\nOp 24 mei 2013 werd de dubbel-cd \"Was alles maar precies zoals het was\" in caf\u00e9 Stairway To Heaven gepresenteerd. Het album bevat persoonlijke favorieten uit het eigen oeuvre van Temming en Westbroek uit de hoogtijdagen van Het Goede Doel en nummers van de laatste twee albums, aangevuld met het nummer \"Alle moeders heten mamma\", geschreven in het programma \"Ali B op volle toeren\". Het nummer werd op 6 mei 2013 als single uitgebracht.\nDe auteursrechten en ook de auteursrechtelijke persoonlijkheidsrechten op de teksten van de liedjes van het Goede Doel berusten bij Henk Temming en Henk Westbroek: in november 2015 sommeerden de beide liedjesschrijvers de Nederlandse politicus Geert Wilders en zijn partij de PVV het (politiek) gebruik te staken dat zij maakten van de hit\u00a0\"Belgi\u00eb\"\u00a0uit 1983.\nOp 16 maart 2023 gaf Henk Westbroek bij de middagshow op 3FM aan dat Het Goede Doel al ruim 8 jaar eerder wederom gestopt is omdat het weinig meer inhield."}
{"id": "3804", "revid": "484386", "url": "https://nl.wikipedia.org/wiki?curid=3804", "title": "Isotopentabel (in delen)", "text": " "}
{"id": "3806", "revid": "780746", "url": "https://nl.wikipedia.org/wiki?curid=3806", "title": "Blog", "text": "Een blog of weblog is een persoonlijk dagboek of verslag op een website dat regelmatig, soms meermalen per dag, wordt bijgehouden. Meestal gaat het om teksten die in chronologische volgorde verschijnen. De auteur, ook \"blogger\" genoemd, biedt een logboek van informatie aan aan zijn publiek, de bezoekers van zijn blog. Dat kan gaan om tekst, foto's, video's (vlog) of audio (podcast). Blogs bieden hun lezers vaak de mogelijkheid om (al dan niet anoniem) reacties onder de berichten te plaatsen of om elkaars blogs te \"volgen\". Sinds 2006 is microbloggen populair, een combinatie van bloggen en instant messaging. \nHet is het persoonlijke of gespecialiseerde karakter dat blogs interessant maakt voor bezoekers. Voor de blogger aan de andere kant, geeft een blog een platform voor het uiten van een mening of een passie waarover men beschikt of geld te verdienen door middel van advertenties of sponsoring.\nBekende blog-websites zijn Tumblr, WordPress en Blogger, maar ook sociale media als Facebook en Instagram kunnen blogs huizen. Twitter is het bekendste platform voor microblogging.\nGeschiedenis.\nHet concept van een blog of een groepsblog ontstond op natuurlijke wijze uit de 'online dagboeken' die mensen vanaf 1994, na de uitvinding van het HTTP-protocol (http), begonnen bij te houden. Jorn Barger is de bedenker van het woord 'weblog' op 17 december 1997. Het ging indertijd immers om het 'loggen van wat er op het web gevonden werd'. Het woord 'blog' werd bedacht door Peter Merholz, die bij wijze van grap het woord \"weblog\" schreef als \"we blog\" in de zijbalk van zijn Engelstalig blog peterme.com rond mei 1999. In augustus 1999 werd het bedrijf Blogger opgericht, met de site www.blogger.com. Omdat Blogger als een van de pioniers de term 'to blog' publiek uitdroeg, spreken de meeste mensen nu van blogs in plaats van weblogs.\nHet voor zover bekend eerste Nederlandstalige blog, Daily Wacko, begon op 1 december 1997. Het betrof hier aanvankelijk een parodienieuwsbrief op de dagelijkse e-mail-nieuwsbrief \"Daily Planet\", die door internetjournalist Francisco van Jole voor internetprovider Planet Internet werd gepubliceerd. De karikatuur \"Daily Wacko\" groeide later uit tot een meer op zich op zichzelf staand blog. In het boek \"Bloghelden\" van auteur Frank Meeuwsen staat beschreven dat onder pioniers van het Nederlandse bloggen het blog Alt0169.com als \"eerste weblog van Nederland\" wordt beschouwd. Dit uit de websites \"Het Dagelijkse Nieuws\" (Jeroen Bosch) en \"Pjoe.net\" (Joep Vermaat) samengesmolten blog zou het meeste invloed hebben gehad op de Nederlandse blogosfeer.\nEen van de eerste groepsblogs was Camworld. Jesse James Garrett, een editor van \"Infosift\", begon eind 1998 met het bijhouden van een lijst van interessante sites die hij bezocht. De lijst met URL's verstuurde hij naar Cameron Barrett, die de lijst publiceerde op de site \"Camworld\". Meer personen begonnen met het insturen van interessante links.\nVerspreiding.\nVeel blogs trekken na verloop van tijd een vast publiek, \u2013 uiteenlopend van enkele tientallen tot duizenden bezoekers per dag \u2013 dat regelmatig komt kijken of er nieuws is verschenen. Bovendien lezen bloggers zelf vaak veel andere \u2013 wereldwijd verspreide \u2013 blogs, waardoor nieuws zich via dit medium erg snel verspreidt. Zo speelden blogs een belangrijke rol in de periode dat de aanslag op de Twin Towers in New York gepleegd werd. Terwijl traditionele nieuwssites door de ongekende belangstelling al snel onbereikbaar raakten, deden bloggers verslag van de gebeurtenissen, die bij sommigen vrijwel onder hun ogen plaatsvonden.\nBekende personen.\nIn de media neemt bloggen een steeds grotere plaats in. Bekende bloggers zijn bijvoorbeeld presentatoren of cabaretiers, maar ook politici houden blogs bij die druk bezocht worden en waarvan de inhoud regelmatig de media haalt. Een van de politici die het medium frequenteert is de voormalig Amerikaanse president Donald Trump.\nHet blog van de Cubaanse blogger Yoani S\u00e1nchez wordt vertaald in vele talen, waaronder het Nederlands. Zij ontving voor haar blogs de Prins Claus Prijs.\nSoftware.\nDe meeste bloggers maken voor het bijhouden van hun log gebruik van gratis online diensten, waarvan Blogger het populairst is. Hun grootste concurrent is WordPress. Blogger en WordPress zijn internationaal geori\u00ebnteerd, in Nederland was er voor het Nederlandse taalgebied een organisatie die web-log heet en die dezelfde diensten aanbiedt. Deze organisatie werd (samen met de blogs van de Volkskrant) later overgenomen door Sanoma, maar de migratie verliep niet geheel vlekkeloos en het nieuw ontstane weblog.nl (zonder streepje) is in 2013 gestopt. In Belgi\u00eb was de bekendste aanbieder Skynetblogs van Skynet (Belgacom). Deze dienstverlening werd in 2018 afgesloten.\nVia deze sites kunnen gebruikers die geen ervaring hebben met het maken van webpagina\u2019s op een gemakkelijke manier via een webinterface hun artikelen plaatsen. Naarmate zulke gebruikers meer ervaren raken, kiezen ze vervolgens vaak alsnog voor een geheel zelfgemaakte blog. Zij ruilen hun gratis host in voor een eigen HTML-site met daarin een zelfgemaakte blog.\nBloggers met meer ervaring gebruiken daarentegen over het algemeen speciaal daarvoor ontwikkelde software zoals WordPress (dat naast een eigen dienst dus ook losse software aanbiedt), Movable Type, Pivot of Drupal. Met deze software, die op een eigen serverruimte dient te worden ge\u00efnstalleerd, kan men zijn blog geheel naar eigen inzicht vormgeven. Het merendeel van deze software is gratis.\nOndertussen wordt het bloggen in Vlaanderen alsmaar populairder. Zo is er het jaarlijks terugkerende Bloggers UTD event dat in 2020 aan zijn 5de editie kende. Meer dan 100 bloggers en influencers uit de reis- en lifestylebranche zijn daar jaarlijks aanwezig om te netwerken en opdrachten te vinden. In Vlaanderen zijn anno 2020 meer dan 65 reisbloggers actief.\nTechniek.\nRSS.\nHet is mogelijk om blogs te lezen via een RSS feed. RSS staat voor Really Simple Syndication en het is een XML-toepassing, waarmee tal van sites te controleren zijn op updates. Om RSS te gebruiken is een RSS-lezer benodigd. Dit zijn veelal programma's die op een pc draaien. Google had een online RSS-dienst: Google Reader.\nTrackback.\nWanneer een blog reageert op of verwijst naar een item uit een andere blog, en beide bloggers ondersteunen een trackback, dan wordt de originele blogger door middel van een \"trackback ping\" hiervan op de hoogte gebracht. Onderaan het originele blogartikel wordt dan naar deze andere blogs doorverwezen.\nPermalink.\nEen permalink is een permanente link naar een blogartikel. Aangezien de artikelen gesorteerd worden naar datum, kan het zijn dat een nieuwsfeit op een bepaald moment op de hoofdpagina staat, maar een maand later daar niet meer terug te vinden is. Een permalink verandert niet.\nSoorten blogs.\nHieronder volgen voorbeelden van enkele thematische weblogs.\nNederlandstalige blogs.\nNederland.\nIn 2006 waren de bekendste blogs (meting op basis van Google-hits):\nSamen met de 'pioniers' Alt0169.com, tonie.net en sikkema.net werden de eerste drie uit bovenstaand lijstje ook vermeld in het \"nrc.next\"-artikel 'Sites die Nederland veranderden'. In 2007 werd blog Frankwatching.com gekozen als beste Nederlandse blog door The Best of the Blogs. De publieksprijs ging naar het Volkskrantblog, hoewel dit eigenlijk een verzameling is van vele honderden blogs.\nIn 2009 deed hyped.nl onderzoek naar de waarde van de grootste blogs in Nederland en publiceerde het een lijst van de 30 waardevolste blogs. Bovenaan de lijst stond wederom GeenStijl. Daarnaast zijn er diverse blognetwerken, waarop bezoekers/gebruikers eigen blogs kunnen aanmaken en bijhouden.\nVolgens hoogleraar journalistiek aan de Rijksuniversiteit Groningen (RUG) Marc Chavannes heeft Nederland weinig relevante blogs die leiden tot een maatschappelijk debat. Als correspondent in de VS maakte hij op grote schaal gebruik van politieke en wetenschappelijke blogs. Deze waren volgens hem sneller, grondiger en levendiger in het politieke debat dan kranten en tv. Volgens Peter Verweij, docent journalistiek van de Hogeschool Utrecht, ligt dat aan de afkeurende houding van de traditionele media en deels aan de blogs: \"Media hebben er alles aan gedaan om blogs te kleineren in Nederland, en blogs zelf hebben er ook aan bijgedragen dat de blogosfeer vaak niet serieus wordt genomen.\"\nDutch Bloggies organiseerde vanaf 2001 jaarlijkse verkiezingen voor de beste Nederlandse blogs en hield na een slotfeest in 2011 na tien jaar op te bestaan.\nVlaanderen.\nEind 2006, begin 2007 ontstonden de Bwards (spreek uit 'bie-wards') als een niet-commercieel alternatief voor de verkiezing van beste blog door het tijdschrift \"Clickx\" in de context van de \"Site van het Jaar\"-verkiezing. Voor de eerste editie kon iedereen zijn favoriete blog nomineren. Tijdens een evenement op 23 maart 2007 in HETPALEIS te Antwerpen werden de winnaars bekendgemaakt. Het was het eerste publieke en gratis evenement waar voornamelijk Vlaamse bloggers elkaar ontmoetten. De tweede editie kende een lagere opkomst. Vanaf 1 januari 2008 tot 10 februari 2008 kon er gestemd worden. De bekendmaking vond plaats op 1 maart 2008. Nadien is het initiatief gestopt.\nIn 2012 organiseerde \"Weekend\", dat een bijlage is van \"Knack\", voor de eerste keer de \"Weekend Blog Awards\". Ge\u00efnteresseerden konden blogs voorstellen, waarna een jury een voorselectie maakte voor verschillende rubrieken die nauw aansloten bij de thema's die in \"Weekend\" aan bod kwamen: Deco en design, Travel, Food, Photography, Entertainment, Niche, Cityblog, Personal, Beauty en Fashion. 3116 mensen nomineerden hun favoriete blog, 12.579 mensen brachten hun stem uit. Deze stemmen werden voor 40% meegeteld, de overige 60% bestond uit de stemmen van een vakjury, bestaande uit redactieleden van het blad. Onder de winnaars waren er nieuwe blogs zoals alledagenhonger.be, joliette.be en coffeeklatch.be, maar ook bekendere blogs zoals gentblogt.be en defilmblog.be. Het Franstalige zustertijdschrift \"Le Vif Weekend\" organiseerde tegelijkertijd een gelijkaardige verkiezing van Franstalige blogs. In Vlaanderen is de grootste blogsite bloggen.be."}
{"id": "3807", "revid": "298524", "url": "https://nl.wikipedia.org/wiki?curid=3807", "title": "Weblogs", "text": ""}
{"id": "3809", "revid": "1043329", "url": "https://nl.wikipedia.org/wiki?curid=3809", "title": "Website", "text": "Een website is een verzameling samenhangende webpagina's met gegevens, zoals tekst, afbeeldingen of video's, die opgeslagen worden of in het gebruikte jargon 'gehost' (= letterlijk: 'geherbergd, onderdak geboden') worden. De website is vervolgens op een of meer webservers gezet en is (meestal) opvraagbaar gemaakt via internet. Het woorddeel \"web\" in \"website\" verwijst naar het wereldwijd web en het Engelse \"site\" betekent plek. Een \"website\" wordt ook wel aangeduid met het Engelstalige leenwoord site, dat in het Nederlands is aanvaard. Tevens bestaan er de Nederlandse woorden weblocatie of webstek voor. Deze woorden worden echter minder vaak gebruikt.\nWebbrowser.\nEen webbrowser vertaalt het HTTP-bericht in bruikbare informatie voor de gebruiker zoals het tonen van een webpagina.\nDomeinnaam.\nOm een website te kunnen vinden op het internet is er een centrale registratie waar bijgehouden wordt op welke computer een website ofwel domein opgevraagd kan worden met een webbrowser.\nEen domeinnaam is een naam in het Domain Name System (DNS), het naamgevingssysteem op internet waarmee netwerken, computers, webservers, mailservers en andere toepassingen worden ge\u00efdentificeerd. Deze naam verwijst naar een computeradres dat uit nummers bestaat. Het DNS functioneert als het telefoonboek van het computernetwerk. De vertaling van de naam naar het betreffende nummer geschiedt door DNS-servers, alle verdere datacommunicatie tussen computers maakt gebruik van dat nummer. Informatie over een domein kan opgevraagd worden via Whois.\nElke website is op de een of andere manier verbonden aan een unieke domeinnaam. De internationale Wikipedia bijvoorbeeld heeft als domein 'wikipedia.org'. Meestal wordt het subdomein 'www' gebruikt (zoals 'www.wikipedia.org'). Vaak wordt foutief verteld dat dit altijd het geval is. Dit is echter niet waar: de Nederlandstalige Wikipedia bijvoorbeeld heeft als subdomein 'nl' (dit geeft dan nl.wikipedia.org).\nIn Nederland verzorgt Stichting Internet Domeinregistratie Nederland de uitgifte en registratie van .nl-domeinnamen en bewaakt de kwaliteit van domeinregistratie in Nederland. Voor particulieren is het niet mogelijk om via de SIDN direct een domeinnaam te registreren. Dat kan alleen via de aangesloten bedrijven (dit kunnen zowel binnen- als buitenlandse bedrijven zijn). In 2013 waren er ruim vijf miljoen .nl-domeinen.\nWebpagina.\nEen webpagina is een document, typisch geschreven in (X)HTML dat vrijwel altijd beschikbaar is via HTTP, een protocol waarmee een webserver communiceert met een client (meestal de webbrowser van een gebruiker).\nEen kerneigenschap van het wereldwijde web vormt de hyperlink, een deel van het concept hypertekst; hiermee kan een gebruiker direct naar een specifieke tekst of andere digitale entiteit springen.\nDe webpagina's van een website zijn meestal toegankelijk via een specifieke node (URI). Vaak wordt deze specifieke startnode de hoofdpagina of homepage genoemd. De URI's van de webpagina's zijn meestal georganiseerd in een hi\u00ebrarchie. De hyperlinks tussen de webpagina's geven echter per gebruiker een andere representatie van de betreffende website.\nStandaarden.\nAlle publiek toegankelijke websites worden over het algemeen collectief benoemd als het \"wereldwijde web\" wat weer een deel van een bepaalde laag van het internet vormt.\nBelangrijke standaarden rondom het wereldwijde web (www) worden onder andere beheerd en uitgebreid door voorstellen door het World Wide Web Consortium, beter bekend als het W3C. De directeur van het W3C is Tim Berners-Lee, die in 1991 HTML voorstelde, als subset van het complexere SGML als vervolg op de hypertekst-achtige uitvoering Gopher (het www is daarmee nog steeds geen hypertekst-systeem). Naast verschillende andere initiatieven bleek HTML uiteindelijk het succesvolst.\nGeschiedenis.\nOok al werd HTML voorgesteld als opvolger van Gopher in 1989 met als publieke uiting 1991, toch was het rond 1993 nog steeds zo dat Gopher de meest gebruikte manier was om het wereldwijd beschikbare informatienetwerk te gebruiken. In mei 1993 waren er dan ook slechts 50 websites wereldwijd. Men had nog steeds het idee dat het wereldwijde web voornamelijk gebruikt zou worden door universiteiten met dure en complexe hardware.\nPas toen Mosaic verscheen (1993), de eerste webbrowser met een grafische gebruikersomgeving in plaats van een tekstgebaseerde gebruikersomgeving, veranderde dit langzaam. De meeste wetenschappers in die tijd gebruikten beeldschermen waarop men geen grafische elementen kon tonen en bovendien was de verbinding nog erg traag en bandbreedte kostbaar.\nNaarmate verbindingssnelheid toenam en (grafische) hardware goedkoper werd, nam de omvang van het aantal websites alsmede het aantal gebruikers toe en werden parallel hieraan nieuwe functionaliteiten toegevoegd in en rondom HTML.\nEen webpagina in 1993 kon slechts: 1. informatie tonen in opmaakvorm; en: 2. beelden tonen. Daarnaast kon men \"dynamische documenten\" maken door middel van: 3. formulieren. Om deze formulieren te verwerken werd de standaard CGI opgesteld, de common gateway interface (versie 1.1 in 1995). Deze specificatie diende ondersteund te worden door de webserver en maakte het mogelijk om zogenaamde CGI-scripts aan te roepen, vaak geschreven in de taal Perl, diverse shell-talen, de taal AWK of zelfs de taal C. Via de HTTPD-browser van Microsoft was het zelfs al mogelijk op die manier CGI-scripts te linken aan Visual Basic om Windows-applicaties als spreadsheets of databases aan te roepen.\nDeze CGI-scripts betekenden ook het begin van beveiliging in websites omdat het vanaf dat moment mogelijk was om \"de achterkant\" van de website te bereiken via snode wegen.\nMet HTML-versie 3.0 kwamen zaken als tabellen, lijsten en diverse andere noviteiten die toegepast konden worden binnen webpagina's.\nOp softwarevlak kregen websites de volgende uitbreidingen en mogelijkheden:\nDiverse termen als dynamische HTML of AJAX (Web 2.0) zijn niets meer dan combinaties van bovenstaande uitbreidingen.\nToegankelijkheid.\nWebsites worden in toenemende mate geschikt gemaakt voor mensen met een beperking; hierbij wordt er rekening mee gehouden dat blinden bijvoorbeeld geen afbeeldingen kunnen zien maar wel graag willen weten wat er op de illustratie wordt afgebeeld door een begeleidende tekst. Een van de belangrijkste richtlijnen voor het ontwikkelen van toegankelijke websites zijn de zogenaamde Web Content Accessibility Guidelines. Een belangrijk neveneffect van het toegankelijk maken van websites voor gehandicapten is de betere vindbaarheid in internetzoekmachines zoals Google.\nStructuur.\nHomepage.\nElke website heeft een homepage, ook wel index, hoofdpagina of startpagina genoemd. De homepage biedt een navigatie om door de rest van de site heen te gaan. De homepage kan, maar hoeft niet, een samenvatting te geven van de belangrijkste informatie die op de website staat, bijvoorbeeld in de vorm van categorie\u00ebn, meest bezochte pagina's, het laatste nieuws etc. De hoofdpagina dient als uitvalbasis voor de bezoeker. Een bezoeker kan bijvoorbeeld via de homepage van het ene naar het andere onderdeel navigeren.\nEen webserver is vaak zo ingesteld dat als alleen het domein wordt aangevraagd en niet een specifiek document, er toch een document naar de gebruiker wordt gestuurd. Meestal is dit de hoofdpagina, alhoewel eind jaren 1990 een zogeheten 'splash page' ook vaak voorkwam. Dit laatste was een document waar de gebruiker niets aan had, maar waarin de aanbieder bijvoorbeeld een logo kon tonen of een animatie kon afspelen.\nHi\u00ebrarchie.\nVaak is een website hi\u00ebrarchisch ingedeeld. Een site wordt daarbij onderverdeeld in onderwerpen en eventueel subonderwerpen, die elk hun eigen pagina krijgen. Door eerst naar de homepage te gaan, dan naar een onderwerppagina en dan naar een subonderwerppagina volgt de gebruiker de hi\u00ebrarchie van een site. Een aanbieder kan dit gevolgde pad zichtbaar maken. Dit wordt wel broodkruimelnavigatie genoemd.\nBeheer.\nContentmanagementsysteem.\nEen website wordt vaak beheerd met een contentmanagementsysteem (CMS). Een dergelijk systeem geeft de gebruiker de gelegenheid om op een simpele manier (zonder direct in HTML te programmeren) een website bij te houden. Een CMS bestaat meestal uit een zogenaamd managementgedeelte of administratiegedeelte, waar een gebruiker via een gebruikers- of inlognaam en wachtwoord kan inloggen. Vervolgens kan de gebruiker, afhankelijk van het toegangsniveau, nieuwe pagina's aanmaken, afbeeldingen uploaden, forumdiscussies beheren, etc.\nDistributed-denial-of-serviceaanval.\nVoor distributed-denial-of-service- of DDoS-aanvallen op websites wordt vaak een botnet gebruikt, maar het kan ook gaan om meerdere personen die hun acties co\u00f6rdineren, iets wat bijvoorbeeld gebeurt bij aanvallen van de zogenaamde \"Anonymous\"-beweging of de Syrisch Elektronisch Leger. In reactie hierop werd het publiek-private Nationaal Cyber Security Centrum opgericht, Europol startte het European Cybercrime Centre en het Team High Tech Crime van de nationale recherche werd uitgebreid van 30 naar bijna 120 mensen en deed het Ministerie van Defensie een oproep in 2013 voor 150 white hats als cyberreservisten. De AIVD en MIVD starten in 2014 met de Joint SIGINT Cyber Unit, een aftap- en cybercommando onder de codenaam Symbolon met 350 mensen. en hebben voor 17 miljoen euro niet toegestane systemen om grootschalig telefoon- en internetverkeer op te kunnen vangen en verwerken besteld. Voor 2013 werden er op ruim vijf miljoen .nl-domeinen. 39 DDoS aanvallen gemeld in Nederland. inclusief vermeende aanvallen die enkel een storing betroffen."}
{"id": "3810", "revid": "231402", "url": "https://nl.wikipedia.org/wiki?curid=3810", "title": "Boomstructuur", "text": "Een boomstructuur of hi\u00ebrarchische structuur is een samenhangende graaf zonder cykels (boom) met een wortel (\"root\"), een \"rooted tree\". De elementen van een boomstructuur worden (net als bij andere grafen) \"knopen\" genoemd en zijn logisch verbonden door middel van \"takken\". De boomstructuur definiert een hi\u00ebrarchie van knopen, met de wortel bovenaan in de hi\u00ebrarchie. Of deze knoop in een diagram daadwerkelijk bovenaan staat varieert, hij kan ook onderaan staan (zoals de stam van een boom) of links.\nDe relaties tussen de knopen wordt aangeduid met de namen van familierelaties:\nHi\u00ebrarchische indeling van een verzameling.\nEen hi\u00ebrarchische indeling van een verzameling is een boomstructuur met de hele verzameling als wortel, waarbij de kinderen van een verzameling steeds een partitie van die verzameling vormen.\nEen voorbeeld is de hi\u00ebrarchische indeling van een verzameling tijdstippen in jaren, maanden, dagen, uren, minuten en seconden. Ook van deze tijdvaksoorten zelf kan gezegd worden dat ze een hi\u00ebrarchie vormen.\nEen ander voorbeeld is een hi\u00ebrarchie van soorten elementen (taxonomie).\nNog een voorbeeld zou de verzameling onderwerpen in een encyclopedie kunnen zijn. In de illustratie is de gehele verzameling de wortel, aangeduid als 'encyclopedia', die de ouder is van twee kinderen, 'science' (wetenschap) en 'culture' (cultuur). Deze twee kinderen zijn broers/zussen van elkaar. 'Science', 'art' (kunsten) en 'craft' (ambachten) zijn de bladeren. Als raakvlakken tussen twee gebieden bij beide zouden worden ingedeeld is er echter geen strikte hi\u00ebrarchie meer.\nTegenvoorbeeld.\nAls het tweede kwartaal van 2021 eerst wordt ingedeeld in maanden, en de maanden vervolgens in weken, dan resulteert dat in 10 volledige weken, twee delen van weken waarvan de rest in een ander kwartaal ligt, en vier weekdelen die twee hele weken vormen. Dit is in zoverre geen hi\u00ebrarchische indeling van het kwartaal in maanden en weken dat, anders dan bij rechtstreeks indelen van het kwartaal in weken, deze twee hele weken niet als knoop voorkomen. Het eerste kwartaal van 2021 kan wel hi\u00ebrarchisch worden ingedeeld in maanden en weken. Dit neemt niet weg dat in het algemeen een verzameling tijdstippen niet hi\u00ebrarchisch kan worden ingedeeld in maanden en weken. Maanden en weken vormen dus geen hi\u00ebrarchie.\nStamboom.\nEen voorbeeld van een boomstructuur is een stamboom, mits steeds maar \u00e9\u00e9n ouder wordt weergegeven.\nVrouwelijke of mannelijke relatienamen.\nOf een wetenschap vrouwelijke of mannelijke relatienamen gebruikt, verschilt per discipline. De informatica gebruikte aanvankelijk mannelijke relatienamen. Het verhaal gaat dat in protest hiertegen vrouwelijke studenten van Noam Chomsky vrouwelijke relatienamen gingen gebruiken voor diens generatieve taalkunde. Hierom worden in de taalkunde vrouwelijke relatienamen gebruikt.\nOneindige boomstructuur.\nEen variant van een boomstructuur als boven is er een die naar boven oneindig doorloopt, bijvoorbeeld bij een indeling van getallen in intervallen, waarbij die intervallen naarmate die hoger in de hi\u00ebrarchie zitten, steeds groter worden."}
{"id": "3811", "revid": "264532", "url": "https://nl.wikipedia.org/wiki?curid=3811", "title": "Kennis", "text": "Kennis is dat wat geweten wordt, wat geleerd is (en opgeslagen) en dat waar een individu inzicht in heeft. Kennis omvat informatie, beschrijvingen hiervan of vaardigheden die door ervaring of opleiding zijn verkregen. \nIn de kentheorie of epistemologie wordt onderzocht wat kennis is en of aanspraken op kennis gerechtvaardigd zijn. In de loop van de tijd zijn er dan ook wisselende idee\u00ebn ontwikkeld over wat er te weten valt en in welke mate er sprake moet zijn van twijfel.\nEr kan onderscheid gemaakt worden tussen theoretische en praktische kennis. Er bestaan vele soorten kennis, bijvoorbeeld zelfkennis, vakkennis en wetenschappelijke kennis.\n\"Algemene ontwikkeling\" is basiskennis op allerlei gebieden.\nAlgemeen.\nBetekenissen.\nIn het dagelijks leven worden met het begrip \"kennis\" een verzameling van uiteenlopende zaken aangeduid. Het is op de eerste plaats de bekendheid met een persoon, zaak of verschijnsel. Dit kennen of deze bekendheid volgt uit ervaring en weten. Maar dit kan ook vastgelegd zijn in een document of abstracter in de samenleving aanwezig zijn. In tegenstelling tot de omringende landen duiden we in het Nederlands de persoon die we kennen, de vriend of bekende, ook aan met kennis.\nKennis zien we verder als iets wat specifiek de mens kan bezitten, zoals het weten, de kennis en/of informatie, maar hiernaast ook als een gemoedstoestand van het bewustzijn ofwel het \"bij kennis zijn\".\nIn de filosofie.\nIn de filosofie is de vraag \"wat is kennis?\" al sinds de Oudheid bediscussieerd, waarbij men kennis associeert met \"wetenschappelijke kennis\".\nDe filosoof Kuyper (1977) definieert kennis zo als \"het geheel van overtuigingen en inzichten die door wetenschappelijk onderzoek verkregen worden,\". Hij spreekt hier vooral over de kennis in de samenleving. Deze breidt zich volgens hem voortdurend uit door voortgezet onderzoek. Zij wijzigt zich echter ook, doordat een deel van hetgeen vroeger aan theoretisch inzicht werd bereikt, bij nader inzien verworpen moet worden. Kennis moet als ware kennis worden opgevat en de vereisten voor \"ware kennis\", worden in de kennisleer onderzocht.\nIn Human Resource Development.\nIn een studie naar de opvattingen over leren in de praktijk van Human Resource Development vonden Poell en Kessels (2001) deels gelijke opvattingen. Professionals in HRD kunnen kennis en het vermogen dat op te doen verwerven. Daarbij worden theoretische kennis en praktische ervaring ge\u00efntegreerd. \nKennis is dus niet onveranderlijk: het is een veranderlijke combinatie van ervaringen, waarden, context en vakkundig inzicht dat een kader vormt waarmee nieuwe ervaringen en informatie ge\u00ebvalueerd en ge\u00efntegreerd kunnen worden. Kennis is daarmee bovendien een constructie van de realiteit en niet iets wat waar of onwaar is. Tot slot heeft kennis een individueel en een collectief element. Kennis is het, deels onbewust, vermogen dat iemand in staat stelt een bepaalde taak uit te voeren, wat niet kan los worden gezien van de bezitter. Tegelijk is kennis niet persoonsgebonden omdat gestolde inzichten, waarden en contexten en ook ervaringen collectief zijn.\nIn kennismanagement.\nWeggeman (1997) heeft de hier bestaande opvattingen over kennis onderzocht en ge\u00efnventariseerd, met name gericht op de bruikbaarheid ervan. Volgens hem moet kennis gezien worden als het het geheel van betekenissen, begrippen, vaardigheden, werkwijzen etc., die voor juist en waar wordt gehouden en richting geeft aan het handelen.\nKennis omvat volgens sommigen ook het vermogen om informatie om te zetten in goede beslissingen. Nog meer specifiek ziet men kennis als het vermogen om te kunnen voorspellen, hoe mensen en dingen zich gedragen. Ten slotte betreft een derde betekenis de herkomst: kennis is door studie, onderzoek of oefening verkregen informatie die waarde heeft voor de organisatie.\nGeschiedenis.\nDit historisch overzicht geeft een overzicht van de omgang met kennis in de opvolgende tijdperiodes van de menselijke ontwikkeling vanaf de prehistorie tot in het heden.\nPrehistorie.\nIn de prehistorie was de menselijke kennis een voorwaarde tot overleven. Zo vergde de jacht, naast een uitstekende conditie, een zekere kennis van dierensporen, het gedrag van dieren en de omgeving. Hoewel er discussie is of oude hominiden als Homo erectus en Homo habilis nu jagers of aaseters waren, ziet men verzamelen en jagen als belangrijkste activiteiten van de prehistorische mens in de Oude Steentijd. Of deze vroege mens ook genoeg kennis had van spoorzoeken is niet bekend. Uit skeletresten van de Homo erectus blijkt echter wel, dat deze net als de huidige mens in staat was lange afstanden (hard)lopend af te leggen.\nVanaf de late steentijd bevatte Moeder-godin-cultussen bepaalde hoogtepunten van publieke viering, gekoppeld aan de kalender, meer bepaald de cruciale momenten in de stand van de maan, de sterren en planeten. Maar daarenboven was er het continu in stand houden van kennis en kunde. Deze had dan in eerste instantie betrekking op vaardigheden zoals spinnen en weven, pottenbakken, teelt van gewassen en kruiden, maar ook hoe daarmee om te gaan voor het behoud en herstel van de gezondheid. Dit alles was sedert het steentijdperk het initiatief en het domein van moeder de vrouw. Zelfs het eerste schrift zou door haar zijn ontstaan bij het aanbrengen van herkenningstekens op potten in klei. Ook het bestuderen van de luchtgesteldheid en van de hemel ter wille van het bepalen van de juiste momenten voor het zaaien en oogsten was oorspronkelijk een vrouwenzaak. In het oude Egypte bijvoorbeeld waren de observatoria aan de tempel van de godin gekoppeld.\nDe oude Keltische beschaving in Europa kende een priesterstand van dru\u00efden, die in een groot deel van West-Europa ten noorden van de Alpen en op de Britse Eilanden bestond. Pas eerst door de Romeinse overheid, en later door het christendom werd ze verdrongen. De praktijken van dru\u00efden maakten deel uit van de cultuur van alle Keltische en Gallische volksstammen. In de dru\u00efden verenigden zich de taken van priester, bemiddelaar, arts, wetenschapper en rechter.\nIn de volksverhalen vindt men nog vaak de vermelding van het bestaan van een \"bron\", \"boom\" of een \"hoeder\" van de opperste kennis en wijsheid. Zo wordt in de Germaanse en Noordse mythologie de oppergod Odin het levend symbool van opperste macht en wijsheid.\nKennis in de eerste beschavingen.\nIn Mesopotami\u00eb wordt een reeks technologische innovaties gerealiseerd, zoals het schrift, getalstelsels, kalender indeling, landkaarten, die tot op de dag van vandaag voortleven in de tijdsaanduiding en kalender maanden, weken en zeven dagen in de week.\nEr is een verwevenheid van wetenschap en religie. Astronomie en astrologie werden als gezien als hetzelfde, wat blijkt uit de wetenschapsbeoefening door priesters in Babyloni\u00eb. In die tijd was zelfs een trend zichtbaar, omgekeerd aan de trend in de moderne wetenschap die zich heeft afgekeerd van bijgeloof en geloof. In de Mesopotamische astronomie is in de loop van de tijd meer gebaseerd op astrologie, waarbij de sterren werden bestudeerd in termen van horoscopen en omina.\nIn het Oude Egypte werd Imhotep de schutspatroon van de geneeskunde, de hogere kennis en het schrijven. Vanwege de kennis van de geneeskunde stelden de Grieken hem gelijk met de god Asklepios en vanwege zijn kennis van de schrijfkunst werd hij ook verbonden met de god Thoth.\nIn het oude India en de hindoe\u00efstische filosofie vormen de Veda's geschriften de basis voor veel van de religies die tot het hindoe\u00efsme gerekend worden. Ze bestaan uit religieuze hymnen over God(en), spirituele filosofie, het universum, de natuur en de juiste levenswijze. Het woord 'Veda' is etymologisch verwant aan het werkwoord weten en betekent \"kennis\".\nKlassieke oudheid.\nVan mythos naar logos\nDe oude Grieken hadden voor hun handelscontacten nadere kennis nodig van geografie, weer, windrichtingen, maanstanden, rekenen enz. Het is dan ook niet verwonderlijk dat het verlangen naar feitelijke kennis zich in eerste instantie naar deze zaken uitstrekte. In deze presocratische tijdsfase overheerste daarom vooral natuur\"wetenschap\". Zo moest men bijvoorbeeld kunnen berekenen met welke windrichting men een bepaalde afstand binnen een zekere tijdsduur volgens een bepaalde koers zou kunnen afleggen.\n Deze Hellenistische kennis verspreidde zich door de veroveringen van Alexander de Grote over het oostelijk en via de overheersing door de Romeinen over het gehele Middellandse Zeegebied.\nOverigens stonden de oude Grieken zeker niet alleen aan de wieg van deze wetenschappen. Het staat vast dat zij via het Vooraziatische achterland (bv. de Phoenicische, Assyrische, Babylonische, Sumerische en zelfs Indiase cultuur), de nodige kennis hebben overgenomen.\nMiddeleeuwen.\nKennis was voor Augustinus vooral kennis van het eeuwige en het onveranderlijke, en niet van dingen die constant aan verandering onderhevig zijn. De wereld om ons heen is constant in Flux, en derhalve kan vaste, zekere kennis niet uit de waarnemingen van deze wereld gedestilleerd worden. Ware kennis komt tot ons via illuminatie. Dit is goddelijk licht dat ons beschijnt, en dat wij door toedoen van onze interne leraar, Jezus Christus, als zodanig kunnen herkennen. Zie ook Gnostiek en Illuminatie (christendom). Gedurende de Middeleeuwen werd de kennis van de oudheid zorgvuldig bewaard en doorgegeven, maar op een weinig kritische wijze. Het beeld dat de Griek Ptolemaeus van het heelal had (de aarde is een bol en staat in het midden van het heelal) of de op dieren gebaseerde anatomie van de Romein Galenus werden vrijwel onaantastbaar. Rond 1200 werden de idee\u00ebn van Aristoteles in de theologie opgenomen. Door de kruistochten kwam men via de Arabieren in aanraking met de Griekse originele teksten.\nRenaissance.\nOnder de renaissance wordt in de Europese geschiedenis een periode van opbloei van kunst, wetenschap en letteren verstaan die beleefd werd als een \"wedergeboorte\" van de verworvenheden van de klassieke oudheid.\nDe grote vernieuwing in de 16e eeuw in Europa was, dat eigen onderzoek geaccepteerd werd als bron van kennis naast het logisch (Aristoteles) doorredeneren vanuit de kennis van Romeinen zoals Ptolemaeus, Galenus en anderen. In 1543 verscheen een boek van Copernicus dat niet de aarde, maar, minder fout, de zon in het centrum van het heelal plaatste. Ook in 1543 verscheen het boek van Vesalius die het menselijk lichaam beschreef naar aanleiding van secties. Inmiddels brachten ontdekkingsreizigers zoals Vasco da Gama, Columbus en Magelhaes de wereld in kaart en maakte men kennis met landen, volken, planten en dieren, waar men tot dat moment geen idee van had gehad.\nIn deze tijd drong het besef door dat men de kennis uit de Oudheid waar men zo bewonderend naar op had gekeken, aan het voorbijstreven was. Dit stimuleerde flink het zelfvertrouwen en zelfbewustzijn van de onderzoekers en men ging enthousiast steeds meer de altijd zo vast geloofde 'waarheden' van de autoriteiten uit de antieke cultuur in twijfel trekken en toetsen op waarheid. En zo groeide eind 16e, begin 17e eeuw het besef bij wetenschappers dat naast contemplatie op het vakgebied, ook eigen observatie en experiment de sleutel konden zijn tot kennis.\nVerlichting.\nDe verlichting bracht een politieke en filosofische beweging en nieuwe opvattingen over politiek, filosofie, wetenschap en religie binnen de westerse wereld grondig wijzigde. Het was een reactie op het dogmatische autoriteitsgeloof. Kennis is macht, meenden velen, wat onder meer tot uitdrukking kwam in de beroemde \"Encyclop\u00e9die\". Deze kwam tot stand onder leiding van Denis Diderot en Jean d'Alembert, maar ook andere grote namen als Voltaire, Rousseau en Montesquieu droegen artikelen aan. Andere typische werken uit de verlichting zijn die van David Hume en Adam Smiths \"Wealth of Nations\". Rousseau wordt wel tot de verlichting gerekend, maar dat is maar gedeeltelijk terecht. Zijn idee\u00ebn waren veel meer op emoties dan op het verstand gericht, en hij werd dan ook vaak bespot door Voltaire, die zelf als de belangrijkste Franse vertegenwoordiger van de verlichting wordt gezien.\nWat is kennis?\nKennis is in verschillende context gerelateerd aan verschillende onderwerpen.\nEigenschappen van kennis.\nEr zijn algemene en specifieke eigenschappen in kennis te onderkennen. Gezien de vele vormen van kennis hebben deze eigenschappen meestal niet op alle vormen van kennis betrekking.\nHet object van kennis.\nEen kenobject of \"kennisobject\" is een samentrekking van \"object van kennis\", en duidt op de persoon, het voorwerp of het verschijnsel in de realiteit, waarnaar de kennis verwijst. Men kan spreken van het kenobject van een gedachte, van een hypothese, van een model, van een theorie, van een wetenschappelijke vakdiscipline, of van een studierichting.\nHet wezen van kennis.\nSinds de Klassieke Oudheid zijn er door filosofen en wetenschappers allerlei visies ontwikkeld op het wezen van wetenschappelijke kennis. Deze visies worden in de kennistheorie en wetenschapsfilosofie onderzocht en uitgelegd. Deze opvattingen zijn:\nKennis en het bewustzijn.\nBewustzijn is een concept in de moderne filosofie en wetenschap dat wordt omschreven als 'weet hebben van', 'beseffen', 'zich realiseren', 'doordrongen zijn van', 'in de gaten hebben' en 'bezinning': de subjectieve reflectie van indrukken uit de buitenwereld (weten van wat je ziet, hoort of voelt en daarover kunnen vertellen) of eigen mentale processen (weten van wat er in je omgaat en daarover kunnen vertellen). De term \"bewustzijn\" is afgeleid van het Duitse \"Bewusstsein\", ge\u00efntroduceerd door de filosoof Christian Wolff (1679-1754). Bewustzijn is sterk verwant met denken, waarneming en het gebruik van de zintuigen.\nMensbeeld en wereldbeeld.\nEen wereldbeeld of \"maatschappijbeeld\" is letterlijk het beeld of de voorstelling, die de mens heeft of die een institutie biedt omtrent de werkelijkheid, de samenhang ofwel het wezenlijke van de wereld. Het is dus de opvatting die een mens heeft over hoe de wereld is of zou moeten zijn. Hiernaast is een mensbeeld een geordend 'geheel van vooronderstellingen' dat betrekking heeft op de wijze waarop iemand de mens, zichzelf inclusief, ziet, ervaart, beleeft en zijn wezenlijkheid typeert. Binnen zo'n mensbeeld zullen meer en minder relevante vooronderstellingen bestaan. De mate van invloed op het handelen is van belang voor de relevantie.\nKennis en kennisverwerving.\nHet begrip kennisverwerving is een overkoepelend begrip voor het individueel denken en het verstand gebruiken tot de wetenschappelijke kennisontwikkeling en maatschappelijke kenniscreatie. Met dit begrip kan verwijzen van het ene uiterste: \"tot \u00e9\u00e9n enkele gedachte komen\" tot het andere uiterste: \"het ontstaan van alle kennis in de geschiedenis der mensheid gecre\u00eberd\". Tegenwoordig spreekt men ook wel van kenniscreatie.\nKennis en modelvorming.\nBij kennis gaat het volgens Verbeke (2005) om het cre\u00ebren van een nieuw perspectief en een nieuw model voor een specifiek proces of fenomeen, en om het kunnen toepassen van deze nieuwe kennis of inzichten op die specifieke domeinen. Die modellen zijn de feitelijke kennis, de zgn. \"know-what\" of propositionele kennis. Daarbij ligt de klemtoon op het verklaren van fenomenen, de \"know-why\", of op het ontwikkelen van regels of opstellen van wetten, de \"know-what\". Hiernaast bestaat de \"knowhow\", de toepassing van kennis, waardoor een beter begrip ontstaat van zowel het toepassingsgebied als van het \"know-what\". Dit is de kennis die mens kan ombuigen tot actie, of tot het geven van concrete adviezen.\nKennis, waarneming en realiteit.\nIn grote lijnen kan men met betrekking tot deze relatie tussen theorie, waarneming en werkelijkheid twee tradities onderscheiden. Enerzijds een traditie waarin ervan wordt uitgegaan dat wetenschappelijke theorie\u00ebn niet alleen de waarneming beschrijven, maar ook de structuur van de werkelijkheid blootleggen. In deze traditie interpreteert men wetenschappelijke theorie\u00ebn gewoonlijk op een realistische manier: van theorie\u00ebn wordt verwacht dat ze een ware beschrijving geven van de werkelijkheid. Theorie\u00ebn hebben bovendien de taak om waarnemingen te verklaren. Anderzijds is er een traditie waarin men zeer sceptisch staat tegenover de mogelijkheid dat wetenschappelijke theorie een werkelijkheid los van de waarneming kunnen beschrijven. Deze traditie heeft een instrumentalistische inslag: theorie zijn instrumenten voor het ordenen van de waarneming. Deze problematiek wordt verder bestudeerd in de kennistheorie.\nSpecifieke vormen van kennis.\nOp de eerste plaats zijn er in de kennisleer en wetenschapsfilosofie allerlei specifieke vormen van kennis geformuleerd, door een reeks filosofen. Enige meer voorkomende gevallen zijn:\nVerder worden er in de wetenschap en maatschappij allerlei andere specifieke vormen van kennis onderkend. Hieronder volgt eerst een opsomming van de meest voorkomende vormen, en ter afsluiting nog enige minder voorkomende opmerkelijkheden.\nExpliciete en impliciete, codified en tacit kennis.\nIn publicaties over kennismanagement en kenniseconomie worden twee soorten kennis onderscheiden:\nOok onderscheidt men soms 'tacit' kennis (onbewuste kennis), refererend aan Michael Polanyis begrip \"tacit knowing\".\nSpecialistische kennis.\nSpecialistische kennis is kennis afgeleid vanaf een bepaalde wetenschap en toegepast in een specifieke beroepspraktijk. Zo levert elke vakwetenschap zijn eigen specialistische kennis. Voorbeelden hiervan zijn aardwetenschappelijke kennis, geneeskundige kennis, geografische kennis, historische kennis en wiskundige kennis.\nSpecifiek over bedrijfskundige kennis, stelt Ton de Leeuw dat zij een tweeledig doel heeft: het is kennis om te weten en kennis om te doen. Het gaat om begrijpen en ingrijpen. Bedrijfskundige kennis geeft verklaringen van inzichten in bedrijfskundige kennis. En bedrijfskundige kennis biedt hulpmiddelen voor het verbeteren en veranderen van de bedrijfskundige werkelijkheid. Bedrijfskundige kennis is probleemgericht, althans de kennis die in en voor specifieke probleemsituaties is verzameld. Algemene kennis is uiteraard niet onmiddellijk en zonder meer bruikbaar in een specifieke situatie. Bovendien geldt voor algemene bedrijfskundige kennis, zoals voor alle kennis, dat de praktische waarde ervan soms pas veel later blijkt.\nWat Ton de Leeuw hier stelt geldt voor vele soorten specialistische kennis. Het is gericht op een bepaalde specialistische werkelijkheid, vaak probleemgericht, niet zonder meer bruikbaar en soms pas veel later van praktische waarde. Voorbeelden van andere vormen van specialistische kennis zijn.\nSpirituele kennis.\nSpirituele vormen van kennis worden door de diverse religies gezien als een bijzondere vorm van kennis, die boven de verschillende wereldse (inclusief wetenschappelijke) vormen van kennis verheven is.\nVolgens het Boeddhisme is de Drievoudige Kennis de hoogste vorm van kennis. Hieronder valt kennis van het bestaan van goden, hemelen en hellen, kennis van vorige levens, en kennis van Nirwana.\nTalenkennis.\nTalenkennis is kennis over de taal van een ander land of streek, en de ervaring in het spreken van die taal. Deze term is synoniem met talenknobbel. Bij talenkennis gaat het meestal om inzicht in en het spreken van buitenlandse talen. Voor vele beroepen in de handel, transport en dienstverlening is een talenkennis broodnodig. Het leren van een andere taal is een langdurig proces en dient meestal levenslang onderhouden te worden, anders zakt zulke kennis weer weg.\nVakkennis.\nVakkennis is kennis voor de uitoefening van een bepaald beroep. Dit begrip \"vakkennis\" is verwant met de begrippen bekwaamheid, knowhow, kunde, techniek en vakmanschap. Vakkennis wordt in de praktijk beproefd en berust veelal op ervaring en gewoontes. Het is een enorm reservoir van kennis, waarmee de gehele maatschappelijke voortbrenging wordt vervaardigd.\nVoorbeelden van vakkennis betreft betonreparatie, bloementeelt, boekbinden, booglassen, groenteteelt, dakdekken, metaalbewerken, metselen, plaatbewerking, radioreparatie, schilderen, steigerbouw, tegelzetten, timmeren. Veel van deze voorbeelden stammen uit de landbouw en industrie. Maar alle handel en dienstverlening vergt evenzo eigen specifieke vakkennis en bekwaamheden.\nIn het verleden is deze kennis is altijd van generatie op generatie overgedragen in de beroepspraktijk direct via de familie of anders via het gilde wezen. In sommige gevallen behoorde de vakkennis tot de bedrijfsgeheimen. Een beroemd voorbeeld zijn de glasblazers van Murano bij Veneti\u00eb, die eeuwen hun geheimen bewaarden en zo een monopoliepositie wisten te behouden. Sinds de afgelopen eeuw is dit steeds meer overgenomen door ambachtsscholen en beroepsopleidingen.\nVoorkennis.\nVoorkennis of voorwetenschap is kennis vooraf (waaraan vooraf is afhankelijk van de context).\nIn de handel en economie verstaat men onder deze termen in het bijzonder de kennis van zaken bij een persoon voorafgaande aan een handelstransactie (handel met voorkennis). Van voorkennis is sprake als een bepaalde handelstransacties door meerdere mensen wordt voorbereid, en pas in een later stadium wordt uitgevoerd. Deze voorkennis is dan aanwezig bij de betrokken partijen maar kan ook via via bij derden terechtkomen. Met name op de aandelenbeurs is het niet toegestaan om op basis van deze informatie te handelen gericht op persoonlijk gewin.\nIn de klimaatcontroverse wordt van voorkennis gesproken wanneer bijvoorbeeld de olie- en energiesector al sedert de jaren 1950 door eigen onderzoek goed op de hoogte was van de opwarming van de Aarde, lang voor het eerste IPCC-rapport van 1990.\nWetenschappelijke kennis.\nSinds de Klassieke Oudheid zijn er door filosofen en wetenschappers allerlei visies ontwikkeld op het wezen van kennis, en hiermee bedoelt men vaak de wetenschappelijke kennis. Deze visies worden in de kennistheorie en wetenschapsfilosofie onderzocht en uitgelegd. De wetenschappelijke kennis wordt hierbij gerelateerd aan onderwerpen als axioma, demarcatie, empirische basis, empirische cyclus, grondslagen, hypothese, onderzoeksprogramma, paradigma, theorie, sci\u00ebntisme, verificatie, wetmatigheid, zinvolheidscriterium,\nZelfkennis.\nZelfkennis kan zijn: het bewustzijn van het eigen zijn, of van de eigen denkwijze, emoties en gevoelens. Zelfkennis is voor degenen die het \"zelf\" als gedachte, emotie en gevoelens beschouwen niet het kennen van \"het Zelf\" maar de kennis van elke gedachte. Zelfkennis laat eventueel zien wanneer iets op waarheid berust of wanneer de gedachten op fantasie berusten bijvoorbeeld doordat het \"zelf\" zich ge\u00efdentificeerd heeft met de gedachten.\nMeer specifieke vormen.\nEr zijn nog vele ander vormen van kennis, zoals:\nStudies van kennis.\nKennis wordt vanuit verschillende vakdisciplines onderzocht. Hieronder volgt een overzicht."}
{"id": "3812", "revid": "1043329", "url": "https://nl.wikipedia.org/wiki?curid=3812", "title": "Hi\u00ebrarchie", "text": "Een hi\u00ebrarchie is een manier om personen, objecten of gegevens te ordenen volgens asymmetrische relaties daartussen, waarbij meerderen met minderen worden verbonden. Deze activiteit wordt ook wel classificatie genoemd.\nElk element in een hi\u00ebrarchie kan vanaf een ander element bereikt worden door een relatie in een bepaalde richting te volgen, maar het is niet mogelijk om bij een bepaald element terug te komen door de relaties altijd in een bepaalde richting te volgen. Een hi\u00ebrarchie kan daarom worden weergegeven met behulp van een gerichte, acyclisch verbonden graaf.\nEen hi\u00ebrarchie heeft een boomstructuur.\nHi\u00ebrarchisering is het proces dat ontstaat als er binnen een organisatie een hi\u00ebrarchische rangschikking ontstaat.\nHi\u00ebrarchie in de samenleving.\nEr zijn filosofen en politici die speculeren dat de mens \"neigt naar hi\u00ebrarchie\". Een voorbeeld hiervan is de middeleeuwse standenmaatschappij waarin de samenleving in drie standen wordt verdeeld: boeren, adel en geestelijken. Er zijn echter ook tegenvoorbeelden; hi\u00ebrarchisering in de samenleving gaat in tegen de ideologie van het marxisme en bewegingen die hierop zijn gebaseerd, zoals het communisme.\nTheosofie.\nIn de theosofie kent men de leer der hi\u00ebrarchie\u00ebn. In het kort komt het erop neer dat men alle eenheden of monaden ziet als deel van een groter geheel en tevens als top van een verzameling eenheden of monaden. Essentieel bij deze leer is dat het bewustzijn primair is en de manifestatie daarvan secundair door emanatie. Als voorbeeld een menselijke hi\u00ebrarchie, waarin het menselijke bewustzijn leidend is voor het bewustzijn van de organen e.d. Een nervositeit op emotioneel vlak be\u00efnvloedt dan bijvoorbeeld de stofwisseling op vegetatief vlak."}
{"id": "3813", "revid": "80021", "url": "https://nl.wikipedia.org/wiki?curid=3813", "title": "Structuur", "text": "Structuur is de manier waarop iets in elkaar zit, waarop elementen van een verzameling samenhangen. Niet alle verzamelingen hoeven geheel of gedeeltelijk samenhangend te zijn, maar in een structuur is er een verband tussen alle elementen. Dat verband wordt bepaald door relaties tussen elementen onderling. Niet alle dingen hoeven daarbij met elk afzonderlijk element verbonden te zijn, het kan wel, maar hoeft niet. Een structuur kan opgelegd zijn: de keuze voor een bepaalde structuur en een bepaalde naamgeving van de elementen (taxonomie) gaan hand in hand."}
{"id": "3814", "revid": "294328", "url": "https://nl.wikipedia.org/wiki?curid=3814", "title": "Taxonomie", "text": "Taxonomie (Grieks: \"t\u00e1xis\" ordening, schikking en \"n\u00f3mos\" gebruik, wet) is, in wetenschappelijk en technologisch verband, het indelen van individuen of objecten in groepen (\"taxa\", enkelvoud \"taxon\"). Taxonomie is hiermee een vorm van classificatie. \"Taxonomie\" verwijst naar zowel de gehanteerde methodologie van de indeling als naar de hi\u00ebrarchische ordening die hiervan het resultaat is. De taxonomie is van oorsprong de vakwetenschap binnen de biologie, die soorten organismen ordent (classificeert) op grond van hun evolutionaire verwantschap. Inmiddels wordt het begrip taxonomie, bij uitbreiding, ook voor andere, formele classificatiesystemen gebruikt. \nOpbouw van het systeem.\nEen taxonomie is een systematische ordening op basis van \u00f3f \"a priori\" (vooraf gestelde) \u00f3f \"a posteriori\" (achteraf gestelde) criteria. Taxonomie\u00ebn worden aangepast naargelang er nieuwe waarnemingen of ontdekkingen (in de biologie bijvoorbeeld van nieuwe soorten organismen) optreden. Op fundamenteler niveau kunnen, als gevolg van hierdoor nieuw gevormde inzichten, ook de indelingsprincipes gewijzigd worden.\nBiologie.\nDe biologische taxonomie houdt zich bezig met het vinden, beschrijven, benoemen en indelen van organismen. Taxonomie is een deelwetenschap van de \"(bio)systematiek\", die de diversiteit en de verwantschap van de talloze soorten organismen vanuit de evolutie onderzoekt. \nEen beoefenaar van de taxonomie wordt taxonoom genoemd. De taxonoom probeert op grond van de in de taxonomie gangbare criteria planten, dieren en alle andere organismes in te delen. Tegenwoordig gebeurt het indelen veelal op basis van verwantschappen en gemeenschappelijke afstamming, waarbij cladistische analysemethoden gebruikt worden. \nDe syntaxonomie van vegetaties houdt zich bezig met het indelen van plantengemeenschappen (fytocoenoses). Hierbij is niet de gemeenschappelijke afstamming het indelingscriterium, maar de overeenstemming in de soortsamenstelling en structuur van de vegetatie.\nTaxonomie in de technologie.\nIn de informatica ontstaat meer en meer de behoefte te komen tot een gemeenschappelijke terminologie in systemen en databases, onder andere ten behoeve van de integratie van gegevens uit verschillende systemen en ten behoeve van de eenduidige uitwisseling van productgegevens, zoals in e-business systemen en kennisgestuurde ontwerpen. Daartoe wordt gebruikgemaakt van gestandaardiseerde definities van begrippen, waarbij de begrippen in een subtype-supertype hi\u00ebrarchie of taxonomie gerangschikt worden. Deze structuur heeft onder andere als groot voordeel dat eigenschappen van supertypen ge\u00ebrfd worden door de subtypen. Een voorbeeld van zo'n subtype-supertype hi\u00ebrarchie van begrippen is het elektronische Gellish Nederlands Taxonomisch Woordenboek, waarvan tevens een uitgebreidere Engelse variant beschikbaar is.\nTaxonomie in de financi\u00eble verslaggeving.\nVoor de verslaggeving door bedrijven aan instanties zoals Belastingdienst, Kamer van Koophandel en CBS is een taxonomie ontwikkeld waarmee de financi\u00eble en economische gegevens in een bepaalde vaste vorm en structuur elektronisch kan worden aangeboden. Deze taxonomie die gebruikmaakt van XBRL heet de Nederlandse Taxonomie, deze vormt de basis van diverse modellen uit het Standard Business Reporting Programma SBR. Vanaf 2014 wordt aanlevering van aangiften vennootschapsbelasting, inkomstenbelasting, omzetbelasting, publicatiejaarrekeningen fasegewijs verplicht. Voor aanlevering van financi\u00eble gegevens aan banken wordt een speciale bankenrapportage gemaakt die eveneens is gebaseerd op de Nederlandse Taxonomie.\nComputergestuurde taxonomie\u00ebn.\nBinnen de vakgebieden informatica en kunstmatige intelligentie wordt getracht een machine door clusteranalyse automatisch een taxonomie of classificatiesysteem te laten maken van een verzameling objecten (dingen, entiteiten of individuen) op grond van hun kenmerken (eigenschappen, attributen). Een voorbeeld is het automatisch laten classificeren van een groep documenten, voor bijvoorbeeld digitale bibliotheken.\nIn dit vakgebied wordt een onderscheid gemaakt tussen een taxonomie en een typologie. Het verschil zit vooral in de manier waarop de indeling tot stand komt (in de informatica: het classificatie-algoritme).\nTaxonomie\u00ebn komen empirisch (inductief) tot stand, en typologie\u00ebn conceptueel (deductief)."}
{"id": "3815", "revid": "780746", "url": "https://nl.wikipedia.org/wiki?curid=3815", "title": "Johan Remkes", "text": "Johannes Wijnandus (Johan) Remkes (Zuidbroek, 15 juni 1951) is een Nederlands bestuurder en politicus namens de VVD. Hij was waarnemend commissaris van de Koning in Limburg (2021), waarnemend burgemeester van Den Haag (2019-2020) en commissaris van de Koning in Noord-Holland (2010-2018). Daarvoor was hij minister van Binnenlandse Zaken en Koninkrijksrelaties (2002-2007), vicepremier (2002-2003) en staatssecretaris van Volkshuisvesting, Ruimtelijke Ordening en Milieubeheer (1998-2002).\nLoopbaan.\nGroningen.\nRemkes volgde de hbs-A en behaalde het kandidaatsdiploma economie aan de Rijksuniversiteit Groningen. Van 1975 tot 1977 was hij voorzitter van de JOVD, de onafhankelijke liberale jongerenorganisatie. In 1978 werd hij zowel in de Provinciale Staten van Groningen als in de raad van de gemeente Groningen gekozen. Zijn (eerste) raadslidmaatschap duurde vier jaar. Zijn Statenlidmaatschap eindigde in 1993. Van 1982 tot 1993 was hij lid van Gedeputeerde Staten van Groningen en van 1994 tot 1996 zat hij opnieuw in de Groningse gemeenteraad, naast zijn Tweede Kamerlidmaatschap.\nLandelijke politiek.\nIn 1993 werd Remkes lid van de Tweede Kamerfractie van de VVD. In 1998 werd hij staatssecretaris van VROM in het kabinet-Kok II en op 22 juli 2002 minister van Binnenlandse Zaken en Koninkrijksrelaties in het kabinet-Balkenende I. Hij behield die functie in de kabinetten Balkenende II en III, in dat laatste aangevuld met bestuurlijke vernieuwing. Zijn ministerschap eindigde op 22 februari 2007. Eind 2006 had hij reeds weer in de Tweede Kamer zitting genomen.\nBegin 2005 kwam er kritiek op Remkes toen hij tijdens zijn vakantie op het eiland Ko Samui niet een bezoek wilde brengen aan de slachtoffers van de aardbeving in de Indische Oceaan in het overspoelde toeristenoord Phuket. Hij gaf te kennen dat hij de reddingswerkers niet voor de voeten had willen lopen. Na kritiek uit de Tweede Kamer ging hij alsnog op bezoek bij het Rampen Identificatie Team.\nCommissaris van de Koning in Noord-Holland.\nRemkes maakte op 16 maart 2010 bekend na de Tweede Kamerverkiezingen op 9 juni niet terug te keren in de Tweede Kamer. Hierna werd hij per 1 juli 2010 benoemd tot commissaris van de Koningin van de provincie Noord-Holland als opvolger van Harry Borghouts. Hij werd herbenoemd voor een tweede termijn ingaande 1 juli 2016. Per 1 januari 2019 legde hij zijn functie neer. Hij werd opgevolgd door zijn partijgenoot Arthur van Dijk.\nStikstofcrisis.\nRemkes werd voorzitter van het adviescollege (commissie-Remkes) dat in september 2019, januari en juni 2020 adviezen aan het kabinet-Rutte III uitbracht over de stikstofproblematiek.\nOp 13 juli 2022 kreeg Remkes opnieuw een rol in de stikstofcrisis. Ditmaal als onafhankelijk gespreksleider tussen het kabinet en de boeren. Tijdens de boerenprotesten hebben zowel Agractie als Farmers Defence Force aangegeven niet met Remkes in gesprek te willen gaan. LTO-Nederland stond daar in beginsel wel voor open maar heeft zich later teruggetrokken. Het kabinet heeft vervolgens aangegeven vast te houden aan Remkes als onafhankelijk gespreksleider. Op 28 juli 2022 heeft LTO aangegeven toch akkoord te gaan met een verkennend gesprek met Remkes. Op 5 oktober 2022 leverde Remkes zijn rapport in. Voor zijn aanpak kreeg hij de Machiavelliprijs 2022.\nWaarnemend burgemeester van Den Haag.\nMet ingang van 12 oktober 2019 werd Remkes benoemd tot waarnemend burgemeester van de gemeente Den Haag ter vervanging van de opgestapte burgemeester, zijn partijgenote Pauline Krikke. Per 1 juli 2020 werd hij opgevolgd door Jan van Zanen.\nWaarnemend commissaris van de Koning in Limburg.\nPer 19 april 2021 werd Remkes benoemd tot waarnemend commissaris van de Koning in de provincie Limburg. Op 1 oktober 2021 maakten Provinciale Staten bekend, dat zij Emile Roemer hadden voorgedragen als nieuwe commissaris van de Koning in deze provincie. Roemers benoeming ging in op 1 december 2021.\nInformateur.\nOp 7 september 2021 werd Remkes op voordracht van de VVD door de Tweede Kamer aangewezen als informateur van de kabinetsformatie. Van zijn bevindingen bracht hij 30 september van dat jaar eindverslag uit, waarna hij op 5 oktober samen met Wouter Koolmees opnieuw als informateur werd aangesteld.\nNevenfuncties.\nJohan Remkes bekleedt (update 9 juli 2021) de volgende niet-ambtsgebonden nevenfuncties:\nPersoonlijk leven.\nRemkes heeft een passie voor klassieke muziek en bezit een uitgebreide collectie vinylplaten. Hij heeft een geregistreerd partnerschap."}
{"id": "3816", "revid": "67613661", "url": "https://nl.wikipedia.org/wiki?curid=3816", "title": "Doe Maar", "text": "Doe Maar was een Nederlandse popgroep, die invloeden uit onder andere ska, punk en reggae combineerde tot een eigen nederpop-geluid. De band bestond oorspronkelijk van 1978 tot 1984. Doe Maar had in die jaren vooral succes bij overwegend jeugdige fans, vooral jonge tienermeisjes. Vanaf een eerste re\u00fcnie in 2000 (met nieuw album) kwam Doe Maar zo nu en dan bijeen voor concertreeksen.\nNa het matig ontvangen debuut \"Doe Maar\" (uit 1979, nog zonder Henny Vrienten) haalden alle vier reguliere studioalbums de nummer\u00a01-positie in de Nederlandse albumlijsten. In de loop der jaren haalden daarnaast acht verschillende verzamelalbums, drie livealbums en een studioalbum met nieuwe versies de hitlijsten, waarvan het livealbum met groot orkest \"Symphonica in Rosso (2012) ook weer op 1 kwam. Hiermee is Doe Maar een van de succesvolste Nederlandstalige groepen.\nGeschiedenis.\nDe eerste jaren.\nDoe Maar werd opgericht door toetsenist-zanger Ernst Jansz (o.a. CCC Inc.) met bassist-zanger Piet Dekker, nadat ze samen eerder samenspeelden in de begeleidingsband van Boudewijn de Groot (1975-1976), de Slumberlandband (1975) en The Rumbones (1977). Dekker vroeg aan Jan Hendriks of hij een drummer en een gitarist voor de nieuwe band wist. Hendriks stelde drummer Carel Copier voor en wilde zelf wel gitaar spelen.\nOp 8 mei 1978 ontmoetten zij elkaar op de zolder van de boerderij van G\u00e9 van den Donk (later geluidsman van de band). Toen de band een naam probeerde te vinden in de songtitels in hun repertoire werd Copier zeer enthousiast over het idee om de titel Doe Maar als band-naam te kiezen, waar de andere leden mee akkoord gingen.\nJansz kreeg de aanbieding om de Fools Band (ofwel Foels Bent) \u2013 de huisband van het Festival of Fools \u2013 samen te stellen voor de editie van het theaterfestival in 1978. Voor deze gelegenheid werd de band van eind mei tot en met juni 1978 aangevuld met de clowns Mart de Corte en Jan Bogaerts (later bekend geworden als fotograaf), zanger Wim van Oevelen (later toermanager van de groep) en zangeressen Anouk Strijbosch en Truus de Groot (later Nasmaak/Nasmak).\nNajaar 1978 nam de band een eerste demo op in de verbouwde varkensstal van de Boerderij te Neerkant.\nIn april 1979 droeg Doe Maar het nummer \"Blozen\" bij aan de elpee \"Uitholling overdwars\", waarmee de Stichting Popmuziek Nederland twaalf Nederlandstalige bands introduceerde \u2013 waaronder ook Toontje Lager, Nasmaak, Ivy Green, Noodweer en Braak.\nDoe Maars technicus Peter Vincent werkte voor Telstar \u2013 het platenlabel van schlagerkoning Johnny Hoes \u2013 en wilde Doe Maar graag bij Telstar hebben. Mede door het eerdere succes van Normaal zag het label mogelijkheden en contracteerde de band. Eind 1979 werden de eerste elpee \"Doe Maar\" en de eerste single \"Anita\" uitgebracht, maar er was weinig belangstelling voor. De tweede single \"Ik zou het willen doen\" werd gepromoot met een optreden in het televisieprogramma \"Op volle toeren\" en haalde in februari 1980 de tipparade, maar flopte ook.\nHenny Vrienten.\nNa problemen in de samenwerking tussen Ernst Jansz en Piet Dekker, besloot de groep ermee op te houden. Om de laatste contractuele verplichtingen af te ronden, zocht de groep nog naar een basspeler. Jansz benaderde professioneel bassist, gitarist en componist Henny Vrienten, met wie hij al enkele malen had samengespeeld, onder andere in 1975 op het album \"Waar ik woon en wie ik ben\" van Boudewijn de Groot en in 1976 in de begeleidingsband van De Groot tijdens een tournee. Daarna vormden Jansz en Vrienten (toen nog op gitaar) in 1977 de reggaeband The Rumbones met onder anderen bassist Piet Dekker, drummer Johnny Lodewijks (ex-CCC Inc. en Slumberlandband, bekend als kunstschilder John Lodi) en Joost Belinfante (o.a. gitaar). Op het album \"Van een afstand\" uit 1980 van Boudewijn de Groot speelden onder anderen Vrienten, Jansz, Hendriks en Copier mee.\nAanvankelijk weigerde Vrienten mee te doen in Doe Maar, omdat dit niet een onderdeel van een geslaagde carri\u00e8re leek. Later ging hij overstag, omdat Doe Maar een groep leek waar plezier een belangrijke rol speelde. Met hem en Jansz beschikte de band plotseling over twee liedschrijvers die elkaars werk op een positieve manier be\u00efnvloedden. De band besloot de feestnummers uit het repertoire te halen en alleen nog maar ska en reggae te spelen. Vrienten leverde meteen drie nummers voor het nieuwe album, waar de groep op dat moment al mee bezig was.\nDoorbraak.\nDe platenmaatschappij was niet onder de indruk van de kwaliteitsinjectie en stelde het op de markt brengen van het album \"Skunk\" uit tot na het decemberseizoen en tot na carnaval, omdat de maatschappij vond dat het aanbod van de groep niet zou blijven staan tussen het werk van gevestigde namen. De platenmaatschappij begon echter wel al met reclame te maken voor het album en promo's werden naar de radiozenders gestuurd. Vanwege een fout waren de radio-dj's niet op de hoogte van het feit dat de plaat nog niet te koop was. Ze speelden de single en het album werd uitgeroepen tot dag-lp.\nLuisteraars raakten meteen gecharmeerd van het nummer, \"32 jaar\", hoewel men moeite had de oorspronkelijke titel, \"Sinds 1 dag of 2\", te onthouden tot dj Frits Spits het liedje de huidige titel gaf.\nDe definitieve doorbraak volgde in 1982 met de single \"Doris Day\" en het melancholieke reggae-album \"Doris Day en andere Stukken\". Van dit album mixte Henny Vrienten een dubversie (\"Doe de dub discodubversie\") en 12\" versies van \"Is dit alles\" en \"Situatie\".\nIn mei 1982 ontving Doe Maar de Zilveren Harp, een aanmoedigingsprijs van Stichting Conamus. Ook deden Jansz, Hendriks, van Collem en Belinfante 10 optredens met Bram Vermeulen onder de naam \"De Gevestigde Orde\". Op 31 mei 1982 was Doe Maar de openingsact op Pinkpop, waar ze een jaar later op 23 mei 1983 ook stonden. Op 8 oktober gaf de groep een televisieoptreden tijdens Veronica's Popnacht samen met Normaal, Golden Earring en Vitesse.\nNederlandse topgroep.\nToen in november 1982 de single \"De bom\" werd uitgebracht (vijf weken op nummer 1: van 4 december 1982 tot 8 januari 1983) was Doe Maar inmiddels uitgegroeid tot een topgroep met alle media-aandacht en merchandising die daarbij hoort. Er ontstonden hysterische toestanden rondom de groep. De gezichten van de groepsleden waren niet van de bladencovers af te slaan, de merchandise was niet aan te slepen en ook het oudere werk van de groep ging als warme broodjes over de toonbank. Doe Maar werd de populairste groep die de nederpop ooit gekend heeft.\nIn Belgi\u00eb was de band minder bekend, totdat Doe Maar daar in januari 1983 drie optredens gaf. In Nederland haalde het album \"Skunk\" in januari 1983 de nummer 1-positie in de albumlijsten, bijna twee jaar na de release. Het album \"4us\" (spreek uit: virus) verscheen in maart 1983 op lp, MC en als eerste Nederlandstalige plaat ook op cd. Het album was al in de voorverkoop platina en haalde de nummer 1-positie, evenals de single \"Pa\", die als eerste single ooit op nummer 1 binnenkwam in de Nationale Hitparade. In deze periode verschenen de bandleden, met name Jansz en Vrienten, voortdurend in de (roddel)pers, vandaar dat men op 30 maart een publiciteitsstop afkondigde.\nOp 16 en 17 mei 1983 droeg Doe Maar bij aan een benefietproject ten bate van Amnesty International, getiteld \"Een Gebaar\". Op deze twee gala-avonden in Carr\u00e9 Amsterdam was Doe Maar in drie nummers de begeleidingsband van Ad\u00e8le Bloemendaal, Freek de Jonge en Van Kooten en De Bie. Henny Vrienten begeleidde ook op deze avonden Andr\u00e9 Hazes op gitaar. Een week later was Doe Maar de hoofdact op Pinkpop. Dit optreden in Geleen had hun hoogtepunt moeten worden, maar dat werd het niet. Tijdens het een uur durende afsluitende optreden werd de band bekogeld en kreeg Henny Vrienten een appel hard op zijn kaak. Tijdens het laatste nummer werd Doe Maar onder andere bijgestaan door de Golden Earring-leden George Kooymans en Cesar Zuiderwijk.\nOptredens in Loosbroek, Goes, Assen, Tiel en Joure (juni 1983) werden opgenomen voor het live-dubbelalbum \"Lijf aan lijf\". Nadat dit album in september was gemixt, werkte Vrienten in oktober en november 1983 aan zijn soloalbum \"Geen ballade\".\nEinde.\nDe band had grote moeite om met het succes om te gaan en voelde een steeds grotere afstand tot hun steeds jongere publiek, dat vaak te uitzinnig op hen reageerde. Er bestond angst dat het eens echt mis zou gaan in de drukte in de zalen waar regelmatig meisjes flauwvielen. Terwijl leeftijdgenoten en de pers de creatieve prestaties nauwelijks serieus namen, voelde het met name voor Vrienten niet goed als jonge kinderen zijn tekst van \"Je loopt je lul achterna\" voluit meezongen.\nDe nieuwe nummers voor de vijfde studioplaat bleken voornamelijk zwaarmoedig van aard, waardoor de opnames minder prettig werden. Daarnaast waren er wat onderhuidse spanningen. Zo had Vrienten al vaker voorgesteld om het auteurschap en de royalty's eerlijk onder de groep te verdelen omdat hij vond dat iedereen bijdroeg aan het eindresultaat, maar Jansz vond zijn eigen liedjes meer een uiting van zijn identiteit en ging niet akkoord. Om zijn visie te demonstreren besloot Vrienten geen idee\u00ebn meer in te brengen voor de nummers van Jansz, ondanks dat hij meende dat \"Grote broer\" met zijn inbreng een nieuwe grote hit kon worden. Jansz had de indruk dat Vrienten zijn beste werk achterhield voor zijn komende solo-plaat. Toen Vrienten in de studio opperde dat ze ook gewoon konden stoppen, bleek iedereen dat plots als heel positieve mogelijkheid te zien en vooral opgelucht toen de knoop werd doorgehakt. \"Macho\" was al uitgebracht als single, toen op 20 februari 1984 besloten werd dat Doe Maar ermee zou stoppen. \"De Telegraaf\" meldde het nieuws als eerste op woensdag 22 februari. Het uit elkaar gaan van de groep in 1984 haalde zelfs het destijds over het algemeen zeer \u2018serieuze\u2019 NOS-televisiejournaal van acht uur 's avonds.\nOp 14 april 1984 werden er twee afscheidsconcerten gegeven in de Maaspoort in 's-Hertogenbosch. Het middagconcert werd rechtstreeks door de KRO op de televisie uitgezonden, wat in die tijd zeer uitzonderlijk was. Het verzamelalbum \"5 Jaar Doe Maar - Het complete overzicht\", met daarop twee niet eerder op een elpee uitgebrachte nummers (\"Wat ze doet\" (Vrienten) en \"Dans met mij\" (Jansz)), hield nog even de herinnering levend.\nNa het einde in 1984 zijn er diverse re\u00fcnie-optredens geweest, en meerdere albums uitgebracht. Daarnaast hebben Doe Maar-leden collectief en afzonderlijk meegewerkt aan verschillende projecten.\nRe\u00fcnie 2000 en \"Klaar\".\nOp 1 november 1999, kondigde Doe Maar een eenmalige re\u00fcnie aan. Dit resulteerde in 2000 in een album, \"Klaar\", zestien optredens in Ahoy Rotterdam en \u00e9\u00e9n optreden in het sportpaleis in Antwerpen. Het album Klaar kwam op 22 april vanuit het niets op de eerste plaats binnen van de album top 100 en ging vijf weken aan kop. De optredens werden bezocht door ruim 175.000 mensen en daarmee was Doe Maar in Nederland de meest succesvolle band van 2000. Van de optredens verscheen een cd en een dvd, beiden getiteld \"Hees van Ahoy\".\n\"Doe Maar! - De musical\".\nEind oktober 2005 verschenen er berichten in de media dat Doe Maar in onderhandeling was met V&amp;V Entertainment over een mogelijke theaterproductie rondom de band en hun liedjes. De musical \"Doe Maar!\" was qua opzet gelijk aan de ABBA-musical, in zoverre, dat de liedjes centraal staan en niet de bandleden. De bandleden werken echter wel nauw samen met de producers achter de schermen. \"Doe Maar! De popmusical\" ging op 28 januari 2007 in Tilburg in premi\u00e8re. De musical won vijf van de veertien prijzen bij de John Kraaijkamp Musical Awards op 21 mei 2007, waaronder de publieksprijs. Pieter van de Waterbeemd (co-auteur van onder meer \"Pleidooi\") bedacht het concept en schreef de verbindende dialogen.\nRe\u00fcnie 2008.\nOp 27 november 2007 werd bekend dat Doe Maar op 12 juli 2008 een concert zou geven in De Kuip in Rotterdam. Het concert werd georganiseerd door \"One &amp; Only Productions\", het bedrijf dat het initiatief tot deze re\u00fcnie nam. Het concert bleek binnen een uur uitverkocht, waarop werd besloten een extra concert in De Kuip te organiseren op 10 juli 2008.\nOp 6 mei 2008 werden nog vier optredens aangekondigd voor eind juni en 1 juli 2008, in de vorm van try-out shows, in Delft, Deventer, Tilburg en Amsterdam. Twee van deze vier optredens (Delft en Deventer) waren binnen twee minuten uitverkocht. Naast de concerten in Nederland speelde Doe Maar op 13 juli 2008 op Werchter Boutique in Belgi\u00eb.\n2011 en verder.\nIn juni 2011 was Doe Maar de verrassingsact bij Guus Meeuwis' concertreeks \"Groots met een Zachte G\" in Eindhoven.\nIn november 2011 werd aangekondigd dat Doe Maar in 2012 de concerten voor \"Symphonica in Rosso\" in het GelreDome in Arnhem voor haar rekening ging nemen.\nHenny Vrienten vertelde in mei 2012 in het televisieprogramma De Wereld Draait Door dat Doe Maar in samenwerking met het platenlabel Top Notch aan een nieuw studioalbum werkte, met enkele rappers die door Top Notch worden vertegenwoordigd zoals Gers Pardoel, Sef, Fresku en Kempi. Uiteindelijk werd het geen volwaardig nieuw album, maar een combinatie van twee ep's: \"Limmen Tapes\" bevatte zeven nieuwe versies van oude nummers en op \"Versies\" coverden artiesten van Top Notch bekende nummers van Doe Maar, waarbij de band zelf meespeelde op zes van de negen liedjes. Het nummer \"Alles gaat voorbij\" van Doe Maar met Postmen en Kraantje Pappie kwam in augustus 2012 op single uit en haalde positie 34 in De Nederlandse Top 40. \"Liever dan lief\" met Gers Pardoel haalde vervolgens de top 10 in de hitlijsten.\nNa een eerdere poging in 2000 om de band de Edison Oeuvreprijs toe te kennen (die de band destijds weigerde omdat ze niet wensten te voldoen aan de eis om te komen optreden) kreeg Doe Maar de prijs alsnog overhandigd in 2012, voorafgaand aan een exclusief concert voor Warchild.\nDoor de concertreeks \"Symphonica in Rosso\" en try-outs kreeg de band de smaak z\u00f3 te pakken, dat Doe Maar begin 2013 de \"Glad ijs tour\" deed met optredens in Kerkrade, Utrecht, Enschede, Eindhoven, Groningen, Amsterdam, Tilburg en in het Sportpaleis van Antwerpen. Datzelfde jaar verscheen de televisiedocumentaire \"Doe Maar: Dit is Alles\".\nEind 2015 werden twee nieuwe concerten aangekondigd voor juni 2016, in de Ziggo Dome in Amsterdam. Deze verkochten zo goed, dat er al snel een derde datum bekend werd gemaakt. Volgens Henny Vrienten moeten de concerten niet meer als re\u00fcnies worden opgevat: \"Dit is geen comeback, we spelen gewoon niet zo vaak.\"\nOp 26 april 2016 bracht Doe Maar samen met Kenny B de single \"5446 is mijn nummer\" uit, een door Ernst Jansz vertaalde versie van de reggae-klassieker \"54-46 was my number\" uit 1968 van de Jamaicaanse Reggaeband Toots &amp; The Maytals.\nIn 2017 deed de band een aantal festivaloptredens, waaronder \"Concert at Sea\", \"Retropop\" en \"Bospop\".\nEind 2018 vierde Doe Maar haar 40-jarig jubileum met de clubtournee \"Er verandert NIX\".\nIn april 2021 kondigde Down The Rabbit Hole aan dat Doe Maar in augustus zou optreden op hetzelfde terrein van Walibi Holland in Biddinghuizen waar A Campingflight to Lowlands Paradise zou worden gehouden. Het festival ging echter niet door vanwege maatregelen rond het coronavirus. Een afscheidstournee, die in najaar 2021 van start zou gaan, werd op 22 september van dat jaar definitief geannuleerd wegens ziekte van Vrienten.\nOp 25 april 2022 overleed Henny Vrienten op 73-jarige leeftijd in Diepenheim.\nOud-drummer Carel Copier overleed op 31 mei 2024. De muzikant woonde in Oeffelt en werd 72 jaar. Hij was al enige tijd ernstig ziek.\nSamenstelling.\nDe eerste bezetting vanaf juni 1978 was Ernst Jansz, zang en toetsen; Jan Hendriks, gitaar; Carel Copier, slagwerk en Piet Dekker, zang en basgitaar. Joost Belinfante (ex-CCC Inc. en Slumberlandband) speelde tijdelijk basgitaar tussen februari en augustus 1980. Nadat hij vervangen werd door Henny Vrienten speelde hij nog als gastmuzikant trombone en percussie.\nBij de opnames van het album \"Doris Day en andere Stukken\" (november/december 1981) was Carel Copier vervangen door Ren\u00e9 van Collem, ex-Stock en zoon van filmrecensent Simon van Collem. In mei 1982 werd hij uit de band gezet, ten gunste van Jan Pijnenburg (ex-Sweet d'Buster, Fontessa, Lucifer, Long Tall Ernie and the Shakers en Hollander). Deze kreeg echter kort na zijn eerste optreden een auto-ongeluk en kon tot januari 1983 niet drummen, waarna Van Collem teruggevraagd werd. De bezetting Vrienten-Jansz-Hendriks-Pijnenburg bleef vanaf 1983 gehandhaafd tot en met het afscheidsconcert op 14 april 1984 en opnieuw bij de re\u00fcnies van 2000 en 2008. Dit is in feite ook de bekendste samenstelling, hoewel Pijnenburg alleen op de live-platen uit de jaren tachtig meespeelde en op het re\u00fcniealbum \"Klaar\" uit 2000. Bij de \"Symphonica in Rosso\"-concerten in oktober 2012 in het Gelredome en de \u2018Glad ijs tour\u2019 van begin 2013 keerde Van Collem terug als drummer.\nDiscografie.\nAlbums.\nDe plaat \"Doe de dub\" is een remixversie van \"Doris Day en andere stukken.\" Vrienten maakte de plaat volgens het \u2018dub\u2019-principe, een remixtraditie die stamt uit Jamaica. Daar werden met grote bandrecorders bekende reggaehits bewerkt en voorzien van allerhande effecten waarbij echo en galm de populairste waren. Meestal werden daarbij veel zangpartijen weggelaten. Het instrumentale resultaat werd op Jamaica veelal op B-kantjes van singles uitgebracht. Ook Doe Maar werkte volgens dit principe maar bracht de dubs ook uit op elpee. Ondanks het feit dat \u2018Doe de dub\u2019 in beperkte oplage verscheen, is het een van de eerste dubplaten in Nederland en in elk geval de bekendste."}
{"id": "3817", "revid": "211114", "url": "https://nl.wikipedia.org/wiki?curid=3817", "title": "John F. Kennedy", "text": "John Fitzgerald (\u201eJack\u201d) Kennedy (Brookline (Massachusetts), 29 mei 1917 \u2013 Dallas (Texas), 22 november 1963), ook bekend onder zijn initialen JFK, was een Amerikaans politicus van de Democratische Partij. Vanaf 20 januari 1961 was hij de 35e en jongst gekozen president van de Verenigde Staten, totdat hij op 22 november 1963, tijdens een officieel bezoek in Dallas, op 46-jarige leeftijd in een open limousine werd vermoord.\nBij het grote publiek is Kennedy bekend geworden als de president die de Amerikaanse plannen bekendmaakte om een mens op de maan te zetten om zo de ruimtewedloop met de Sovjet-Unie te winnen. Daarnaast werd zijn voortijdig afgebroken termijn gekenmerkt door de Cubacrisis en steeds sterkere Amerikaanse inmenging in de Vietnamoorlog en zijn poging de wapenwedloop te stoppen. Kennedy was evenwel een meer pragmatisch dan ideologisch ge\u00efnspireerd leider.\nLevensloop.\nJonge jaren.\nKennedy kwam uit een van oorsprong Ierse rooms-katholieke familie. Zijn moeder heette Rose Fitzgerald. Zijn vader Joseph (Joe) Kennedy was een politicus en steenrijk zakenman. Het echtpaar had negen kinderen. Het gezin werd na Kennedy's verkiezing tot president ook wel de \"onoffici\u00eble koninklijke familie van de Verenigde Staten\" en de \"Kennedyclan\" genoemd, omdat er zo veel invloedrijke personen uit voortgekomen zijn.\nKennedy bleek zeer intelligent en had goede schoolresultaten, maar hij had al vroeg een slepende ziekte aan zijn maag-darmstelsel en later zware rugproblemen, die hem de rest van zijn leven zouden kwellen. Hij woonde en studeerde enige tijd in Londen en maakte v\u00f3\u00f3r de Tweede Wereldoorlog een reis door Europa, waarover hij in 1940 als afstudeerscriptie een scherp analyserend verslag schreef met daarin waarschuwingen tegen Hitler, getiteld \"Why England Slept\" over het Britse aandeel in het Verdrag van M\u00fcnchen, een scriptie die daarna als boek gepubliceerd een bestseller werd. Hij behaalde aan Harvard cum laude een diploma in internationale betrekkingen.\nTijdens de oorlog diende hij als luitenant bij de Marine hoewel hij aanvankelijk lichamelijk was afgekeurd. Dankzij de invloed van zijn familie lukte het hem echter in een gevechtsfunctie te worden geplaatst, iets wat bij latere verkiezingen gunstig kon zijn.\nEen dag nadat Japan Pearl Harbor bombardeerde (op 7 december 1941), werd Kennedy uitgezonden naar de Stille Oceaan. Daar voerde hij het bevel over een motortorpedoboot (de PT-109) die door de Japanse kruiser Amagiri bij de Salomonseilanden overvaren werd en zonk, waarna hij met een moedige actie toch zijn bemanning wist te redden. Na het zinken van de boot zwom Kennedy met de overlevenden vier uur in zee voordat zij een 5,6\u00a0km verder gelegen eiland (Kennedy Island of ook wel Kasolo Island) wisten te bereiken. Kennedy, die deel had uitgemaakt van de zwemploeg van Harvard, trok hierbij een gewond bemanningslid. Omdat Kasolo Island slechts 100 meter in doorsnede is en er geen voedsel te vinden was, zwommen Kennedy en zijn mannen naar een ander eiland (Olasana Island). Omdat er in dit gebied regelmatig Japanse schepen langs voeren, was deze tocht niet zonder gevaar. Na 10 dagen van kokosnoten geleefd te hebben, werden Kennedy en zijn mannen ontdekt door plaatselijke bewoners en ten slotte gered. Voor zijn betoonde moed en doorzettingsvermogen ontving Kennedy de Navy and Marine Corps Medal. Tegen verslaggevers die aan hem vroegen hoe hij een oorlogsheld was geworden, grapte Kennedy \"omdat ze mijn boot tot zinken brachten\".\nPolitieke carri\u00e8re.\nIn 1946 werd Kennedy gekozen tot Congreslid voor Boston en in 1952 tot senator. In 1956 schreef hij \"Profiles in Courage\" over Amerikaanse senatoren die met gevaar voor hun loopbaan standpunten innamen die afweken van die van hun partij. Dit boek kreeg in 1957 de journalistieke Pulitzerprijs voor biografie.\nAls Congreslid bezocht Kennedy voor het eerst Frans Indo-China, waar op dat moment de Eerste Indochinese Oorlog aan de gang was. In 1956, na de stichting van Noord- en Zuid-Vietnam, bezocht hij de regio opnieuw.\nPresidentschap.\nJohn F. Kennedy werd in 1960 gekozen tot 35e president van de VS na een nipte verkiezingsoverwinning (een half procent verschil). op de Republikein en zittend vicepresident Richard Nixon. Zijn running mate was Lyndon B. Johnson, die dan ook zijn vicepresident werd. Kennedy's presidentschap was sterk pragmatisch; historica Barbara Tuchman kenmerkt Kennedy als \"progressief noch conservatief (...) een man met een snel verstand en sterke ambitie die vele verheven principes overtuigend, welsprekend en zelfs barmhartig wist te verwoorden, terwijl zijn daden daar niet altijd mee in overeenstemming waren. (...) In het Kennedy-kamp werden idealisten gewoonlijk 'zeveraars' genoemd of 'sentimentele doetjes'.\"\nKennedy liet zich niet makkelijk manipuleren en liet al vroeg merken wie de baas was. Na de mislukte invasie in de Varkensbaai ontsloeg Kennedy twee hoge CIA-bazen en dreigde naar verluidt de CIA \"in duizend stukjes te versplinteren en uit te strooien in de wind.\" Kennedy wilde ook J. Edgar Hoover ontslaan, die al sinds mensenheugenis de directeur van de FBI was. Hij veranderde van gedachten toen dit plan, vanwege de politieke gevolgen ervan, niet haalbaar bleek te zijn. Kennedy's presidentschap werd ook gekenmerkt door zijn streven naar vrede en zijn menslievendheid. Dit alles leverde hem medestanders op, maar zorgde ook voor tegenstanders op hoge posities.\nKennedy's presidentschap begon in een economisch voorspoedige tijd. Wel waren er in het land veel strijdpunten. Vooral in het zuiden kwam nog veel racisme voor en was er in het openbare leven sprake van een strikte rassenscheiding, vergelijkbaar met apartheid in Zuid-Afrika. Het verzet daartegen nam toe, mede onder invloed van Ds. Martin Luther King. Veel strijders voor burgerrechten waren ge\u00efnspireerd door de vooruitgangsboodschap van Kennedy, maar kregen in de praktijk geen steun van de president. Kennedy vond het opheffen van rassenscheiding een zaak van de individuele staten en niet van de federale overheid. Slechts als federale wetten werden overtreden (zoals de weigering zwarte reizigers te bedienen bij busreizen tussen verschillende staten van de VS) greep hij in. De zwarte bevolking moest wachten op president Johnson, de opvolger van Kennedy, die wetgeving invoerde tegen discriminatie op grond van huidskleur.\nBuitenlandbeleid.\nDe Koude Oorlog voerde vanaf het allereerste begin de boventoon in Kennedy's buitenlandbeleid, dat mede werd bepaald door de Republikeinse minister van Defensie Robert McNamara. In december 1960 was het Nationaal Bevrijdingsfront van Zuid-Vietnam opgericht en twee weken voor Kennedy's inhuldiging op 20 januari 1961 had Nikita Chroesjtsjov, de Russische president, de 'nationale bevrijdingsoorlogen' in Vietnam, Cuba en elders volledige steun van de Sovjet-Unie beloofd. Kennedy verwees hiernaar in zijn inaugurele rede als het 'uur van het grootste gevaar' voor de vrijheid. Al in de eerste tien dagen van Kennedy's presidentschap werd een plan gelanceerd om met Amerikaans geld en personeel de Zuid-Vietnamese strijdmachten uit te breiden met 20.000 militairen en 32.000 paramilitairen. De inmenging in de Vietnamese burgeroorlog werd steeds intensiever; begin 1963 waren er 17.000 Amerikaanse militairen aanwezig in Zuid-Vietnam.\nVietnam.\nHet Congres werd buiten de besluitvorming over Vietnam gehouden; op beschuldigingen uit Republikeinse hoek dat hij \"niet openhartig\" was tegenover zijn volk, antwoordde Kennedy in februari 1962 dat er \"daar geen gevechtstroepen in de gebruikelijke betekenis van het woord naartoe gestuurd\" waren. De voornaamste activiteiten van de Amerikaanse krijgsmacht in Vietnam waren troepentransport, opleiding van Zuid-Vietnamese manschappen, luchtsteun bij anti-guerrilla-acties en ontbladering van bossen door onder andere Agent Orange (vanaf 1961). Het aantal Amerikaanse doden in het gebied bedroeg tijdens Kennedy's eerste ambtsjaar 14, het jaar daarop 109. Onder Amerikaanse leiding leken de kansen voor Zuid-Vietnam te keren; gewelddadige deportatie van de Zuid-Vietnamese plattelandsbevolking door de eigen regering speelde hierin overigens ook een grote rol, omdat zo de \"Vietcong\"-guerrillero's de toegang tot voedsel kon worden ontzegd.\nKennedy speelde een rol in de escalatie van de oorlog in Vietnam, nadat hij een geslaagde militaire coup tegen de Vietnamese president Ng\u00f4 \u0110\u00ecnh Di\u1ec7m had gesteund, maar niet diens moord. Di\u1ec7m was gekant tegen een grotere militaire betrokkenheid van de VS in Vietnam en twijfelde over het verbond van zijn land met de Verenigde Staten.\nDe Varkensbaai-invasie.\nAl snel kreeg Kennedy te maken met een erfenis van zijn voorganger, president Eisenhower: een plan om een invasie te laten plegen op Cuba door anti-Castro-Cubanen onder leiding van onder andere de CIA. Kennedy was door zijn staf op de hoogte en besloot dit plan door te zetten. Kennedy verzekerde de Amerikaanse bevolking dat het land hierbij niet zelf betrokken zouden raken. Op het laatste moment wilde de CIA toestemming om Amerikaanse strijdkrachten in te zetten, omdat de invasie met de anti-Castro-Cubanen mislukte. Kennedy weigerde en de invasie liep uit op een groot fiasco. Honderden mannen sneuvelden of werden gevangengenomen. Voor een hoge losprijs kon Kennedy ze later \"kopen\" van Castro. Dit incident werd bekend onder de naam Invasie in de Varkensbaai en het Varkensbaai-Fiasco. Kennedy hield een speech op televisie waarin hij de volledige verantwoordelijkheid van de blunder op zich nam.\nReis naar de maan.\nKennedy gaf tijdens zijn presidentschap de ruimtevaart een enorme impuls nadat de Sovjets een voorsprong hadden genomen in de ruimterace. In 1961 stelde hij het Amerikaans Congres voor om geld beschikbaar te stellen voor een reis naar de maan. Kennedy vroeg zich echter af of deze reis een nationale kwestie zou moeten zijn. In een voordracht voor de Verenigde Naties op 20 september 1963 gaf hij aan dat hij mogelijkheden zag deze reis in samenwerking met de Sovjet-Unie te maken. Kennedy kreeg de kans niet dat voorstel nader uit te werken, twee maanden later werd hij vermoord.\nCubacrisis.\nIn de tweede helft van zijn presidentschap werden de internationale spanningen in de Koude Oorlog groter en mondden uit in de Cubacrisis, die had kunnen uitlopen op een Derde Wereldoorlog. Er waren nucleaire raketten in het spel en Chroesjtsjov had gedreigd deze af te schieten. Kennedy speelde blufpoker op het hoogste niveau, maar kwam op 28 oktober 1962 als winnaar uit de strijd. Door het diplomatiek oplossen van de crisis steeg zijn populariteit.\nIsra\u00ebl.\nHij maakte het voor Isra\u00ebl in 1962 mogelijk om Amerikaanse Hawk-luchtdoelraketten te kopen. In het telegram van het State Department (ministerie van Buitenlandse Zaken) valt daarover te lezen: \u201dMet het oog op de opbouw in de regio van offensieve luchtbewapening en raketsystemen voelen we ons gedwongen om positief te reageren op de vraag van Isra\u00ebl om defensieve korte-afstand Ground-to-air interceptor-raketsystemen te kunnen kopen.\nNadat Israel het jaren verborgen had gehouden kreeg hij lucht van Isra\u00eblische nucleaire activiteiten bij Dimona in de Negev. Uit vrijgegeven documenten blijkt dat president John Kennedy de Isra\u00eblische premier Levi Eshkol in 1963 een ernstige waarschuwing gaf dat de steun van de VS voor het jonge land 'ernstig in gevaar zou komen' als Isra\u00ebl de door hem gevraagde periodieke inspecties van de kernreactor van Isra\u00ebl niet zou toestaan. Hij stond op halfjaarlijkse Amerikaanse inspecties. Hij was woedend, want in de Koude Oorlog met twee nucleaire supermachten tegenover elkaar, hechtte hij zeer aan non-proliferatie. De afspraken die daarna met de Isra\u00ebli\u00ebrs werden gemaakt waren echter dermate zwak dat van echte inspecties feitelijk nauwelijks sprake was. De Amerikaanse inspecteurs hadden uiteindelijk dan ook alleen vermoedens.\nUitspraken.\nKennedy was een begaafd spreker met een sterk charisma, dat opviel bij mensen uit de gehele westerse wereld. Hij werd een icoon van het westerse kamp in de Koude Oorlog. Bij zijn buitenlandse bezoeken kreeg hij altijd veel enthousiaste belangstelling, zoals in Berlijn, waar hij staande op het balkon van Rathaus Sch\u00f6neberg de legendarisch geworden woorden \"Ich bin ein Berliner\" uitsprak. Een andere veelgeciteerde uitspraak van hem is \"Ask not what your country can do for you, ask what you can do for your country\", die deel uitmaakte van zijn inauguratietoespraak.\nEnkele andere markante en nog veel geciteerde uitspraken hadden betrekking op het begin jaren 1960 geuite voornemen om binnen tien jaar \"mensen op de maan\" te zetten (en ze weer veilig terug te brengen). Dit zou ook gebeuren met het toen opgestarte Apolloprogramma. Uit zijn toespraak voor de Algemene Vergadering van de Verenigde Naties in september 1961 komen de uitspraken dat deze organisatie \"het enige alternatief voor oorlog\" zou zijn en dat \"de mensheid een einde aan de oorlog moet maken, omdat de oorlog anders een einde aan de mensheid zal maken\". Weer een andere uitspraak, over de toestand van de moderne mens, leidde tot de invoering van de naar hem genoemde Kennedymarsen over 80\u00a0km (50\u00a0mijl), die in Nederland jaarlijks in veel plaatsen worden georganiseerd.\nMoord.\nOp 22 november 1963 om 12.30 uur CST (18.30 UTC) werd Kennedy dodelijk verwond door twee geweerkogels, \u00e9\u00e9n door het hoofd en \u00e9\u00e9n door zijn rug, terwijl hij in een open presidenti\u00eble limousine over Dealey Plaza in Dallas (Texas) gereden werd. Zijn rijtoer was onderdeel van een publieksreis door Texas, mede georganiseerd met het oog op zijn eventuele herverkiezing in 1964.\nKennedy was de vierde president van de Verenigde Staten die vermoord werd en de achtste die tijdens de uitoefening van zijn ambt overleed. Twee offici\u00eble onderzoeken leidden tot de conclusie dat Lee Harvey Oswald, werkzaam in het schoolboekenmagazijn op Dealey Plaza, de moordenaar was. Volgens het onderzoek van de Commissie-Warren handelde Oswald alleen, volgens het onderzoek van de Enqu\u00eatecommissie van het Huis van Afgevaardigden was er ten minste nog \u00e9\u00e9n andere schutter. De moord op Kennedy is nog altijd onderwerp van speculatie en heeft stof opgeleverd voor vele samenzweringstheorie\u00ebn.\nTwee dagen na de moord op Kennedy werd Oswald op het politiebureau van Dallas vermoord door nachtclubeigenaar Jack Ruby, waardoor hij niet meer kon worden voorgeleid en er geen proces tegen hem werd gevoerd.\nHet graf van John F. Kennedy bevindt zich op de begraafplaats Arlington National Cemetery, Virginia, vlak bij het Pentagon. Met een \"eeuwige vlam\" is het voor de vele bezoekers een herdenkingsplaats.\nNa de moord op Kennedy leidde Jim Garrison, de officier van justitie in New Orleans, een uitgebreid onderzoek naar de omstandigheden rondom deze moord. Dit leidde uiteindelijk tot een proces wegens samenzwering tegen de zakenman Clay Shaw, die evenwel werd vrijgesproken.\nFamilie.\nPriv\u00e9leven.\nAls gevolg van de tijdens de oorlog bij een reddingsactie opgelopen verwondingen en andere kwalen, zoals de ziekte van Addison (waar toen nog geen goede medicatie voor ontwikkeld was), leed Kennedy aan ernstige rugpijnen. Buiten het zicht van de openbaarheid liep hij daarom vaak op krukken. Hoewel Kennedy naar buiten toe de indruk maakte een buitengewoon gezond man te zijn, was dat in werkelijkheid niet zo. Hij stond onder voortdurend medisch toezicht en had een lijfarts.\nJohn Kennedy kende van jongs af aan aan een turbulent liefdesleven en had een groot aantal minnaressen, zoals lange tijd de Deense journaliste Inga Arvad in Washington in de jaren 1940, die verdacht werd een nazi-spionne te zijn. Ook wordt beweerd dat Kennedy tijdens zijn huwelijk een relatie zou hebben gehad met Marilyn Monroe, die hem op zijn vijfenveertigste verjaardag zo verleidelijk had toegezongen (\"Happy Birthday, Mr. President\"). Bewijs hiervoor ontbreekt echter. Hij was sinds 1953 getrouwd met Jacqueline Bouvier, met wie hij vier kinderen kreeg: Arabella (1956, doodgeboren), Caroline (1957), John F. Jr. (1960-1999) en Patrick (1963, stierf twee dagen na zijn geboorte).\nNalatenschap.\nEerbewijzen.\nDe naam van Kennedy leeft onder andere voort in het vliegveld John F. Kennedy International Airport (voorheen: \"Idlewild\") in het stadsdeel Queens in New York en na zijn dood bepaalde zijn opvolger dat de lanceerbasis op Cape Canaveral in Florida voortaan het Kennedy Space Center zou heten. Midden jaren 60 werd in de VS het vliegdekschip de USS John F. Kennedy gebouwd, het enige schip in de John F. Kennedyklasse. Welke grote indruk hij had gemaakt bleek onder meer toen binnen een paar maanden na zijn overlijden ook in Europa al grote straten en pleinen naar hem werden vernoemd. Zo werd al op 9 januari 1964 de Rivierenlaan te Amsterdam omgedoopt tot President Kennedylaan en in Eindhoven kwam de John F. Kennedylaan. In Antwerpen werd een tunnel onder de Schelde naar hem genoemd en in Gent werd een brug over de Moervaart naar hem genoemd. In Suriname de John F. Kennedyweg.\nFilm en televisie.\nKennedy's naam leeft ook voort in verschillende films en televisieseries die zijn uitgebracht, waarin hij voorkomt. Deze films en series gaan veelal over zijn presidentschap, of over bekende gebeurtenissen die in zijn presidentschap plaatsvinden. Er kwamen ook films uit waarin vooral zijn biografie op de voorgrond treedt.\nKennedy werd onder meer vertolkt door:\nIn de film \"JFK\" (1991) komt Kennedy alleen in archiefbeelden voor."}
{"id": "3821", "revid": "67990555", "url": "https://nl.wikipedia.org/wiki?curid=3821", "title": "West-Vlaanderen", "text": "West-Vlaanderen (Frans: \"Flandre-Occidentale\") is een van de tien provincies van Belgi\u00eb en tegelijk een van de vijf provincies van het Vlaams Gewest. Het is de meest westelijk gelegen provincie van Vlaanderen en Belgi\u00eb en is de enige Belgische provincie die aan de Noordzee ligt. De provincie heeft een oppervlakte van 3.197 km\u00b2 en telt ruim 1,2 miljoen inwoners. De hoofdstad van West-Vlaanderen is Brugge. Andere grote steden zijn Kortrijk, Oostende en Roeselare.\nToponymie.\nHet toponiem West-Vlaanderen bestaat uit twee delen, namelijk \"west\" en \"Vlaanderen\".\nEen pagus is een gouw. Het was een soort (klein) graafschap, iets kleiner dan een arrondissement, maar groter dan een kanton. De Latijnse toenaam \"Flandrensis\" verwijst naar het kenmerkende schorre en slib van de streek. Pagus Flandrensis was een kustgebied met grote getijdengeulen en groene schorren waarin schapenboeren leefden, al dan niet op terpen. Het gebied strekte zich uit rond Brugge tussen IJzer en Zwin en ontwikkelde zich in de volgende eeuwen tot het belangrijke Graafschap Vlaanderen.\nGeschiedenis.\nOnder de Franse bezetting werd het graafschap Vlaanderen opgeheven en werden uit het gebied in 1795 twee Franse departementen gevormd. Het westelijke deel van Vlaanderen werd het Leiedepartement \"(d\u00e9partement de la Lys)\". Na de geallieerde bevrijding van 1815 werd dit departement de Nederlandse provincie West-Vlaanderen en vervolgens in 1830 na de Belgische afscheiding de Belgische provincie met deze naam. Na de vastlegging van de taalgrens in 1962 verloor de provincie de huidige Henegouwse gemeenten Komen en Moeskroen.\nGeografie.\nWest-Vlaanderen is de enige Belgische provincie die aan de kust gelegen is. Het westelijke en noordelijke deel van de provincie bestaan hoofdzakelijk uit de vlakke Polders, in het westen doorsneden door de rivier de IJzer, die in Nieuwpoort in de Noordzee uitmondt. Het binnenland is minder vlak, en in het zuiden bevindt zich het West-Vlaams Heuvelland, met als hoogste top de Kemmelberg (154 m - TAW). Het zuidoosten van de provincie wordt doorsneden door de rivier de Leie, die verder naar Oost-Vlaanderen stroomt. In het uiterste zuidoosten wordt de provinciegrens door de Schelde gevormd.\nWest-Vlaanderen is de enige Vlaamse provincie die aan twee buurlanden grenst, zowel aan Frankrijk als aan Nederland.\nQua oppervlakte is de provincie de grootste in het Vlaams Gewest en de op vier na grootste in Belgi\u00eb.\nStedelijke gebieden beslaan 22,8% van de kadastrale oppervlakte, land- en tuinbouwgebied zo'n 68%. Dit laatste zorgt voor een relatief open en landelijk karakter, voornamelijk in de Westhoek. De provincie wordt niet gedomineerd door \u00e9\u00e9n grote stad, maar kent een stedenpatroon dat relatief evenwichtig over de vier regionale steden Brugge, Kortrijk, Oostende en Roeselare is verspreid, met de kleinere steden, zoals Ieper, Waregem, Tielt, Torhout, Izegem, Poperinge, Diksmuide en Veurne, ertussenin. Vooral Brugge in het noorden en Kortrijk in het zuiden gelden als belangrijkste aantrekkingspolen. Het zuiden van de provincie staat onder toenemende invloed van de metropool Rijsel, maar de staatsgrens en het taalverschil remmen deze vooralsnog wat af.\nAdministratieve indeling.\nArrondissementen.\nGerechtelijke arrondissementen.\nMet ingang vanaf 1 april 2014 valt de provinciegrens van West-Vlaanderen samen met de grens van het nieuwe gerechtelijk arrondissement West-Vlaanderen. De vier voormalige gerechtelijke arrondissementen van West-Vlaanderen (Brugge, Kortrijk, Ieper en Veurne) zullen blijven verder bestaan in de vorm van gerechtelijke arrondissementsafdelingen.\nGemeenten.\nGemeenten met een stadstitel hebben \"(stad)\" achter de naam\nDemografie.\nEvolutie van het inwonertal.\nDe bevolking van de provincie is sedert de onafhankelijkheid van Belgi\u00eb bijna verdubbeld, wat duidelijk minder is dan op nationaal vlak. Deze stijging is vrij regelmatig verlopen met als uitzonderingen de periode 1846-1866 met een nulgroei ten gevolge van de hongersnood te wijten aan de Internationale Aardappelcrisis en het decennium van de Eerste Wereldoorlog, toen de bevolking op korte termijn met ongeveer 70.000 was teruggelopen om in het volgende decennium al terug het vooroorlogse peil te overtreffen. Vanaf 1960 is de groei minder sterk, zoals ook in de rest van het land het geval is. De kleine terugval tussen 1960 en 1970 is het gevolg van het verlies van de gemeenten Moeskroen en Komen-Waasten aan de provincie Henegouwen naar aanleiding van het vastleggen van de taalgrens in 1963.\nOp basis van de historische samenstelling van de provincie (inclusief Komen en Moeskroen tot 1963).\nInwoneraantal x 1000\nOp basis van de huidige samenstelling van de provincie (exclusief Komen Moeskroen).\nInwoneraantal x 1000\nBevolkingsdichtheid.\nDe gemiddelde bevolkingsdichtheid voor de provincie bedraagt 376 inwoners per km\u00b2, wat ongeveer gelijk is aan het nationaal gemiddelde (369 inw./km\u00b2), maar beduidend minder dan het gemiddelde voor Vlaanderen (479 inw./km\u00b2). Enkele gemeenten uit de Westhoek behoren met minder dan 100 inw./km\u00b2 tot de dunstbevolkte van het land. Lo-Reninge met 52 inw./km\u00b2 is de Vlaamse gemeente met de laagste bevolkingsdichtheid.\nDe hoogste concentraties zijn te vinden in het economisch sterke zuidoosten van de provincie (regio Kortrijk-Roeselare) en bij de centrumsteden Brugge en Oostende.\nLeeftijdsopbouw.\nDe kustgemeenten kenmerken zich door een leeftijdsopbouw die sterk afwijkt van deze in de rest van de provincie en bij uitbreiding het land. Het aandeel 65-plussers bedraagt met uitzondering van Oostende en Bredene in al deze gemeenten ongeveer 35% (Koksijde zelfs 43,6%) waar dit voor de rest van de provincie slechts 22% is, een fenomeen te wijten aan inwijking van gepensioneerden uit de rest van het land die zich hier vestigen. Een direct gevolg hiervan is het hoge sterftecijfer van 13\u2030 voor deze gemeenten, waar dit voor de rest van de provincie slechts 9,66\u2030 is. \nCultuur.\nTaal.\nDe offici\u00eble taal is het Nederlands. Tegen de taalgrens liggen echter de faciliteitengemeenten Spiere-Helkijn en Mesen, waar Franstaligen ook in hun eigen taal geholpen kunnen worden.\nDialect.\nIn de provincie wordt het typisch West-Vlaams dialect algemeen als (gesproken) omgangstaal gebruikt. Het West-Vlaams is de meest gebruikte streektaal van Belgi\u00eb.\nReligie en levensbeschouwing.\nDe rooms-katholieke parochies in de provincie vallen onder het bisdom Brugge. De patroonheilige van de provincie is Sint-Donaas.\nMobiliteit.\nOpenbaar vervoer.\nHet openbaar vervoer in de provincie West-Vlaanderen is vooral naar en vanuit de steden Brugge en Kortrijk georganiseerd. Zowel het busvervoer in de provincie en de steden als de kusttram worden ge\u00ebxploiteerd door de Vlaamse Vervoermaatschappij De Lijn. Het spoorwegvervoer wordt daarentegen op federaal niveau door de Nationale Maatschappij der Belgische Spoorwegen georganiseerd.\nPolitiek.\nHet provinciebestuur is gevestigd in de deelgemeente Sint-Andries in de stad Brugge en zetelt in het Provinciehuis Boeverbos. Bij het station van Brugge staat het Jacob van Maerlantgebouw met daarin het Vlaams Administratief Centrum (VAC) van de Vlaamse overheid.\nGouverneurs.\nVoetnoten:\nProvincieraad en deputatie.\nDe provincieraad van West-Vlaanderen wordt elke zes jaar rechtstreeks verkozen. Het dagelijks bestuur is in handen van de deputatie van de provincieraad. Die bestaat uit leden verkozen door de provincieraad en wordt voorgezeten door de gouverneur, die benoemd wordt door de Vlaamse Regering.\nLegislatuur 2018-2024.\nNa de hervorming van 2017 telt de provincieraad slechts 36 leden, die op 14 oktober 2018 werden verkozen in drie kiesdistricten: Brugge (9), Ieper-Oostende-Diksmuide (11) en Kortrijk-Roeselare-Tielt (16).\nDe deputatie bestaat uit 4 leden, gevormd door een coalitie bestaande uit CD&amp;V, sp.a/Vooruit en Open Vld:\nLegislatuur 2012-2018.\nDe 72 provincieraadsleden werden verkozen bij de provincieraadsverkiezingen van 14 oktober 2012 in zeven kiesdistricten: Brugge (17), Ieper (7), Kortrijk (17), Oostende (9), Veurne-Diksmuide (7), Roeselare (9) en Tielt (6).\nDe deputatie telde 6 leden en werd gevormd door een coalitie tussen CD&amp;V, sp.a en Open Vld, voorgezeten door de provinciegouverneur, sinds 2012 Carl Decaluwe.\nLegislatuur 2006-2012.\nDe provincieraad telde 84 leden, verkozen op 8 oktober 2006 in 12 kiesdistricten. De deputatie bestond uit een coalitie van CD&amp;V / N-VA en sp.a.\nJustitie.\nAssisenhof.\nPer provincie wordt er een assisenhof georganiseerd. Het is een rechtscollege dat belast is met het vonnissen van \"misdaden\", politieke delicten en drukpersdelicten (uitgezonderd diegene in verband met xenofobie en racisme). Een hof van assisen bestaat uit twee afzonderlijke organen, namelijk 'het hof', dat bestaat uit een voorzitter, raadsheer in het Hof van Beroep, en uit twee assessoren (bijzitters), rechters in de rechtbank van eerste aanleg en de jury. Deze volksjury van twaalf gezworenen wordt bij elk proces opnieuw samengesteld. Tegen de uitspraak of het \"arrest\" van een assisenhof kan men niet in beroep gaan. Wel kan men in geval van procedurefouten \"in cassatie\" gaan bij het Hof van Cassatie. Procureur-generaal is Anita Harrewyn van het gerechtelijk gebied Gent."}
{"id": "3822", "revid": "811889", "url": "https://nl.wikipedia.org/wiki?curid=3822", "title": "Henegouwen", "text": "Henegouwen (Frans: \"Hainaut\", Picardisch: \"H\u00e9nau\", Waals: \"Hinnot\", West-Vlaams: \"Enegouwn\", Duits: \"Hennegau\") is een provincie in het zuidwesten van Belgi\u00eb, met als hoofdstad Bergen. De oppervlakte is 3786 km\u00b2 en de provincie telt 1.360.074 inwoners (1 januari 2024). De provincie behoort tot Walloni\u00eb, is Franstalig, maar telt vier gemeenten (Komen-Waasten, Moeskroen, Vloesberg en Edingen) waar bij het vastleggen van de taalgrens in 1963 taalfaciliteiten toegekend werden aan de Nederlandstaligen. Ook wordt in het westen van de provincie Picardisch gesproken en in het oosten Waals.\nGeschiedenis.\nHet grootste deel van het huidige Henegouwen ligt op het grondgebied van het vroegere graafschap Henegouwen. Zowat de helft van het historische graafschap werd geannexeerd door de Franse koning Lodewijk XIV en ging samen met het geannexeerde deel van het graafschap Vlaanderen de zelfstandige Franse provincie Flandre vormen. Deze provincie werd bij de Franse Revolutie het Noorderdepartement.\nBij de Franse annexatie in 1795 werd het deel van Henegouwen dat bij de Oostenrijkse Nederlanden gebleven was, opgenomen in het departement Jemmape, later Jemappes. Dit Franse departement werd in 1815 de Nederlandse en in 1830 de Belgische provincie Henegouwen. Het (Nederlandstalige) gebied rond Halle, dat deel was van het graafschap Henegouwen en van het departement Jemappes, werd overgeheveld naar de nieuwe provincie 'Brabant'.\nDe provinciegrenzen werden voor het laatst aangepast bij het vastleggen van de taalgrens in 1963. Twaalf toenmalige en in meerderheid Franstalige gemeenten werden toen volledig overgeheveld van West-Vlaanderen en Oost-Vlaanderen, daarnaast werden nog enkele kleinere gehuchten om dezelfde reden deel van de provincie. Henegouwen stond zelf drie toenmalige gemeenten en enkele gehuchten af aan Oost-Vlaanderen en Brabant. Door de overheveling van Komen werd een exclave gecre\u00eberd tussen Frankrijk en West-Vlaanderen.\nGeografie.\nEen deel van Henegouwen ligt op het Henegouws Plateau. Het laagste deel van de provincie wordt gevormd door de depressie Henekom.\nAdministratieve indeling.\nArrondissementen.\nAdministratieve arrondissementen.\nDe provincie Henegouwen heeft zeven administratieve arrondissementen:\nGerechtelijke arrondissementen.\nDe provincie Henegouwen heeft \u00e9\u00e9n gerechtelijke arrondissement:\nMet ingang vanaf 1 april 2014 valt de provinciegrens van Henegouwen samen met de grens van het nieuwe gerechtelijk arrondissement Henegouwen. De drie voormalige gerechtelijke arrondissementen van Henegouwen (Bergen, Charleroi en Doornik) zullen blijven verder bestaan in de vorm van gerechtelijke arrondissementsafdelingen.\nGemeenten.\nGemeenten met een stadstitel hebben \"(stad)\" achter de naam\nDemografie.\nEvolutie van het inwonertal.\nInwoneraantal x 1000\nHenegouwen was bij de onafhankelijkheid van Belgi\u00eb in 1830 naar bevolking de tweede grootste provincie van het land (na Oost-Vlaanderen). Door de sterke economische ontwikkeling in de 19e eeuw (vooral mijnbouw, maar ook staal, glas en chemie) nam de bevolking erg snel toe, zodat Henegouwen vanaf 1860 tot 1930 naar bevolking de grootste provincie van het land was. Vanaf 1930 was er nog nauwelijks groei (de toename van de bevolking tussen 1961 en 1970 was voornamelijk het gevolg van de overheveling van de gemeenten Komen en Moeskroen van West-Vlaanderen naar Henegouwen bij het vastleggen van de taalgrens in 1963), waardoor Henegouwen nu nog slechts de derde grootste provincie is (na Antwerpen en Oost-Vlaanderen). Opvallend is dat de forse groei in de 19e eeuw vrijwel geheel voor rekening viel van een beperkt aantal gemeenten op de west-oost lopende industrie-as van de Borinage tot Charleroi, terwijl in het rurale westelijke en zuidelijke deel van de provincie een aantal gemeenten anno 2016 minder inwoners hadden dan in 1846. Op kortere termijn (periode 1970-2016) deed zich het omgekeerde fenomeen voor; de oude industriegemeenten verloren inwoners (o.a. Charleroi -15%) en er was een bovengemiddelde groei in de meer landelijke gemeenten.\nDe provincie kende van 1946 tot 1956 een grote inwijking van voornamelijk Italiaanse arbeidsmigranten waardoor er in steden als Charleroi en La Louvi\u00e8re tot een kwart van de bevolking Italiaanse wortels heeft. De Vlaamse emigratie naar Walloni\u00eb, medebepalend voor de bevolkingsgroei voor Wereldoorlog II was dan al gestopt.\nBevolkingsdichtheid.\nDe bevolkingsdichtheid In Henegouwen ligt met 353 inw./km\u00b2 net iets lager dan het cijfer voor Belgi\u00eb (369 inw./km\u00b2) maar beduidend hoger dan het gemiddelde voor Walloni\u00eb (214 inw./km\u00b2) waar enkel de provincie Waals-Brabant, en dit slechts sinds 2012, iets hoger scoort (364 inw./km\u00b2). Opvallend zijn de verschillen tussen de zeer hoge bevolkingsdichtheid in de relatief smalle strook lopend van de Borinage bij de Franse grens tot net voorbij Charleroi (deel van de Waalse industrie-as) en de lage tot zeer lage dichtheid in de zogenaamde Botte du Hainaut in het zuiden en het Pays des Collines in het noordwesten.\nCultuur.\nTaal.\nDe offici\u00eble taal is het Frans. De provincie ligt ten zuiden van de taalgrens en er zijn faciliteiten voor Nederlandstaligen in de faciliteitengemeenten Komen-Waasten, Moeskroen, Vloesberg en Edingen.\nPolitiek.\nProvincieraad en deputatie.\nLegislatuur 2018-2024.\nDe provincieraad bestaat sinds 2013 uit 56 leden. V\u00f3\u00f3r de verkiezingen van 2012 bestond de provincieraad uit 84 leden.\nDe deputatie bestaat uit 4 leden, gevormd door een coalitie bestaande uit PS en MR."}
{"id": "3823", "revid": "15168", "url": "https://nl.wikipedia.org/wiki?curid=3823", "title": "Luik (provincie)", "text": "Luik (Frans: \"Li\u00e8ge\" of \"Li\u00e9ge\" (verouderd); Duits: \"L\u00fcttich\") is een provincie van Belgi\u00eb, gelegen in Walloni\u00eb, met als hoofdstad de gelijknamige stad Luik.\nDe provincie telde 1.119.038 inwoners op 1 januari 2024.\nGeschiedenis.\nDe basis van de provincie was het Franse departement Ourthe. Na de Slag bij Waterloo (1815) werd het grootste deel daarvan de Nederlandse provincie Luik. De oostelijke kantons van het departement (Eupen, Malmedy, Sankt Vith, Kronenburg en Schleiden) werden aan Pruisen toegewezen. Na de Belgische afscheuring in 1830 bleef de provincie Luik onveranderd bestaan. Na de Eerste Wereldoorlog stond Pruisen Eupen, Malmedy en Sankt Vith af aan Belgi\u00eb; deze \"Oostkantons\" werden weer bij Luik gevoegd. In 1962 werden na de vaststelling van de taalgrens enkele gemeenten uitgeruild met de provincie Limburg (o.a. Voeren) en overgeheveld naar de provincie Brabant (o.a. Landen).\nIn juli 2021 werd de provincie getroffen door overstromingen, die minstens 36 slachtoffers maakte en vele huizen verwoestte.\nGeografie.\nDe provincie grenst in het noorden aan zowel Belgisch Limburg als kleine stukjes van Nederlands Limburg nabij Maastricht en Vaals, in het oosten grenst het aan de Duitse deelstaten Noordrijn-Westfalen en Rijnland-Palts, in het zuiden aan het Groothertogdom Luxemburg en de Belgische provincie Luxemburg, en in het westen aan de eveneens Belgische provincies Namen, Waals-Brabant en Vlaams-Brabant.\nIn het uiterste oosten, tegen de Duitse grens, bevinden zich de Oostkantons, een aantal gemeenten die de Duitstalige Gemeenschap vormen. De provincie is verder bekend om het natuurschoon en de toeristische aantrekkingskracht van de Ardennen. Ooit was het een belangrijk mijngebied. De belangrijke rivieren zijn de Maas, de Jeker, de Mehaigne, de Hoyoux, de Vesder, de Ourthe en de Ambl\u00e8ve. In de Hoge Venen ligt met 694 meter het hoogste punt van Belgi\u00eb, namelijk het Signaal van Botrange.\nAdministratieve indeling.\nArrondissementen.\nAdministratieve arrondissementen.\nDe provincie Luik heeft vier administratieve arrondissementen:\nGerechtelijke arrondissementen.\nDe provincie Luik heeft twee gerechtelijke arrondissementen:\nMet ingang vanaf 1 april 2014 valt de provinciegrens van Luik zonder het gerechtelijk arrondissement Eupen samen met de grens van het nieuwe gerechtelijk arrondissement Luik. De drie voormalige gerechtelijke arrondissementen van Luik (Hoei, Luik en Verviers) zullen blijven verder bestaan in de vorm van gerechtelijke arrondissementsafdelingen. Het gerechtelijk arrondissement Eupen bleef ook na de gewijzigde gerechtelijke indeling van 2014 een zelfstandig gerechtelijk arrondissement.\nGemeenten.\nGemeenten met een stadstitel hebben \"(stad)\" achter de naam\nDemografie.\nEvolutie van het inwonertal.\nMet ongeveer 1.100.000 inwoners is Luik naar bevolking gemeten de zesde provincie van het land. Als gevolg van de sterke ontwikkeling van de Luikse mijn en staalindustrie verdriedubbelde de bevolking in de eerste honderd jaar na de onafhankelijkheid van Belgi\u00eb, vanaf 1930 treedt tot 1970 een stagnatie op en nadien met de teloorgang van de mijnbouw en de crisis in de staalindustrie zelfs een lichte terugval. Pas aan het eind van de 20e eeuw knoopt men terug aan met een bescheiden groei. Sinds de onafhankelijkheid is de bevolkingsgroei ongeveer gelijk aan deze voor het hele land. Tot de gemeentefusies van 1977 was de stad Luik met ongeveer 160.000 inwoners, veruit de grootste Waalse stad, kort nadien heeft het deze plaats nipt verloren aan Charleroi.\nInwoneraantal \u00d7 1000\nPolitiek.\nProvincieraad en deputatie.\nLegislatuur 2018-2024.\nDe provincieraad bestaat sinds 2013 uit 56 leden. V\u00f3\u00f3r de verkiezingen van 2012 bestond de provincieraad uit 84 leden.\nDe deputatie bestaat uit 4 leden, gevormd door een coalitie bestaande uit PS en MR."}
{"id": "3824", "revid": "403120", "url": "https://nl.wikipedia.org/wiki?curid=3824", "title": "Luxemburg (provincie)", "text": "Luxemburg (Frans: \"Luxembourg\"; Waals: \"Lussimbork\"; Luxemburgs: \"L\u00ebtzebuerg\") is een van de tien Belgische en een van de vijf Waalse provincies. Het grenst aan het Groothertogdom Luxemburg en Frankrijk. Het wordt ook wel eens Belgisch-Luxemburg genoemd.\nGeschiedenis.\nDe provincie ontstond in 1839, negen jaar na het ontstaan van Belgi\u00eb, uit het Franstalige deel van het Groothertogdom Luxemburg.\nIn de jaren 1880 werden in het gebied de dolmen van W\u00e9ris en van Oppagne gevonden, alsook een aantal losse menhirs. Ze werden aangekocht en gerestaureerd, waarbij ook een Romeinse weg en Romeinse munten werden aangetroffen.\nGeografie.\nTopografie.\nDe provincie heeft een oppervlakte van 4440\u00a0km\u00b2, daarmee is het naar oppervlakte de grootste provincie van zowel het Waalse Gewest als van Belgi\u00eb. De hoofdstad van Luxemburg is Aarlen, gelegen in het zuidoosten van de provincie. Het hoogste punt vormt de 651 meter hoge Baraque de Fraiture in de gemeente Vielsalm. Rond de hoogste toppen is op beperkte schaal wintersport mogelijk.\nHydrografie.\nDe provincie is rijk aan rivieren, zoals de Semois, Lesse, Ourthe, Lhomme en S\u00fbre en riviertjes zoals onder andere de Rulles, Vierre, Vire, Ton. Op de Ourthe bij Nisramont en de Vierre bij Suxy zijn stuwdammen gebouwd. De Chiers vormt ter hoogte van Torgny over enkele kilometer de grens met Frankrijk. Het centraal-oosten van de provincie behoort met de S\u00fbre en zijn bijriviertjes tot het stroombekken van de Rijn. De rest van de provincie behoort tot het bekken van de Maas. Begin 19e eeuw werd begonnen met de bouw van het Ourthekanaal dat een verbinding zou vormen tussen de Maas bij Luik en de Moezel te Wasserbillig. Bij de onafhankelijkheid van Belgi\u00eb in 1830 werden de werken stilgelegd en het kanaal werd nooit voltooid. In Bernistap op de grens met het Groothertogdom zijn resten te vinden van de kanaaltunnel die op dat ogenblik in aanbouw was.\nGeografische streek.\nDe provincie maakt bijna geheel deel uit van de Ardennen-streek. Het zuidelijkste deel van Luxemburg heet de Gaume, ook wel Belgisch-Lotharingen genoemd. Dit gebied hoort niet meer bij de Ardennen maar bij Lotharingen. Het is een lagere streek dan de Ardennen (de toppen reiken niet verder dan zo'n vierhonderd meter) en heeft een milder klimaat. Samen met de Kempen worden hier de hoogste temperaturen van Belgi\u00eb gemeten tijdens de zomermaanden.\nAdministratieve indeling.\nArrondissementen.\nAdministratieve arrondissementen.\nDe provincie Luxemburg heeft vijf administratieve arrondissementen:\nGerechtelijke arrondissementen.\nDe provincie Luxemburg heeft \u00e9\u00e9n gerechtelijke arrondissement: Gerechtelijk arrondissement Luxemburg.\nMet ingang vanaf 1 april 2014 valt de provinciegrens van Luxemburg samen met de grens van het nieuwe gerechtelijk arrondissement Luxemburg. De drie voormalige gerechtelijke arrondissementen van Luxemburg (Aarlen, Marche-en-Famenne en Neufch\u00e2teau) zullen blijven verder bestaan in de vorm van gerechtelijke arrondissementsafdelingen.\nGemeenten.\nGemeenten met een stadstitel hebben \"(stad)\" achter de naam\nAangrenzende provincies.\nIn het westen grenst Luxemburg aan de provincie Namen en in het noorden aan de provincie Luik. In het oosten aan het Groothertogdom Luxemburg en in het zuiden aan de Franse regio Grand Est.\nDemografie.\nHoewel Luxemburg de grootste provincie van Belgi\u00eb is telt ze (op 1 januari 2018) \"slechts\" 283.227 inwoners. Hiermee is ze qua inwonertal en bevolkingsdichtheid de kleinste. De bevolkingsgroei is in de negentiende en tot het einde van de twintigste eeuw beperkt gebleven en lag zowat vijf maal lager dan het nationaal gemiddelde over deze periode. Vanaf 1980 treedt een kentering op en neemt de bevolking snel toe. Gedurende de laatste 30 jaar kwamen er 56.000 inwoners bij, meer dan tijdens de vorige 150 jaar. Het arrondissement Aarlen behoort zelfs tot de snelst groeiende regio's van het land. Deze evolutie is grotendeels toe te schrijven aan arbeidsmigratie te wijten aan de invloed van het economisch welvarende en nabijgelegen Groothertogdom Luxemburg. Toch zijn er ook nu nog een aantal gemeenten waar het aantal inwoners lager ligt dan het geval was midden 19e eeuw.\nBevolkingsontwikkeling.\nInwoneraantal \u00d7 1000\nBevolkingsdichtheid.\nDe bevolkingsdichtheid van de provincie bedraagt 64 inw. per km\u00b2 (2018), wat ongeveer \u00e9\u00e9n zesde is van het getal voor Belgi\u00eb (373 inw/km\u00b2) en ongeveer \u00e9\u00e9n derde van het getal voor Walloni\u00eb (215 inw./km\u00b2). De gemeente Daverdisse heeft met 24,9 inw./km\u00b2&gt; de geringste bevolkingsdichtheid van het hele land. Enkel in de zuid-oost rand, bij de grens met het Groothertogdom Luxemburg en Frankrijk, die eind 19e eeuw een sterke ontwikkeling kende door de staalindustrie en de keuze voor Aarlen als provinciehoofdstad, ligt de dichtheid gevoelig hoger.\nOnderwijs.\nAnders dan in het Brussels Hoofdstedelijk Gewest is het onderwijs van het Nederlands in Walloni\u00eb niet verplicht. Op de meeste lagere scholen kunnen de leerlingen ervoor kiezen vanaf de vijfde klas. In het middelbaar moet vanaf het eerste jaar minstens \u00e9\u00e9n vreemde taal worden gekozen. In de regel geldt hoe verder van de taalgrens, hoe minder Nederlands er wordt gesproken. In Luxemburg leert elf procent van de scholieren Nederlands, in de provincie Luik is dat - ter vergelijking - achttien procent en in Waals-Brabant zelfs 70,5 procent.\nOverigens daalt de populariteit van het Nederlands fors: gemiddeld min negen procent in vergelijking met 2009-2010. Uit onderzoek blijkt dat de motivatie om Nederlands te leren wel redelijk blijft, maar het probleem zit in de negatieve taalattitudes. De motivatie is louter verbonden met economische en werkgelegenheidsaspecten. Vanwege de ligging van Luxemburg bij Frankrijk, Luxemburg en Duitsland zijn de economische motieven om Nederlands te leren minder belangrijk dan in de andere provincies.\nCultuur.\n(Streek)talen.\nLuxemburg is overwegend Romaanstalig. Men spreekt er hoofdzakelijk Frans en daarnaast - in zoverre ze nog wordt gebezigd - de streektaal Waals. De Gaumestreek vormt hierop een uitzondering, daar heeft men als streektaal het Gaumais, dat deel uitmaakt van het Lotharings.Het land van Aarlen valt onder de tongval van de Duitse talen en dialecten, daar bediende men zich oorspronkelijk van het Luxemburgs, dat ondertussen ook een van de offici\u00eble talen van het naburige Groothertogdom Luxemburg is. Bij de onafhankelijkheid van Belgi\u00eb werd de cultuurtaal er echter het Frans en hoewel het Luxemburgs er tot het midden van de 20e eeuw nog sterk aanwezig was als omgangstaal (vooral in de dorpen) is het als dusdanig na de Tweede Wereldoorlog sterk teruggelopen en nu vrijwel verdwenen. Bij de vastlegging van de taalgrens in 1963 kregen de gemeenten van het land van Aarlen, in tegenstelling tot deze van de Oostkantons geen speciaal statuut met taalfaciliteiten maar werden ze ingedeeld bij het officieel eentalig Franssprekend taalgebied.\nSport.\nDe provincie Luxemburg is niet sterk vertegenwoordigd in de topsport. Zo heeft in het voetbal nog nooit een club in Eerste klasse gespeeld. Excelsior Virton is de hoogst spelende voetbalclub uit de provincie, dat ligt in het uiterste zuiden tegen de grens met Frankrijk. Het speelde tot dusverre twaalf seizoenen lang op het tweede niveau na de eeuwwisseling. \nPolitiek.\nProvincieraad: zetelverdeling.\nDe provincieraad bestaat sinds 2019 uit 37 leden:\nV\u00f3\u00f3r de verkiezingen van 2012 bestond de provincieraad uit 47 leden.\nIn Luxemburg doet CDH het goed, tegenover andere Waalse provincies waar PS en MR een belangrijkere plaats hebben.\nHet provinciecollege bestaat uit een coalitie van CDH en PS."}
{"id": "3825", "revid": "811889", "url": "https://nl.wikipedia.org/wiki?curid=3825", "title": "Namen (provincie)", "text": "Namen (Frans: Namur, Waals: Nameur) is een van de vijf provincies van Walloni\u00eb in Belgi\u00eb.\nGeschiedenis.\nHet Franse departement Samber en Maas werd in 1815 de Nederlandse provincie Namen. Het zuidwestelijk deel van de huidige Belgische provincie Namen, rond Philippeville, lag oorspronkelijk in het departement Ardennes, maar werd na de nederlaag van Napoleon bij het Verenigd Koninkrijk der Nederlanden gevoegd. Op hetzelfde moment werd de streek rond Marche, Durbuy en la Roche overgeheveld van Samber en Maas naar het groothertogdom Luxemburg (later de provincie Luxemburg).\nDe provincie Namen bleef na de Belgische afscheuring in 1830 onveranderd voortbestaan. Naar aanleiding van de gemeentelijke herindeling in 1977 werden enkele toenmalige gemeenten aangehecht of afgestaan aan de omliggende provincies.\nGeografie.\nDe provincie Namen heeft een oppervlakte van 3666\u00a0km\u00b2 en telde op 1 januari 2021 497.073 inwoners. De hoofdstad is de gelijknamige stad Namen. Het hoogste punt ligt bij Croix-Scaille met 505 meter, het laagste punt in de Maasvallei bij Andenne op 90 meter.\nHet kleine deel van de provincie gelegen ten noorden van Samber en Maas behoort in het westen tot het Brabants-Henegouws plateau en in het oosten tot Haspengouw. Het centrale gedeelte van de provincie maakt deel uit van het Condrozplateau, dat in het zuiden overgaat in de Fagne-Famennedepressie. Deze wordt van de Ardennen in het zuidelijkste deel van de provincie gescheiden door de smalle Calestiennestrook.\nHydrografie.\nDe Maas komt bij Heer, in het zuiden van de provincie, vanuit Frankrijk Belgi\u00eb binnen en snijdt de provincie doormidden van zuid naar noord. Net zoals haar belangrijkste zijrivier de Samber, die er in Namen mee samenvloeit, is zij gekanaliseerd door het bouwen van sluizen en stuwen en na de laatste modernisering nu bevaarbaar voor schepen van CEMT-klasse V.\nAndere, maar voor schepen onbevaarbare rivieren in de provincie zijn de Lesse, de Molign\u00e9e, de Bocq, de Viroin, de Orneau en de Mehaigne, alle behorend tot het Maasbekken.\nAdministratieve indeling.\nArrondissementen.\nAdministratieve arrondissementen.\nDe provincie Namen heeft drie administratieve arrondissementen:\nGerechtelijke arrondissementen.\nDe provincie Namen heeft \u00e9\u00e9n Gerechtelijke arrondissementen: Gerechtelijk arrondissement Namen.\nMet ingang vanaf 1 april 2014 valt de provinciegrens van Namen samen met de grens van het nieuwe gerechtelijk arrondissement Namen. De twee voormalige gerechtelijke arrondissementen van Namen (Namen en Dinant) zullen blijven verder bestaan in de vorm van gerechtelijke arrondissementsafdelingen.\nGemeenten.\nGemeenten met een stadstitel hebben \"(stad)\" achter de naam\nAangrenzende provincies.\nNamen grenst aan de (Waalse) provincies Henegouwen, Waals-Brabant, Luik en Luxemburg en grenst daarmee aan alle overige Waalse provincies. Daarnaast grenst Namen aan Frankrijk.\nDemografie.\nEvolutie van het inwonertal.\nOp basis van de historische samenstelling van de provincie.\nInwoneraantal \u00d7 1000\nOp basis van de huidige samenstelling van de provincie.\nInwoneraantal x 1000\nNamen is naar bevolking de op twee na kleinste provincie van Belgi\u00eb. In de tweede helft van de 19e eeuw nam de bevolking wel gestaag toe (+31%) maar duidelijk minder dan op nationaal vlak (+54%), de eerste helft van de 20e eeuw werd gekenmerkt door een stagnatie (+2,6%), vanaf de babyboom en vooral na 1970 nam de bevolking weer significant toe, in deze laatste decennia zelfs sterker (+27%) dan het geval is voor het hele land (+16%).\nBevolkingsdichtheid.\nDe bevolkingsdichtheid van de provincie bedraagt 135 inw. per km\u00b2 (2018), wat ongeveer drie keer minder is dan het aantal voor Belgi\u00eb (373 inw/km\u00b2) en ook beduidend lager dan het aantal voor Walloni\u00eb (215 inw./km\u00b2). De bevolking is erg ongelijkmatig verdeeld over de provincie. Ongeveer 40% van de bevolking is geconcentreerd in de verstedelijkte smalle as van Samber en Maas die goed is voor zowat 10% van de oppervlakte. Sambreville, de gemeente met de hoogste dichtheid, aan het westelijke eind van deze strook sluit al aan bij de agglomeratie van Charleroi. De rest van de provincie en vooral de zuidelijke helft bij de grens met Frankrijk behoort tot de dunst bevolkte regio's van het land met enkele gemeenten die ongeveer 30 inwoners tellen per km\u00b2.\nPolitiek.\nProvinciebestuur.\nDe provincieraad bestaat sinds 2013 uit 37 leden:\nNa de verkiezingen van 2018 is de zetelverdeling:\nV\u00f3\u00f3r de verkiezingen van 2012 bestond de provincieraad uit 56 leden.\nHet provinciecollege bestaat uit een coalitie van MR, cdH en D\u00e9FI (2012-2018: MR en cdH).\nGouverneurs van Namen.\n in het Verenigd Koninkrijk der Nederlanden (1815-1830):\nSinds de Belgische onafhankelijkheid (1830) waren de opeenvolgende gouverneurs:"}
{"id": "3826", "revid": "887745", "url": "https://nl.wikipedia.org/wiki?curid=3826", "title": "Waals-Brabant", "text": "Waals-Brabant (Frans: \"Brabant wallon\", Waals: \"Brabant wallon\" of \"Roman Pay\u00ees\") is een van de vijf provincies van Walloni\u00eb in Belgi\u00eb.\nToponymie.\n\"Waals-\" verwijst naar het feit dat het om het \"Waalse\" gedeelte van de vroegere Belgische provincie Brabant gaat. Deze werd gesplitst op 1 januari 1995.\nDe naam \"Brabant\" is een afgeleide van \"Braecbant\". Dit is een samenvoeging van \"braec\", wat broek of drassig land betekent, en \"bant\" dat streek betekent. De naam kan dan ook verklaard worden als moerassige streek.\nHoewel de provincie Waals-Brabant nog maar kort bestaat, werd de naam al onder het ancien r\u00e9gime gebruikt om het Franstalige (verfranste) deel van het hertogdom Brabant mee aan te duiden.\nGeschiedenis.\nHet is de jongste (samen met Vlaams-Brabant) en tevens de kleinste provincie van Belgi\u00eb.\nDe provincie ontstond door de oude provincie Brabant te splitsen langs de taalgrens in drie delen, een Vlaams deel (Vlaams-Brabant), een Waals deel (Waals-Brabant) en het Brussels Hoofdstedelijk Gewest. Deze scheiding voltrok zich op 1 januari 1995.\nDe provinciehoofdplaats werd Waver, alhoewel het grondgebied overeenkomt met het arrondissement Nijvel dat dus Nijvel als hoofdplaats heeft. De centralere ligging is een van de redenen waarom men Waver boven Nijvel verkoos als hoofdplaats van de nieuwgevormde provincie.\nGeografie.\nTopografie.\nDe totale oppervlakte van de provincie bedraagt 1091\u00a0km\u00b2, de hoofdstad is Waver. De provincie heeft een langgerekte vorm en meet van oost naar west ongeveer 90\u00a0km, van noord naar zuid bedraagt de afstand in vogelvlucht ongeveer 40\u00a0km. Het geografisch middelpunt van Belgi\u00eb ligt op het grondgebied van Nil-Saint-Vincent-Saint-Martin, deelgemeente van Walhain. Voor de annexatie van de Oostkantons (als gevolg van het Verdrag van Versailles) lag dit middelpunt in Itter eveneens in Waals-Brabant. Op beide plekken is er een monument dat hiernaar verwijst. Het hoogste punt van de provincie (175 meter) ligt in de gemeente Perwez op de grens met de provincie Namen nabij het Bois de Grand-Leez, het laagste punt (30 meter) in de Dijlevallei bij Nethen deelgemeente van Graven op de grens met Vlaams-Brabant.\nHydrografie.\nDe belangrijkste rivieren in de provincie zijn van west naar oost, de Zenne, de Dijle die haar bron heeft in Houtain-le-Val in het uiterste zuiden van de provincie, en de Grote Gete. Deze rivieren behoren alle tot het Scheldebekken en lopen elk van zuid naar noord. Kleinere rivieren zijn de Hain, de Laan (Frans: Lasne), de Train en de Kleine Gete. In het westen van de provincie, deels in de vallei van de Zenne loopt het Kanaal Charleroi-Brussel.\nAdministratieve indeling.\nArrondissementen.\nAdministratieve arrondissementen.\nWaals-Brabant heeft maar \u00e9\u00e9n administratieve arrondissement, het Arrondissement Nijvel.\nGerechtelijke arrondissementen.\nWaals-Brabant heeft maar \u00e9\u00e9n gerechtelijk arrondissement, het Gerechtelijk arrondissement Waals-Brabant.\nGemeenten.\nGemeenten met een stadstitel hebben \"(stad)\" achter de naam:\nDemografie.\nDe provincie telt (op 1 januari 2024) 414.130 inwoners. Het gemiddeld inkomen in deze provincie is het hoogste van het Waals Gewest.\nEvolutie van het inwonertal sinds de creatie van de provincie in 1995.\nInwonersaantal \u00d7 1000\nEvolutie van het inwonertal sinds 1831.\nHieronder is de demografische evolutie weergegeven op basis van de gemeenten die deel uitmaken van de provincie zoals ze in 1995 gecre\u00eberd werd.\nPolitiek.\nProvincieraad en deputatie.\nLegislatuur 2018-2024.\nDe provincieraad bestaat uit 37 leden. V\u00f3\u00f3r de verkiezingen van 2012 bestond de provincieraad nog uit 56 leden.\nDe deputatie bestaat uit 4 leden, gevormd door een coalitie bestaande uit MR en PS."}
{"id": "3827", "revid": "467127", "url": "https://nl.wikipedia.org/wiki?curid=3827", "title": "Bob Van Bael", "text": "Bob Van Bael (Herent, 2 december 1924 - Ukkel, 24 mei 2002) was een Belgische televisiemaker. \nVan Bael werkte tijdens de Tweede Wereldoorlog een tijdje voor \"Zender Brussel\" dat door de Duitsers gecontroleerd werd; nadien werd hij presentator bij Radio Luxembourg. \nBij de start van de televisie-uitzendingen in Vlaanderen in 1953, bij de toenmalige NIR, was hij betrokken bij de oprichting van de nieuwsdienst.\nVan Bael presenteerde op de BRT-televisie onder meer het spelprogramma \"\"100.000 of niets\" (1956-1959)\" en maakte reportages voor \"\"Echo\" (1961-1973)\" en \"\"Terloops\" (1973-1989).\"\nHij overleed aan een slepende ziekte."}
{"id": "3828", "revid": "987728", "url": "https://nl.wikipedia.org/wiki?curid=3828", "title": "F.C. De Kampioenen (televisieserie)", "text": "F.C. De Kampioenen is een komische televisieserie van de VRT die bedacht werd door Luc Beerten, Willy Vanduren en Bruno Raes. De serie draait rond de belevenissen van een slecht presterende caf\u00e9-voetbalploeg, F.C. De Kampioenen, met een focus op de leefwereld van enkele spelers uit het team. De eerste aflevering van de sitcom werd op 6 oktober 1990 uitgezonden. In 2011 kwam er een einde aan de serie, maar naar aanleiding van het dertigjarige jubileum van de reeks plande E\u00e9n om acht nieuwe afleveringen uit te zenden in 2021. Door het overlijden van Johny Voners (Xavier Waterslaeghers) werd het nieuwe seizoen echter uitgesteld en was het lang niet zeker of er nog nieuwe afleveringen zouden komen. Uiteindelijk werd beslist om het twee\u00ebntwintigste seizoen te schrappen, maar in plaats daarvan een kerstspecial te maken ter ere van Voners en het dertigjarige bestaan. De kerstspecial duurde anderhalf uur en werd voor het eerst uitgezonden op 25 december 2020. De serie wordt nog regelmatig heruitgezonden.\nNaast een televisieserie, is er sinds 1997 ook een gelijknamige stripreeks. In 2013, twee jaar na het einde van de serie, kwam een eerste langspeelfilm op het witte doek, '. Twee jaar na de eerste film kwam er een tweede film ter ere van het 25-jarig bestaan van de serie, '. Een derde film, ', kwam uit op 20 december 2017 en een vierde film, ', kwam op 18 december 2019 in de cinema.\nNa de van 2020 besloten de acteurs om de reeks definitief stop te zetten. In september 2021 liep er een vierdelige documentairereeks over de serie onder de naam \"Voor altijd Kampioen\".\nVerhaal.\nDe serie draait rond de belevenissen van een slecht presterende caf\u00e9-voetbalploeg, genaamd F.C. De Kampioenen, met een focus op de leefwereld van enkele gezichten uit het team. De meeste sc\u00e8nes spelen zich af in het clublokaal, de woonsten van de hoofdpersonages en het handelspand van de buurman. Soms wordt er door middel van buitenopnames ook uitgeweken naar het voetbalveld of een andere locatie. In aflevering 8 van seizoen 1 was te zien dat het adres op een brief gericht aan Bieke Crucke gelegen is te Emblem, wat erop wijst dat de leefwereld van F.C. De Kampioenen zich waarschijnlijk in Emblem situeert.\nHet merendeel van de afleveringen haalt zijn humor en verhaalverloop uit een misverstand, dat in veel gevallen wordt veroorzaakt door de stereotiepe nieuwsgierigheid van het personage Carmen Waterslaeghers. Naast het misverstand-scenario zijn er veel afleveringen waarin Balthasar Boma het veld en het caf\u00e9 wil verkopen omdat hij ruzie heeft met zijn ploeg, waarbij de Kampioenen dat proberen te verhinderen. Een ander terugkerend scenario is dat de mannen tegen hun vrouwen liegen om zich te amuseren zonder hen erbij. Dit wordt altijd ontmaskerd, waarna de vrouwen wraak nemen op hun partners. Soms duiken ook dialogen op met een seksuele ondertoon, al worden deze \u2013 gezien het een familieserie is \u2013 nooit expliciet. De personages spreken tussentaal.\nEen constant element in de serie is de vijandige buurman, die geldt als de belangrijkste tegenspeler van de andere hoofdpersonages. Dit personage voelt zich op meerdere vlakken gehinderd door de voetbalploeg en ziet ze dan ook liever vertrekken. In de eerste jaargangen wordt deze rol ingevuld door de garagist Dimitri De Tremmerie (DDT), gespeeld door Jacques Vermeire. Hij wordt in seizoen 9 opgevolgd door restauranthouder Bernard Theofiel Waterslaeghers (BTW), gespeeld door Jakob Beks, en vanaf seizoen 11 ten slotte door antiekverkoper Fernand Costermans, gespeeld door Jaak Van Assche.\nStart van de serie.\nIn het eerste seizoen werd er op de leefwereld van enkele gezichten uit het team gefocust: de voorzitter Balthasar Boma, de trainer Oscar Crucke en zijn vrouw Pascale De Backer en dochter Bieke Crucke, de spits Pico Coppens en zijn vrouw Doortje Van Hoeck, de keeper Xavier Waterslaeghers en zijn vrouw Carmen Waterslaeghers en de buurman Dimitri De Tremmerie.\nBoma is de PDG van de Boma Vleesindustrie nv. Naast voorzitter is hij ook nog sponsor van de ploeg. Hij is eigenaar van het veld, het caf\u00e9 en Radio Hallo. Zijn persoonlijkheid zorgt af en toe voor problemen en hij komt het vaakst in conflict met Oscar en Pico. Oscar is de trainer van de ploeg en daarnaast samen met zijn vrouw uitbater van het stamcaf\u00e9 van de Kampioenen. In het begin kennen Oscar en Pascale enkele relatieproblemen, maar ze kiezen na een tijdje terug voor elkaar. Hun dochter Bieke is een echte tiener en kan soms voor discussies zorgen binnen het gezin. Pascale en Bieke kunnen het goed vinden met twee andere voetbalvrouwen, Carmen en Doortje. Carmen is poetsvrouw bij Boma en Doortje is boekhoudster bij DDT. Hun beider mannen spelen bij de Kampioenen. Pico is de beste speler van de ploeg. Xavier daarentegen is een ramp als keeper. Naast voetballen geeft Pico les en repareert in het zwart tv-toestellen. Xavier is beroepsmilitair, maar raakt niet verder dan de rang sergeant. Naast het veld en het caf\u00e9 woont de garagist DDT. Vaak verenigen de Kampioenen zich tegen hem als hij pesterijen met hen uithaalt.\nTijdens de eerste seizoenen worden de humoristische situaties vaak vermengd met dramatische facetten, wat maakt dat de personages op dat moment in ruime mate uit het echte leven gegrepen lijken. Zo vormt op dat moment onder meer de nakende affaire tussen Balthasar Boma en Pascale De Backer een niet-komische rode draad, alsook de zorgen die Pascale en Oscar hebben omtrent hun opgroeiende tienerdochter Bieke en het geflirt van Pico, wat later werd aangewend om het personage uit de reeks te schrijven. In de latere jaargangen verdwijnen dit soort nuances veelal naar de achtergrond en zijn de (verhoudingen tussen de) personages sterk afgevlakt. Er wordt vanaf dan veelal met stereotypes gewerkt (\"de domme\", \"de slimme\", \"de tegenstander\") en met situaties en uitdrukkingen die op constante basis terugkeren en hun humor vooral halen uit de veelvuldigheid waarmee ze gebruikt worden.\nVerdere ontwikkelingen.\nNa vier seizoenen verlaten Pico en Oscar de rest van de Kampioenen. Pico is vertrokken met zijn nieuwe vriendin, Ria De Stekker, en Oscar is naar Kathmandu, Nepal, getrokken om er te verblijven in een sekte, de Hare Krishna's. Ondertussen komt er een nieuw personage de Kampioenen vergezellen, Pol De Tremmerie. Pol is een neef van DDT die vijf jaar in Afrika heeft gewerkt als ontwikkelingshelper en nu in Belgi\u00eb komt wonen. Nu er geen trainer meer is door het vertrek van Oscar, is Boma tijdelijk trainer-voorzitter geworden, maar zijn streng bewind zorgt voor vele problemen binnen en buiten de ploeg. Om deze problemen op te lossen wordt Xavier de nieuwe trainer; Marc Vertongen gaat Xavier vervangen in het doel en Pol wordt de nieuwe spits.\nIn tussentijd worden de relaties tussen Bieke en Marc en tussen Pol en Doortje steeds hechter. Zowel Marc als Pol gaan bij hun lief inwonen. Soms ontstaan er weleens wat problemen tussen de koppels, maar deze worden meestal weer snel opgelost. Na de breuk tussen Pascal en Oscar loopt Boma graag achter Pascale aan, maar meer dan een knipperlichtrelatie tussen hen zal het nooit worden.\nIn seizoen 8 wordt DDT gearresteerd vanwege fraude. Hierdoor gaat zijn moeder, Georgette \"Ma DDT\" Verreth, de garage verkopen. Bieke en Boma zijn kandidaat-kopers, maar uiteindelijk wordt de garage verkocht aan Bernard Theofiel Waterslaeghers (BTW), de neef van Xavier. Hij wil er een toprestaurant van maken, maar een succes zal het nooit worden. Aanvankelijk wil BTW alles alleen doen, maar na een tijdje neemt hij Doortje in dienst om hem te helpen met de zaal en de boekhouding. Na twee jaar komt er einde aan het restaurant van BTW. Doordat er geen volk over de vloer komt en hij geen geld meer krijgt van zijn vader komt hij in financi\u00eble problemen. Hij verkoopt zijn restaurant aan Fernand Costermans, die er een antiekzaak van maakt. Door het vertrek van BTW is Doortje weer werkloos, maar ze kan al snel terug aan de slag als secretaresse bij Boma.\nOp vlak van de liefde blijven de Kampioenen ook niet stil zitten. In seizoen 15 vraagt Marc Bieke ten huwelijk. Na hun huwelijk willen de twee graag aan een kindje beginnen, maar dit loopt niet van een leien dakje. Na drie jaar slaagt Bieke er eindelijk in om zwanger te worden. Op het einde van het seizoen bevalt ze van een meisje, Paulien Vertongen. Ook Pascale vindt opnieuw liefde in haar leven. Ze zet definitief een punt achter het geflirt met Boma en begint een relatie met Maurice de Praetere. Ook Boma vindt uiteindelijk zijn ware liefde, Goedele Decocq, in seizoen 19. Aanvankelijk zijn ze elkaars tegenpolen, maar ze beginnen toch een relatie met elkaar. Af en toe komt haar zoon, Ronald Decocq, eens over de vloer bij de Kampioenen. Later wordt hij zelfs de nieuwe spits van de ploeg.\nOp het einde van het 21ste en tevens laatste seizoen trouwen zowel Pascale en Maurice als Boma en Goedele.\nUitzendingen.\nDe eerste aflevering van \"F.C. De Kampioenen\", die de naam \"De nieuwe truitjes\" kreeg, werd uitgezonden op 6 oktober 1990 op de Vlaamse openbare omroep BRT (nu \"VRT\"). In een van de eerste sc\u00e8nes van \"F.C. De Kampioenen\" trapt Oscar Crucke een bal door de ruit van de buurman en garagehouder Dimitri \"DDT\" De Tremmerie nadat de eerste op stang wordt gejaagd door Pico Coppens, die overigens als eerste in beeld wordt genomen: tijdens een opwarmingsoefening die voorafgaat aan een wedstrijd tegen F.C. De Spuiters, de ploeg van de brandweer. Oscar, die in een oranje overall de lijnen kalkt, trapt de bal kwaad weg. De ruit van DDT overleeft de klap niet. DDT stormt naar buiten en roept \"Zal 't gaan, ja!?\" Het was de geboorte van een in het Vlaamse televisielandschap iconische \"catchphrase\" en \"running gag\". Er zouden daarna namelijk nog vele ruiten sneuvelen bij DDT.\nLuc Beerten, toenmalig scripteditor en met begeleidende regisseur Willy Vanduren en uitvoerend producent Bruno Raes concepthouder, zei dat het publiek moest beslissen wat er op langere termijn met de reeks gebeurt. Volgens hem waren de reacties van de personen die al met de reeks geconfronteerd werden bemoedigend. Terecht bleek, want de reeks was meteen een succes; vooral door de rol van de toen erg populaire Jacques Vermeire. De eerste seizoenen van de serie werden opgenomen voor een live-publiek. Nadien werd gewerkt met een lachband, die telkens per individuele aflevering werd opgenomen bij een voorvertoning, die meestal plaatshad in het Amerikaans Theater in Brussel.\nVanaf de eerste reeks werd \"F.C. De Kampioenen\" uitgezonden op het eerste net van de BRT, TV1 (nu \"E\u00e9n\"); later werd de serie meermaals heruitgezonden.\nOp 16 juni 2009 kondigde de VRT aan dat de serie na haar 21ste seizoen zou worden stopgezet. Op 15 december 2010 werd de laatste sc\u00e8ne opgenomen. De laatste woorden hierin komen van het personage Balthasar Boma, met zijn catchphrase \"Tourn\u00e9e g\u00e9n\u00e9rale, mijn gedacht!\". Deze laatste aflevering werd op 8 januari 2011 ingelachen en verscheen op 26 februari 2011 op het tv-scherm.\nPersonages.\nHoofdpersonages.\nIn de loop der jaren zijn er verschillende wijzigingen in de rolbezetting doorgevoerd. Marijn Devalck, Danni Heylen, Johny Voners, Loes Van den Heuvel, An Swartenbroekx en Ann Tuts zijn de enige acteurs die er al vanaf het begin bij waren. Ben Rottiers, Jaak Van Assche en Tuur De Weert kwamen er pas later bij. Herman Verbruggen speelde ook vanaf het begin mee in de serie, maar zijn personage was in de eerste vier reeksen slechts een nevenfiguur.\nHoofdrolspelers Carry Goossens en Jacques Vermeire maakten een overstap naar VTM, Walter Michiels werd ontslagen wegens wangedrag op de set en Jakob Beks werd uit de reeks geschreven omdat zijn personage niet populair genoeg was. Beks gaf later in een interview toe nooit gelukkig te zijn geweest met zijn rol als BTW in de serie. Dit weerhield de acteur echter niet om terug even op te duiken voor een sc\u00e8ne in de vierde Kampioenenfilm.\nGastpersonages.\nOnderstaande tabel geeft een overzicht van de gastpersonages in F.C. De Kampioenen.\nCameo's.\nEen aantal bekende Vlamingen traden in een cameo op als zichzelf.\nAfleveringen.\nOnderstaande tabel toont de uitgezonden afleveringen en het gemiddelde aantal kijkers per seizoen. De best bekeken aflevering is \"De sympathiekste\" uit seizoen 6 met 2.050.000 kijkers. De laatste aflevering van de serie, getiteld \"De mooiste dag\", bereikte 1.697.876 kijkers.\nRegie.\nDoorheen de jaren zijn de afleveringen verzorgd door negen regisseurs:\nLangspeelfilms.\nIn 1993 ontstonden plannen voor een langspeelfilm die een brug moest slaan tussen het vierde en vijfde seizoen van de serie. Het project werd echter voortijdig afgevoerd omdat acteurs Carry Goossens (Oscar) en Walter Michiels (Pico) uit de serie verdwenen. Een nieuwe filmintentie werd aangekondigd in 2008, maar een jaar later opnieuw ingetrokken omdat de acteurs het scenario \"Te plat, niet grappig en ordinair\" vonden. Door het weigeren van dit filmscenario was de VRT zo gepikeerd dat men uit rancune besloot de stekker uit de populaire comedyserie te trekken.\nEnige tijd na afloop van de serie kwam alsnog een langspeelfilm tot stand. Eind 2013 kwam ' in de bioscoopzalen. De film is de 5de meest succesvolste Belgische film. Vanwege het grote succes van de prent, werd er een gedraaid voor het 25-jarig bestaan van de Kampioenen. De film ging op 28 oktober 2015 in premi\u00e8re. Een derde film, ', kwam uit op 20 december 2017. Op 18 december 2019 ging de vierde film \"\" in premi\u00e8re. Begin 2020 bereikte de film reeds meer dan 500.000 bezoekers, meer dan alle Vlaamse films samen in 2019.\nKerstspecial.\nOp 25 december 2020 zond E\u00e9n een van \"F.C. De Kampioenen\" uit. De special is een hommage aan Johny Voners, die in 2020 overleed, en zijn personage Xavier. De aflevering duurde anderhalf uur en kwam in de plaats van de geschrapte nieuwe reeks ter ere van de dertigste verjaardag van de reeks. Rob Teuwen maakt in deze special een comeback als Billie Coppens. Na 28 jaar horen we ook Marijke, vertolkt door Greet Rouffaer, terug als dj van Radio Hallo. In de kerstspecial worden ook beelden getoond van de voorbije 30 jaar F.C. De Kampioenen.\nDe kerstspecial haalde het kijkcijferrecord van 2020 binnen met 2.283.418 kijkers (met uitgesteld: 2.382.942 kijkers). Het werd zo het meest bekeken niet-sportgerelateerde programma aller tijden.\nVerhaal.\nZes maanden na het overlijden van Xavier Waterslaeghers houdt de rest van F.C. De Kampioenen een kerstfeest in het caf\u00e9. Carmen heeft geen zin om naar het feest te gaan tot ze zich bedenkt door een postuum verstuurde brief van Xavier. Fernand en DDT zijn ook uitgenodigd, maar zijn te gierig om te betalen voor eten en kerstcadeaus en bedriegen Marc om zo, met geld van het nieuw opgerichte Xavier Waterslaeghers Fonds, te kunnen gaan eten. Iedereen moest een cadeau kopen voor iemand anders. Als cadeau voor Doortje heeft Pol haar zoon Billie uitgenodigd. Het blijkt dat Billie al die jaren in Amerika heeft gewoond. Carmen wordt als cadeau gevraagd meter te worden van de zoon van Ronald en Niki, die ze naar Xavier willen noemen.\n10 jaar Kampioen.\nNaar aanleiding van het tienjarig bestaan van de reeks zond TV1 een huldeprogramma uit. Het programma werd elke dinsdag van 31 augustus tot en met 26 oktober 1999 om 20.25u uitgezonden op TV1. Een aflevering duurde gemiddeld 40 minuten. Ben Crabb\u00e9 ontving daarin wekelijks een van de acht hoofdacteurs voor een gesprek. Opvallend was dat de VRT had gekozen om Carry Goossens (Oscar Crucke) en Jacques Vermeire (Dimitri De Tremmerie) niet uit te nodigen, aangezien zij de overstap maakten naar de commerci\u00eble zender VTM. Walter Michiels (Pico Coppens) was wel te zien, in de aflevering waarin Johny Voners te gast was.\nElke acteur koos ook zijn of haar favoriete aflevering, die op het einde van de uitzending werd heruitgezonden. Er werden ook filmpjes en interviews met fans getoond. Copresentatrice Sabine De Vos zocht iedere week een van de acteurs op een onverwacht moment op. Verder waren er ook prijsvragen, live optredens en nog veel meer.\nIn de eerste aflevering werd er algemene informatie meegegeven over de reeks, maar was er nog geen acteur te gast. De aflevering van die week werd gekozen door de luisteraars van Radio Donna.\n25 jaar Kampioen.\nNaar aanleiding van de vijfentwintigste verjaardag van de eerste aflevering stond \"Van Gils &amp; gasten\" op 15 oktober 2015 volledig in het teken van \"F.C. De Kampioenen\". Het praatprogramma werd voor de gelegenheid omgedoopt in \"Van Gils &amp; De Kampioenen\". Lieven Van Gils ontving de acteurs uit de serie aan zijn tafel om terug te blikken op 21 seizoenen en een langspeelfilm, met een tweede langspeelfilm op komst. Daarnaast waren ook superfans Guga Ba\u00fal en Niels Destadsbader te gast en stelden The Championettes hun nieuwe single voor.\nDocumentaire \"Voor altijd Kampioen\".\nIn september 2021 liep er een vierdelige documentairereeks over de serie onder de naam \"Voor altijd Kampioen\". In de documentaire praten regisseurs, schrijvers, acteurs ... over het ontstaan van De Kampioenen en het verloop van de serie. Naast de hoofdrolspelers praten ook bekende nevenpersonages over hun rol in \"F.C. De Kampioenen\", zoals Ron Cornet als Kolonel Vandesijpe, Greet Rouffaer als Marijke, Kad\u00e8r G\u00fcrb\u00fcz als dokter Helga Botermans en Myriam Mulder als Minou. De eerste aflevering haalde 637.640 kijkers. \nElke aflevering eindigde met een korte toespeling van superfans Guga Ba\u00fal en Wesley Sonck.\nPrijzen en nominaties.\n\"F.C. De Kampioenen\" won meerdere prijzen. Hieronder een (onvolledig) overzicht:\n1992\n1993\n1994\n1995\n1996\n1997\n1998\n2006\n2007\n2008\n2009\n2011\n\"F.C. De Kampioenen\" werd ook enkele malen genomineerd voor een prijs, die het uiteindelijk niet won. Eveneens een (onvolledig) overzicht:\n2008\n2009\nExposities en evenementen.\nNaast een tal van signeersessies en fotomomenten zijn er ook enkele grotere evenementen.\nF.C. De Kampioenen Expo.\nNa de laatste opnamen van \"F.C. De Kampioenen\" werden de decorstukken tentoongesteld. De expositie liep van eind december 2010 tot eind maart 2011 in station Antwerpen-Centraal. Van juli tot begin september 2011 was de expositie onder de naam \"F.C. De Kampioenen aan zee\" te zien in het Kursaal Oostende.\nNa de expositie werden bijna alle decors van de televisieserie weggegooid omdat ze te hard versleten waren. Van de grote decorstukken is alleen het \"Bolleke\", het autootje waar Marcske mee rondreed in de serie, behouden gebleven en staat bij Herman Verbruggen thuis in de hal. Ook zijn de kostuums van de acteurs, de juwelen en wat herkenbare spullen bewaard gebleven.\nF.C. De Kampioenen in 3D aan zee.\nIn het Kursaal Oostende liep er in de zomer van 2019 een expo rond de stripreeks van \"F.C. De Kampioenen\". De bezoekers konden er onder meer rondlopen in de decors van de strip.\nPlopsaland.\nHet caf\u00e9 werd nagebouwd in Plopsaland De Panne. In de Plopsashop aan de ingang is er ook een F.C. De Kampioenen-gedeelte.\nZoektochten.\nEr werden zoektochten georganiseerd in Kortrijk, Poperinge en De Haan.\nZandsculpturenfestival.\nIn de zomer van 2021 kregen de Kampioenen een eerbetoon in zand op een terrein van meer dan 5.000 m\u00b2.\nJames de Musical.\nDe cast van de serie stond centraal tijdens een aflevering van James de musical, die uitgezonden werd op 1 februari 2024. De aflevering had 488.426 kijkers. \nIn de zetel bij James namen volgende hoofdpersonages plaats:\nCarry Goossens (Oscar Crucke) en Ivo Chiang (Chinees met de jerrycan / regisseur S19-S21+kerstspecial) maakte een korte opwachting als gast tijdens de musicals. \nDe laatste musical was gewijd aan het overlijden van Johny Voners (Xavier Waterslaeghers), waarbij de zanger Udo een passend lied zong.\nEen groot deel van de figuranten waren te zien tijdens de eerste musicalsc\u00e8ne. \nDaarnaast waren de volgende personen te zien in de tussenbeelden:\nTijdelijk verwijderde afleveringen.\nVanaf circa 2020 besloot de VRT om meerdere afleveringen niet meer uit te zenden in de herhalingen van F.C. De Kampioenen op televisie en van de streamingdienst VRT MAX te verwijderen. Dit omdat de afleveringen niet meer in de tijdgeest zouden passen of omdat er gastacteurs in meedoen die veroordeeld zijn voor zedenfeiten. Na een petitie en vele reacties van de cast en fans, besloot de VRT om de eerste groep van die afleveringen weer op VRT MAX te zetten met een disclaimer die wijst op de gewijzigde standaarden. De afleveringen met voor zedenfeiten veroordeelde acteurs bleven weg van het platform."}
{"id": "3831", "revid": "649051", "url": "https://nl.wikipedia.org/wiki?curid=3831", "title": "Oeuvre van Annie M.G. Schmidt", "text": "Deze pagina biedt een chronologisch overzicht van het werk van de Nederlandse schrijfster Annie M.G. Schmidt."}
{"id": "3834", "revid": "1336897", "url": "https://nl.wikipedia.org/wiki?curid=3834", "title": "Lachmon", "text": ""}
{"id": "3836", "revid": "264532", "url": "https://nl.wikipedia.org/wiki?curid=3836", "title": "Heike Kamerlingh Onnes", "text": "Heike Kamerlingh Onnes (Groningen, 21 september 1853 \u2013 Leiden, 21 februari 1926) was een Nederlands natuurkundige, winnaar van de Nobelprijs voor Natuurkunde en hoogleraar aan de Universiteit van Leiden. \"Door meten tot weten\" was de slagzin van zijn laboratorium. Deze lijfspreuk introduceerde hij bij zijn inaugurele rede in 1882. Hij gaf daarmee aan welk belang hij hechtte aan experimenteel werk om kennis te vergaren. Zijn onderzoeksgebied was dat van de fysica van de gecondenseerde materie, waarin hij in 1911 het verschijnsel van de supergeleiding ontdekte.\nLevensloop.\nKamerlingh Onnes (aanvankelijk Onnes, later trok hij zijn tweede voornaam Kamerlingh bij zijn achternaam) werd op 21 september 1853 in Groningen geboren als zoon van de dakpannenfabrikant Harm Kamerlingh Onnes en Anna Gerdina Coers. Hij groeide op in een welgesteld gezin en doorliep zonder problemen de hogereburgerschool. Ook legde hij met succes het staatsexamen Grieks en Latijn af, dat hij moest behalen om toegelaten te worden tot de universiteit.\nOpleiding.\nVanaf 1870 studeerde Onnes wis- en natuurkunde aan de Rijksuniversiteit Groningen waar hij zijn propedeuse in de scheikunde behaalde. In zijn eerste studiejaar won Onnes een gouden medaille voor zijn antwoord op een door de Universiteit van Utrecht uitgeschreven prijsvraag. In het jaar erna ging hij door de slechte laboratoriumomstandigheden op advies van professor F.C. Donders studeren aan de Heidelbergse Ruprecht-Karls-universiteit, en wel scheikunde onder Robert Bunsen. Bunsen was een rasechte experimentator, en hoewel Onnes volgens Bunsen een goed student was, vond hij zijn heil bij de hoogleraar natuurkunde aan dezelfde universiteit Gustav Robert Kirchhoff. Vooral de combinatie van theorie en praktijk trok Onnes.\nIn 1873 keerde hij terug naar zijn geboortestad voor het vervolg van zijn studie. Vanaf 1875 was hij voorzitter van het GSC \"Vindicat atque Polit\", dat hij van een dreigend faillissement redde. Na zijn doctoraalexamen in 1876 werd hij in 1878 de assistent van Johannes Bosscha jr., directeur van de Polytechnische School te Delft, de huidige Technische Universiteit aldaar. Op 10 juli 1879 promoveerde hij te Groningen op het proefschrift \"Nieuwe bewijzen voor de aswenteling der aarde\" bij hoogleraar Rudolf Adriaan Mees.\nNadat hij een wedstrijd won die was uitgeschreven door Kirchhoff, werd Onnes in staat gesteld om een jaar lang een assistentschap te vervullen. Hij kreeg als opdracht van Kirchhoff om een functionerende slinger van Foucault te ontwerpen met een slingerlengte van twee meter. Dit was technisch zeer moeilijk, omdat deze slinger door de draaiing van de aarde feitelijk draait ten opzichte van het oppervlak, en er op een gegeven moment een draai ontstaat in het touw. Onnes zou het onderzoek hiernaar voortzetten, waarvoor hij zich ook verdiepte in de theorie, na dit jaar assistentschap in Groningen. Het verhaal gaat dat hij hiervoor \u2019s nachts moest werken in de kelder, om de vele trillingen van het voorbijkomende verkeer te omzeilen.\nHoogleraar.\nIn 1882 werd Onnes hoogleraar in de experimentele natuurkunde aan de Universiteit Leiden. Deze plek was vrijgekomen na het vertrek van professor Pieter Rijke, en voor deze vacante positie moest Kamerlingh Onnes concurreren met Wilhelm R\u00f6ntgen, de latere ontdekker van de r\u00f6ntgenstraling, een rasechte experimentator en favoriet van Rijke. Onder meer door de inspanningen van zijn vriend Hendrik Lorentz, professor in Leiden in de theoretische natuurkunde, werd Kamerlingh Onnes uiteindelijk toch hoogleraar te Leiden.\n\"Door meten tot weten\".\nIn zijn inaugurele rede \"De beteekenis van het quantitatief onderzoek in de natuurkunde\" (Leiden, 11 november 1882) voerde Onnes de slagzin \"Door meten tot weten\" in.\nKwantitatief onderzoek was nuttig op drie manieren, volgens Onnes: voor het ontdekken van nieuwe natuurwetten, het ontwikkelen van meetinstrumenten en het opstellen van internationaal geldende standaarden. Door metingen kon een natuurwet achterhaald worden, bijvoorbeeld die van de valversnelling, of de wet van behoud van energie, bij de omzetting van de ene vorm van energie in een andere. Zo boorde Rumford een gat in een kanon en vond dat de hoeveelheid ontwikkelde warmte overeenkwam met de hoeveelheid verrichte arbeid. De kunst was om verschijnselen in meetbare vorm te brengen, naar het voorbeeld van natuurkundige ontdekkers als Volta, Coulomb, Gauss, Poisson en Green, of de elektrometer van Thomson, in samenwerking met de formele wetenschap van de wiskunde. Meetresultaten konden tot nieuwe meetinstrumenten leiden, die weer nieuwe verschijnselen konden ontsluiten, zoals dat van de thermo-elektriciteit, of de spiegelaflezing op een magneet van Gauss. Verder leidde kwantitatief onderzoek tot praktische internationaal geformuleerde standaarden en eenheden in de metrologie.\nEerbewijzen.\nZeer jong, op dertigjarige leeftijd, werd Onnes verkozen tot lid van de Koninklijke Nederlandse Akademie van Wetenschappen. In 1913 ontving hij de Nobelprijs voor de Natuurkunde voor \"zijn onderzoek naar de eigenschappen van materie bij lage temperaturen, hetgeen onder andere leidde tot de productie van vloeibaar helium\". In 1910 had hij al de Matteucci Medal ontvangen, in 1912 de Rumford Medal.\nLeidse Instrumentmakersschool.\nIn 1901 richtte Kamerlingh Onnes de Leidse Instrumentmakersschool (LIS) op. In die tijd was het gebruikelijk dat onderzoekers hun eigen meetinstrumenten vervaardigden. Omdat hierdoor tijd voor onderzoek verloren ging haalde hij, direct na zijn aanstelling als hoogleraar, technisch opgeleide vaklieden uit Duitsland. Hij gaf hun de opdracht talentvolle jonge mensen op te leiden tot instrumentmaker en glasblazer. De LIS bestaat nog altijd als praktische mbo-opleiding.\nVloeibaar maken van helium.\nNa zijn aantreden als hoogleraar te Leiden begon Kamerlingh Onnes met de bouw van een koudelaboratorium en raakte hij met buitenlandse onderzoekers verwikkeld in een felle concurrentiestrijd in het onderzoek naar het vloeibaar maken van gassen. Hij richtte zijn onderzoek op het controleren van de beweringen van Van der Waals, die stelde dat ieder gas vloeibaar kon worden gemaakt, maar slechts onder de kritische temperatuur. Boven die kritische temperatuur kan een gas, ongeacht de druk, niet meer vloeibaar worden. Kamerlingh Onnes probeerde waterstofgas (H2) vloeibaar te maken, het eenvoudigste gas dat toen bekend was. Hij moest daartoe eerst zorgen voor vloeibare zuurstof (onder -183 \u00b0C/90 K bij 1 atm), waarmee hij vervolgens kon werken aan de productie van vloeibare waterstof. Hij moest hiervoor veel technische problemen overwinnen, zoals verontreinigingen door pompen en olie.\nHet was echter niet Kamerlingh Onnes, maar zijn concurrent, de Schotse natuurkundige James Dewar, die er in 1898 in slaagde om als eerste waterstof vloeibaar te maken. Hierbij werd een temperatuur van \u2212253\u00a0\u00b0C/20 K bereikt. De pogingen van Kamerlingh Onnes om eveneens vloeibare waterstof ter beschikking te krijgen ondergingen aanzienlijke vertraging, omdat het Leidse gemeentebestuur bezwaar maakte tegen het werken met samengeperste gassen, en zeker met samengeperst waterstof, vanwege het veiligheidsrisico voor de omgeving. Na adviezen van de KNAW werd deze toestemming toch verkregen, en in 1906 lukte het om de waterstofliquefactor gereed te krijgen.\nOp 10 juli 1908 slaagde Kamerlingh Onnes er als eerste in om, bij een temperatuur van \u2212269\u00a0\u00b0C/4,2 K, helium vloeibaar te maken. Met dit doel voor ogen had hij in 1904 een speciaal cryogeen laboratorium opgericht. Gebruikmakend van het Joule-Thomson-effect lukte het hem om een temperatuur van 0,9\u00a0kelvin te bereiken \u2013 minder dan \u00e9\u00e9n graad boven het absolute nulpunt. Op dat moment was de opstelling in zijn lab de koudste plaats op aarde. Tot 1923 zou Leiden de enige plaats ter wereld zijn waar de condensatietemperatuur van vloeibaar helium kon worden bereikt. Er kwamen veel buitenlandse wetenschappers naar dit laboratorium om te testen of hun theorie\u00ebn bij zeer lage temperaturen nog steeds golden.\nEen bekend grapje was:\nOntdekking van supergeleiding.\nIn 1911 ontdekte Kamerlingh Onnes dat zuivere metalen \u2013 zoals kwik (vriespunt 234 K/-43 oC), tin en lood \u2013 bij extreem lage temperaturen supergeleidend worden. Zijn bevindingen publiceerde hij in november dat jaar onder de titel \"On the sudden change in the rate at which the resistance of mercury disappears\". Lange tijd werd aangenomen dat deze ontdekking bij toeval gebeurde, mede omdat de aantekeningen uit deze periode verloren werden gewaand. Bij de herontdekking begin 2011 van Kamerlingh Onnes' aantekeningen uit deze periode werd duidelijk dat de ontdekking van supergeleiding geen toeval, maar het directe gevolg van gepland onderzoek was geweest.\nDe instrumenten die Kamerlingh Onnes voor zijn experimenten liet vervaardigen, zijn nog steeds te bezichtigen in Leiden, in het Boerhaave Museum. De vloeibaar-heliumopstelling staat in het Kamerlingh Onnes Laboratorium in het Bio Science Park in Leiden. Zijn assistent en opvolger als directeur van het lab Willem Keesom slaagde er in 1926 als eerste in helium in vaste toestand te brengen (\u2212272\u00a0\u00b0C/1,0 K bij 25 bar).\nPersoonlijk leven.\nKamerlingh Onnes trouwde op 8 september 1887 te Den Haag met Maria Adriana Wilhelmina Elisabeth Bijleveld, dochter van Rudolf Theodoor Bijleveld. Ze kregen een zoon, Albert. Hij was een broer van de schilder Menso Kamerlingh Onnes (en daarmee een oom van diens zoon de schilder Harm Kamerlingh Onnes) en een zwager van de zeker zo bekende schilder Floris Verster, die getrouwd was met zijn zuster Jenny Kamerlingh Onnes.\nIn 1924, toen hij de zeventigjarige leeftijd had bereikt moest Onnes zijn ambt neerleggen. Desondanks bleef hij verbonden met zijn laboratorium. Na een kort ziekbed overleed hij op 21 februari 1926 in Leiden. Zijn stoffelijk overschot werd op de begraafplaats te Voorschoten in het familiegraf bijgezet.\nVernoemingen.\nHet natuurkundig laboratorium tegenover het Van der Werfpark in Leiden, waar Kamerlingh Onnes zijn experimenten uitvoerde, is in 1932 naar hem Kamerlingh Onnes Laboratorium genoemd. Het gebouw is nu in gebruik bij de Faculteit der Rechtsgeleerdheid van de Universiteit Leiden, onder de naam Kamerlingh Onnes Gebouw. Bij het gebouw staat sinds 2008 een buste van de wetenschapper, gemaakt door Ellie Hahn.\nDe huidige Faculteit der Wiskunde en Natuurwetenschappen heeft ook een Kamerlingh Onnes Laboratorium, waar nog altijd experimenten bij zeer lage temperaturen worden uitgevoerd. Daarnaast is in de stad Groningen een school behorende tot het Reitdiep College naar Kamerlingh Onnes genoemd. Dit was een oude hbs. Verder zijn bijvoorbeeld een Spurt-trein en een KLM-toestel naar hem vernoemd, alsook een maankrater. Ten slotte kennen diverse plaatsen straten die naar Kamerlingh Onnes zijn vernoemd, zoals de Kamerlingh Onneslaan in Amsterdam.\nKamerlingh Onnes als promotor.\nAlle 24 onderstaande wetenschappelijke promoties, met Kamerlingh Onnes als promotor, waren aan de Rijksuniversiteit Leiden. Kamerlingh Onnes had net als Lorentz vrouwelijke promovendi, maar die werden bij hem (anders dan bij Lorentz) voortijdig \"weggetrouwd\"."}
{"id": "3840", "revid": "1195212", "url": "https://nl.wikipedia.org/wiki?curid=3840", "title": "Jagernath Lachmon", "text": "Jagernath Lachmon, ook Jaggernath Lachmon, (Corantijnpolder, 21 september 1916 \u2013 Den Haag, 19 oktober 2001) was een Surinaams politicus.\nLachmon werd geboren te Corantijnpolder in het district Nickerie als jongste kind van zes kinderen. Zijn ouders waren als contractarbeiders uit Uttar Pradesh naar Suriname gekomen, waar zijn vader kok werd op de plantage Waterloo en zijn moeder suikerriet kapte. Later begonnen de ouders een klein boerenbedrijfje, en was Lachmons moeder melkboer in Nieuw-Nickerie.\nLachmon vertrok op 13-jarige leeftijd naar Paramaribo, en haalde daar zijn Mulodiploma. Op aanraden van een van zijn leraren besloot hij praktizijn (advocaat) te worden. In die tijd kon men dit vak in Suriname alleen in de praktijk leren. Na lang zoeken vond hij de creoolse advocaat Julius Caesar de Miranda bereid als leermeester te fungeren. Dat een creool bereid was een hindoestaan op te leiden maakte grote indruk op de jonge Lachmon en legde de basis voor zijn streven naar verzoening tussen de verschillende bevolkingsgroepen dat voor de rest van zijn leven leidraad zou zijn.\nIn 1940 begon hij zijn eigen praktijk als praktizijn, en in 1943 richtte hij met andere hindoestanen de vereniging \"Djagaran\" op (Ontwaakt!). In 1947 was Lachmon een der oprichters van de Hindostaans-Javaanse Politieke Partij\u00a0(HJPP); een voorloper van de Vooruitstrevende Hindoestaanse Partij (VHP). VHP werd de grootste hindoestaanse politieke partij van Suriname (later omgedoopt in Vooruitstrevende Hervormings Partij). Lachmon werd daarvan de voorzitter, en behield die functie tot zijn dood. Bij de algemene verkiezingen van 1949 won Lachmon een zetel in de Staten van Suriname, maar de NPS haalde 13 van de 21 zetels en kon dus een regering vormen. In 1955 verloor de NPS fors, en trok Lachmon een van de eigen kandidaten terug om Jopie Pengel, die net als Lachmon het proletariaat vertegenwoordigde, een tweede kans te geven. Van 1964 tot 1967 was Lachmon voorzitter van de Staten van Suriname. In 1969, na de val van Pengel, won Lachmons VHP de vervroegde verkiezingen, en hij werd kabinetsformateur. Als coalitiepartner koos hij voor de veel kleinere PNP. Om raciale spanningen te vermijden schoof hij de Creool Jules Sedney naar voren als premier. Als parlementsvoorzitter bleef hij intussen het politieke spel regisseren.\nOnafhankelijkheid.\nIn februari 1974 kondigde de toenmalige premier Henck Arron aan dat Suriname 'ultimo 1975' onafhankelijk zou moeten zijn. Lachmon was in principe wel voorstander van de onafhankelijkheid van Suriname, maar pas op de lange termijn. De plannen van Arron gingen hem te snel; hij was bang voor overheersing van de hindoestanen door de creolen. De etnische spanningen in het buurland (voormalig Brits) Guyana beschouwde hij als een afschrikwekkend voorbeeld. Hij drong aan op een referendum over de onafhankelijkheid, al was het maar omdat die kwestie geen rol had gespeeld in de verkiezingen van 1973. Arron wilde daar echter niet van weten en de Nederlandse regering drong er niet op aan. In de aanloop naar de onafhankelijkheid leidde zijn afwijzende opstelling tot hevige rellen in creools-nationalistische kringen. Lachmon, om zijn eerbied voor het moederland vaak spottend \"Lachmon van Oranje\" genoemd, verzoende zich pas zes dagen voor de onafhankelijkheid met het idee. De toezegging van de gerespecteerde Johan Ferrier om de eerste president te worden speelde hierbij een rol. Op 25 november 1975 werd de onafhankelijkheid van Suriname een feit.\nIn de periode na de Sergeantencoup in februari 1980 huldigde hij het idee van het \"buigend riet\" dat de door hem bewonderde Mahatma Gandhi had gepropageerd, en dat door zijn opponenten spottend 'met alle winden meewaaien' werd genoemd. Toen in 1987 verkiezingen konden worden gehouden, was dat mede zijn verdienste. Zijn VHP kwam in de regering en Lachmon werd voorzitter van de Nationale Assemblee. In totaal is hij vijf keer parlementsvoorzitter geweest. In juni 1999 werd hij in het Guinness Book of Records opgenomen, als langstzittende parlementari\u00ebr ter wereld. Enkele jaren eerder was een aantal leden van de VHP uit onvrede over zijn koers uit de partij gestapt om een nieuwe partij op te richten. Zijn opvolging had hij slecht geregeld; hij leek zichzelf als onmisbaar en onvervangbaar te beschouwen.\nLachmon overleed in een hotelkamer in Den Haag, tijdens een officieel bezoek aan de Nederlandse regering als voorzitter van een parlementsdelegatie. Op 25 oktober 2001 werd hij te Paramaribo gecremeerd. Om de goede banden met de NPS te benadrukken werd het stoffelijk overschot niet alleen naar het VHP-partijkantoor gebracht, maar ook naar dat van de NPS. Lachmon werd als parlementsvoorzitter opgevolgd door Ram Sardjoe. In een postuum gepubliceerd interview noemde hij de dekolonisatie van Suriname een 'verkeerde beslissing'.\nLachmon huwde na het overlijden van zijn echtgenote Willy Boucke met Fawziya A.L. Abdul Sovan.\nEerbetoon.\nIn Paramaribo is de Jagernath Lachmonstraat naar hem vernoemd. Op het jaarlijkse Kwakoe Zomer Festival in Amsterdam-Zuidoost werd van 1999 tot 2007 de \"Kwakoe Jagernath Lachmon Award\" uitgereikt. Hiervoor komen Surinamers in aanmerking die zich op sociaal of cultureel gebied verdienstelijk hebben gemaakt.\nDe volgende beelden werden van hem onthuld:"}
{"id": "3842", "revid": "641180", "url": "https://nl.wikipedia.org/wiki?curid=3842", "title": "Polen", "text": "Polen (Pools: \"Polska\"), officieel de Republiek Polen (Pools: \"Rzeczpospolita Polska\"), is een land in Centraal-Europa. In het westen wordt het begrensd door Duitsland (Oder-Neissegrens), in het zuiden door Tsjechi\u00eb en Slowakije, in het oosten door Litouwen, Wit-Rusland en Oekra\u00efne en in het noorden door de Oostzee en de Russische exclave Kaliningrad. Polen heeft een oppervlakte van en een inwonertal van 38.282.325 (2020). De hoofdstad en grootste stad van het land is Warschau.\nDe West-Slavische Polanen vestigden zich vanaf de zesde eeuw in de regio tijdens de Grote Volksverhuizing. Vorst Mieszko I geldt met zijn bekering tot het christendom in 966 als grondlegger van de eerste Poolse staat, een gebied dat onder zijn bewind grotendeels samenviel met de huidige landsgrenzen. Het Koninkrijk Polen werd in 1025 opgericht en zou zich later samenvoegen tot het Pools-Litouwse Gemenebest, destijds een van de grootste rijken in Europa. Vanaf de 18e eeuw werd Polen opgedeeld door rivaliserende grootmachten, waardoor het in 1795 geheel van de kaart verdween. Na de Eerste Wereldoorlog ontstond de onafhankelijke Tweede Poolse Republiek, maar niet lang daarna werd het land het slachtoffer van de Duitse bezetting. Na de Tweede Wereldoorlog was Polen via het Warschaupact verbonden aan de Sovjet-Unie. Polen liep in 1989 voorop bij de democratische revoluties die de val van het communisme inleidden.\nStaatkundig is Polen een parlementaire republiek en een eenheidsstaat, onderverdeeld in 16 woiwodschappen. Polen is lid van een groot aantal internationale organisaties, waaronder de Europese Unie, de Verenigde Naties, de NAVO, de Wereldhandelsorganisatie en de OESO. Sinds het einde van het communisme en de overgang naar een vrije markteconomie is Polen een sterke economische mogendheid in Midden-Europa. Ondanks de verwoestingen die het land troffen tijdens de Tweede Wereldoorlog, is een groot deel van het Poolse culturele erfgoed bewaard gebleven. In 2019 stonden er 16 Poolse erfgoedplaatsen op de Werelderfgoedlijst van UNESCO.\nGeschiedenis.\nHet woord Polen is afkomstig van het Poolse woord \"Pole\", hetgeen veld of vlakte betekent. Het woord \"Polska\" echter, wat in het Pools \"Polen\" betekent, is afgeleid van de woorden \"pola\" en \"lasy\", wat \"velden\" en \"bossen\" betekent.\nDe meeste historici dateren de oprichting van een Poolse staat in 966, toen Mieszko I, heerser over een territorium dat min of meer overeenkomt met het hedendaagse Polen, zich bekeerde tot het christendom. Zijn zoon Boles\u0142aw de Dappere werd tot eerste koning gekroond en verstevigde de positie van de jonge staat in Midden-Europa. In 1025 werd het Koninkrijk Polen opgericht, dat zou bestaan tot 1385.\nOnder koning Casimir de Grote (regerend van 1333 tot 1370) moderniseerde Polen; de Universiteit van Krakau (1364) werd gesticht, de economie groeide en het land breidde zich uit in oostelijke richting. In 1386 werden Polen en Litouwen in personele unie samengevoegd in het Pools-Litouws Gemenebest onder leiding van W\u0142adys\u0142aw II Jagie\u0142\u0142o, koning van Polen, grootvorst van Litouwen (1386-1444). Het Pools-Litouwse rijk was tussen 1386 en 1572 qua oppervlakte het grootste rijk in Europa. Het strekte zich uit vanaf de Oostzee tot aan de Zwarte Zee, met het huidige Wit-Rusland en grote delen van het huidige Oekra\u00efne binnen zijn grenzen. Tijdens de reformatie bleef in tegenstelling tot in West-Europa het Pools-Litouws Gemenebest vredig en vonden er geen grootschalige religieuze vervolgingen plaats. Polen kreeg in 1791 de eerste geschreven grondwet in Europa.\nHet hervormingsproces stopte met de verdelingen van Polen onder Rusland, Oostenrijk en Pruisen (1772, 1792 en 1795). Het tijdens de napoleontische oorlogen opgerichte Hertogdom Warschau werd door de Russische tsaren geannexeerd.\nTussen 1795 en 1918 vonden er twee grote opstanden plaats met als doel het herstel van een soeverein Polen. Beide opstanden, in 1830 en 1863 mislukten met grotere repressie van de overheersers tot gevolg. Polen kende echter een sterke bloei van het (veelal clandestiene) culturele leven, dat belangrijk was bij het in stand houden van het Poolse onafhankelijkheidsstreven. In 1915 werd door Oostenrijk-Hongarije en het Duitse Keizerrijk het \"Regentschap Polen\" opgericht in het voormalig Congres-Polen, maar oude Poolse gebieden zoals de provincie Posen (Pozna\u0144, Wielkopolska) maakten hiervan geen deel uit.\nPolen herwon zijn onafhankelijkheid na afloop van de Eerste Wereldoorlog in 1918, in de vorm van de Tweede Poolse Republiek. Er werd een nieuw, groter Polen opgericht, dat zijn onafhankelijkheid tegenover de Sovjet-Unie succesvol verdedigde tijdens de Pools-Russische Oorlog van 1919-1921. In die oorlog stond Polen lange tijd met de rug tegen de muur. Uiteindelijk wonnen ze toch, o.a. na de Slag bij Warschau. De nieuwe grenzen werden vastgelegd na de Vrede van Riga (1921).\nOp 1 september 1939 begon de Tweede Wereldoorlog met de inval in Polen door nazi-Duitsland. Zestien dagen later (17 september 1939) viel ook de Sovjet-Unie Polen aan, in het oosten. De Sovjet-Unie en nazi-Duitsland verdeelden vervolgens het verslagen Polen. Polen werd tijdens deze oorlog zwaar getroffen: twintig procent van de Poolse bevolking kwam om het leven, meer dan 6 miljoen Poolse burgers. In 1939\u20131941 werden ongeveer 325.000 Polen gedeporteerd door de Sovjet-Unie. Uiteindelijk echter stierven in deze oorlog \u2018slechts\u2019 ongeveer 100.000 Polen door toedoen van de Russen, tegenover minstens vijf miljoen \u2013 waarvan 3 miljoen Poolse Joden \u2013 door toedoen van de Duitsers.\nRuim 20.000 Polen werden in april 1940 door de Sovjet-Russische NKVD vermoord tijdens het Bloedbad van Katyn. Na overleg met Stalin, en druk vanuit het Verenigd Koninkrijk, konden Polen vanaf 1943 dienst nemen in het Britse leger. Hun vrouwen en kinderen mochten mee. Dit was de basis voor het Poolse Tweede Korps. Verzetsactiviteiten zoals de Opstand van Warschau (augustus 1944) eindigden met bloedvergieten en verwoesting. Door de bouw van zes vernietigingskampen in het bezette Polen door het naziregime, waaronder Auschwitz, Sobibor en Treblinka, werd de Holocaust voor een groot deel op Poolse bodem uitgevoerd.\nNa de Tweede Wereldoorlog werden zowel de oostgrens als de westgrens naar het westen opgeschoven. De grens aan de Oder en de Neisse is de staatsgrens tussen Polen en Duitsland die na de Tweede Wereldoorlog is vastgelegd als gevolg van geallieerde beslissingen op de conferenties van Jalta en Potsdam. Polen kreeg er uitgestrekte gebieden bij van het overwonnen Duitsland (gebied 1931, zuidelijk Oost-Pruisen, Pommeren, Neder-Silezi\u00eb, Opper-Silezi\u00eb, Danzig, Neumark/Oost-Brandenburg), maar verloor anderzijds veel oostelijke gebieden (\"Kresy\") aan de Sovjet-Unie (Litouwse, Oekra\u00efense en Wit-Russische sovjetrepublieken). Dit had voor Polen enorme gevolgen: in de voormalige Duitse gebieden hadden voor de oorlog 9,2 miljoen Duitsers gewoond; zij werden verdreven, gedeporteerd en soms vermoord door de Poolse autoriteiten, bijgestaan door het Sovjet-leger. Aan de andere kant moesten bijna \u00e9\u00e9n miljoen Poolse burgers de gebieden die aan Wit-Rusland en Oekra\u00efne toekwamen verlaten; de door Polen verloren oostelijke gebieden waren echter reeds veelal grotendeels door Wit-Russen of Oekra\u00efners bewoond. Polen werd een satellietstaat van de Sovjet-Unie in 1944 en kreeg in 1952 de naam Volksrepubliek Polen.\nStudenten protesteerden in 1968 massaal tegen de communistische dictatuur. In de jaren 1980-1989 werd met massale protesten in Gda\u0144sk onder leiding van Lech Wa\u0142\u0119sa van de vakbond Solidarno\u015b\u0107 en met steun van de paus de val van het communisme ingeleid. In augustus 1989 won deze vakbond de verkiezingen, de eerste vrije verkiezingen achter het IJzeren Gordijn. Daarna volgde de ineenstorting van alle communistische regimes van de overige Centraal- en Oost-Europese landen, met als symbolisch hoogtepunt de val van de Berlijnse Muur. Een nieuwe grondwet maakte daarna van Polen een democratie.\nPolen is na de omwenteling lid geworden van de Europese Unie en heeft forse economische groei doorgemaakt. De welvaart is echter ongelijk verdeeld: er zijn nieuwe rijken, maar er is nog steeds een proletariaat. In 1999 voegde Polen zich bij de NAVO. Sinds 1 mei 2004 is het land lid van de Europese Unie.\nGeografie.\nPolen heeft een oppervlakte van . De totale omtrek van de Poolse landsgrenzen bedraagt 3014\u00a0km, er is een kustlijn van 524\u00a0km. De grenzen met Oekra\u00efne, Wit-Rusland en Rusland zijn tegelijkertijd de buitengrens van de Europese Unie en het Schengengebied.\nQua oppervlakte heeft het de 69e plaats in de wereld en de negende in Europa. Met een bevolking van 37 of 38 miljoen inwoners (2020) - het is moeilijk precies vast te stellen door de emigratie - staat het qua bevolking op de 38e plaats in de wereld en op de 5e plaats in de Europese Unie.\nDe grootste rivieren van het land zijn de Wis\u0142a (ook bekend als \"Weichsel\"; 1047\u00a0km) en de Oder (Pools: \"Odra\"). Het grootste meer is het \u015aniardwymeer in het Mazoerisch merengebied met ruim 110\u00a0km\u00b2.\nIn het noordoosten ligt het grootste restant van het Europese oerbos, het oerbos van Bia\u0142owie\u017ca. De gehele zuidelijke grens met Tsjechi\u00eb en Slowakije bestaat uit gebergte. Langs de Tsjechische grens worden de bergen de Sudeten genoemd, waarvan de hoogste berg de \u015anie\u017cka (Sn\u011b\u017eka) is (1602\u00a0m boven de zeespiegel). Oostelijker gaan de bergen over in het Tatragebergte (onderdeel van de Karpaten). Aan de Poolse kant is de berg Rysy, op de grens met Slowakije, het hoogst met zijn 2499\u00a0m boven zeeniveau. Een belangrijke bergpas tussen Polen en Slowakije is de Starorobocia\u0144ska Prze\u0142\u0119cz.\nHet Tatra-gebergte is een populaire toeristische bestemming. Er is ook het skiresort Zakopane.\nKlimaat.\nHet klimaat van Polen is een overgang van een gematigd zeeklimaat in het noorden en westen van het land naar een droog landklimaat in het zuiden en oosten. De neerslag bedraagt in de Karpaten en de Sudeten meer dan 800\u00a0mm per jaar; op de plateaus en meervlakten 600 tot 800\u00a0mm per jaar en in Centraal-Polen 450\u00a0mm. In de maanden september en oktober wordt het frisser en neemt de kans op regen toe, maar het aantal zonnige dagen is nog behoorlijk groot. November en december hebben veel mist en regen.\nDe winters duren van half december tot in april en zijn door de oostenwinden in het oosten en het zuiden erg streng met veel sneeuwval. Rivieren en meren zijn in die regio\u2019s dan grotendeels bevroren. In de lange, warme zomerperiode stijgt de temperatuur tot boven 25\u00a0\u00b0C; in de winter daalt het kwik tot onder 0\u00a0\u00b0C.\nDe gemiddelde julitemperatuur is 17\u00a0\u00b0C aan de Oostzee tot 20\u00a0\u00b0C in het zuidoosten; de gemiddelde januaritemperatuur varieert regionaal van \u22121\u00a0\u00b0C tot \u22126\u00a0\u00b0C.\nFauna en flora.\nDe Poolse wouden hebben een rijke fauna en flora. Ze herbergen meer 400 jaar oude taxusbomen en huisvesten meer dan 140 vogelsoorten, waaronder de steenuil, de zeearend en de kraanvogel. Verder leven er zoogdieren, zoals de wolf, de vos, eekhoorn, bever, de Europese bizon, de eland en het everzwijn, alsook diverse soorten amfibie\u00ebn en reptielen.\nGrootste steden.\nWarschau (Warszawa) is de hoofdstad en grootste stad van Polen met circa 1,7 miljoen inwoners. Andere grote steden zijn Krakau (Krak\u00f3w), \u0141\u00f3d\u017a, Wroc\u0142aw, Pozna\u0144, Gda\u0144sk. De grootste agglomeratie van het land is die van Katowice.\n\"In orde van grootte (volgens census 2021)\"\nBevolking.\nPolen telde 38.432.992 inwoners aan het eind van 2016. Daarvan woonden er 23,1 miljoen in steden en 15,3 miljoen op het platteland. Het land had in 2016 een geboortecijfer van 9,9\u2030 en een sterftecijfer van 10,1\u2030. De natuurlijke bevolkingsaanwas was negatief en bedroeg \u22120,2\u2030. In Polen is een proces van ontstedelijking gaande: het aantal inwoners in steden daalt (\u22120,16% per jaar), terwijl de plattelandsbevolking (+0,20%) al sinds begin van de jaren 80 stijgt.\nDe bevolking van Polen is in de tweede helft van de twintigste eeuw snel toegenomen. Na het einde van de Tweede Wereldoorlog, in het jaar 1946, woonden er 23,6 miljoen mensen in Polen. Er werden in dat jaar ruim 622 duizend kinderen geboren, terwijl er ongeveer 242 duizend mensen stierven. De jaren daarna steeg het aantal geboortes vanwege de babyboom tot een hoogtepunt van 794 duizend baby's in 1955. Het geboortecijfer was in die periode zo'n dertig geboorten per duizend inwoners. Daarna begon het geboortecijfer te dalen, maar het bleef nog relatief hoog vergeleken met andere Europese landen. Na de val van het communisme in Polen is het aantal geboortes flink afgenomen: van 600 duizend geboortes (eind jaren 80) tot een dieptepunt van 351 duizend geboortes in 2003. Het geboortecijfer bedroeg in dat jaar 9,2\u2030 (in het jaar 1990 was het geboortecijfer nog 14,3\u2030 en in 1980 zelfs 19,5\u2030). De Poolse overheid probeert het geboortecijfer inmiddels op te krikken met campagnes en bonussen. Het geboortecijfer is inmiddels licht gestegen tot 382.300 (9,9\u2030), maar de bevolkingsgroei blijft negatief (\u22125700 in 2016).\nVanwege de vergrijzing is het aantal sterftegevallen toegenomen tot 388000 en dit aantal zal in de toekomst waarschijnlijk nog verder stijgen (ter vergelijking: in het jaar 1960 stierven er maar 224.200 mensen).\nTaal.\nDe offici\u00eble taal is Pools. Bij de volkstelling van 2002 werden 36.983.700 Polen geregistreerd, oftewel 96,74% van de bevolking. De belangrijkste minderheden van de overgebleven 471.500 (1,23%) zijn de Silezi\u00ebrs (173.200) en de Duitsers (152.900). Bij de volkstelling gaven 774.900 mensen (2,03%) geen nationaliteit op.\nIn Silezi\u00eb bevindt zich het grootste deel van een aanzienlijke Duitse minderheid, een kleiner deel in Pommeren en Ermland. Verdere minderheden zijn de Kasjoeben nabij Gda\u0144sk, alsmede kleine groepen Oekra\u00efners, Litouwers, Wit-Russen en Roethenen (Lemko). Het Russisch, Duits en het Engels worden het meest gesproken als tweede taal. Het Engels, dat inmiddels als tweede taal wordt geleerd op school, is vooral gangbaar onder Poolse jongeren. Russisch en Duits worden meer gesproken onder ouderen, ook al ligt Duits bij sommige Polen nog altijd gevoelig.\nHet Russisch is jarenlang als tweede taal op scholen gegeven en wordt mede dankzij de taalverwantschap nog steeds door velen gesproken.\nReligie.\nIn 2002 was 89,8 % katholiek, 1,3 % was Pools-orthodox (vooral een Wit-Russische minderheid in Podlachi\u00eb), 0,3 % protestants en 8,3 % had geen religie aangegeven. Het aantal joden \u2013 in 1939 nog 10 % van de bevolking \u2013 bedroeg in 2002 nog slechts 8000. Van de totale Poolse bevolking gaat circa 56,7 % naar een katholieke kerkdienst op een zondag, veel meer dan in andere Europese landen en binnen de EU staat Polen op de eerste plaats. Polen geldt als een van de meest gelovige landen van Europa.\nDe Heiligen Casimir, Wojciech (Adalbert), Stanislaus Kostka, Andreas Bobola, Hyacinthus en Cunegonde zijn de patroonheiligen van Polen.\nPaus Johannes Paulus II was een Pool en is voor vele Polen een symbool van hun land. Hij is tot nu toe de enige Slavische paus geweest en was bovendien de eerste niet-Italiaanse paus in 455 jaar. Hij wordt door velen gezien als een van de oorzaken van de ineenstorting van het communisme in Polen, en in bredere context in Centraal- en Oost-Europa. Een jaar nadat hij paus was geworden, sprak hij in zijn geboorteland Polen zijn landgenoten toe en vertelde hen dat ze niet bang hoefden te zijn. Zijn woorden drongen door tot veel Poolse zielen: \"Laat de Heilige Geest neerkomen en laat hem het beeld veranderen van het land...dit land.\" Johannes Paulus II is een belangrijke figuur in de Poolse samenleving en zijn dood in 2005 zorgde voor nooit geziene taferelen van rouw en verdriet doorheen het hele land.\nIn 2016 werd Jezus symbolisch tot koning van Polen gekroond. Dit was informeel al twee keer eerder gebeurd, in 1997 en 2000, evenwel zonder de zegen van de Katholieke Kerk, terwijl toen ook de president ontbrak. De kroning in 2016 vond plaats met de zegen van de Katholieke Kerk en in aanwezigheid van president Andrzej Duda.\nBelangrijke bedevaartplaatsen in Polen zijn het klooster op de Jasna G\u00f3ra in Cz\u0119stochowa, het huis van Johannes Paulus II in Wadowice en de Mariabasiliek van Liche\u0144.\nCultuur.\nDe cultuur van Polen is nauw verbonden met zijn ingewikkelde 1000 jaar aan geschiedenis. Het karakter van de cultuur is ontstaan als gevolg van de geografie van Polen en door de samenvloeiing van de Europese culturen. Met een oorsprong in de cultuur van de Proto-Slaven werd na verloop van tijd de Poolse cultuur sterk be\u00efnvloed door verweving en banden met de Germaanse, Latijnse, Armeense, Joodse en Byzantijnse wereld evenals in een voortdurende dialoog met andere etnische groepen en minderheden in Polen. De mensen van Polen worden van oudsher gezien als gastvrij voor kunstenaars uit het buitenland en welwillend als het gaat om het volgen van culturele en artistieke trends die populair zijn in andere landen. In de 19e en 20e eeuw was de focus in Polen eerder gericht op de culturele ontwikkeling boven politieke en economische activiteiten. Deze factoren hebben bijgedragen aan het veelzijdige karakter van de Poolse kunst met al zijn complexe nuances.\nTradities en folklore.\nAlle belangrijke Poolse feesten hebben een samenhang met de christelijke tradities. Poolse feesten stammen niet alleen af van de christelijke rituelen, maar ook van de gebruikelijke en bestendige elementen van de heidense plechtigheden. Deze mengeling veroorzaakte dat de heidense tradities zich met de christelijke tradities vervlochten hebben en deze een nieuwe betekenis en maat gegeven hebben. Zo vieren veel polen hun naamdag: of te wel de kalenderdag van de heilige, waarnaar ze vernoemd zijn. Zo is bijvoorbeeld 25 november de naamdag van Catharina van Alexandri\u00eb, en 24 juni de naamdag van Johannes de Doper.\nMuziek.\nArtiesten uit Polen, waaronder de beroemde componisten als Chopin of Penderecki, en traditionele en op regionale schaal optredende folkmuzikanten, cre\u00ebren een levendige en gevarieerde muziekscene, die ook haar eigen muziekgenres kent, zoals poezja \u015bpiewana en disco polo. Sinds 2006 is Polen een van de weinige landen in Europa waar rock en hiphop domineren ten opzichte van popmuziek.\nLiteratuur.\nDe Poolse literatuur heeft een lange en ingewikkelde geschiedenis. Tijdens de middeleeuwen schreven de meeste Poolse schrijvers en academici (Jan D\u0142ugosz) alleen in het Latijn, dat toen de 'academische' taal van Europa was die Europa verbond. Jan Kochanowski doorbrak deze trend en werd de eerste auteur die het merendeel van zijn werken in de Poolse taal schreef. Een aantal Poolse auteurs heeft grote bekendheid verworven in de afgelopen eeuwen, maar dit vloeit grotendeels voort uit het aanvankelijke succes van de werken van Adam Mickiewicz, die het eerste Poolse epos schreef, \"Pan Tadeusz\" in 1834. Invloedrijke auteurs van het einde van de 19e en 20e eeuw zijn onder andere Henryk Sienkiewicz, W\u0142adys\u0142aw Reymont, Joseph Conrad, Isaac Bashevis Singer, Witold Gombrowicz en Czes\u0142aw Mi\u0142osz. Tot op heden hebben zes Poolse auteurs de Nobelprijs voor de Literatuur gewonnen, met W\u0142adys\u0142aw Reymont als een van de slechts negen schrijvers die de prestigieuze prijs heeft ontvangen voor slechts \u00e9\u00e9n bepaald, uitstekende literair werk, \"Ch\u0142opi\" (\"De boeren\") uit 1924, in plaats van voor hun gehele carri\u00e8re.\nMet betrekking tot po\u00ebzie heeft Polen een lange en eerbiedwaardige geschiedenis van dichters van wereldklasse. De belangrijkste zijn de 'drie barden' (\"trzej wieszcze\"), Mickiewicz, Krasi\u0144ski en S\u0142owacki, de drie nationale dichters van de Poolse romantische literatuur. Overigens betekent het Poolse woord \"Wieszcz\" \"profeet\" of \"waarzegger\", een passende benaming voor de drie, aangezien werd gedacht dat ze niet alleen de stem van het Poolse nationale sentiment waren, maar ook de toekomst konden voorspellen.\nTegenwoordig worden de tradities van de Poolse literatuur en po\u00ebzie voortgezet door een nieuwe generatie schrijvers. Tot deze groep behoorde onder andere Wis\u0142awa Szymborska, een best-selling auteur en ontvanger van de Nobelprijs voor de Literatuur in 1996, die in 2012 overleed.\nDe Poolse auteur Olga Tokarczuk won in 2019 de Nobelprijs voor Literatuur voor het jaar 2018.\nArchitectuur.\nPoolse steden en gemeenten reflecteren het gehele scala aan Europese stijlen. De Romaanse architectuur wordt vertegenwoordigd door de Andreaskerk in Krakau. Kenmerkend voor de Poolse baksteengotiek is de Mariakerk in Gda\u0144sk. Rijk versierde zolders en arcadeloggia's zijn algemene elementen van de Poolse Renaissance architectuur. Deze zijn te zien in bijvoorbeeld het stadshuis in Pozna\u0144. Gedurende enige tijd stond de late renaissance, het zogenaamde mani\u00ebrisme, met name zichtbaar in het bisschoppelijke paleis in Kielce, naast het vroege barok, zoals zichtbaar in de kerk van de Heiligen Peter en Paul in Krakau.\nDe geschiedenis is niet bepaald vriendelijk geweest voor de architecturale monumenten van Polen. Toch heeft een aantal oude structuren het overleefd: kastelen, kerken en statige gebouwen, vaak uniek in de regionale of Europese context. Sommigen van hen zijn zorgvuldig gerestaureerd, zoals het Wawel-kasteel, of volledig gereconstrueerd nadat ze vernietigd waren in de Tweede Wereldoorlog, inclusief het historisch centrum en het koninklijk paleis in Warschau en de oude binnenstad van Gda\u0144sk. De architectuur van Gda\u0144sk is grotendeels die van een Hanzestad, een gotische stijl gemeenschappelijke onder de vroegere handelssteden langs de Oostzee en in het noordelijke deel van Midden-Europa. De bouwstijl van Wroc\u0142aw is voornamelijk een Duitse architectuur aangezien het zich eeuwenlang bevond in de Duitse staten. Het centrum van Kazimierz Dolny aan de Wis\u0142a is een goed voorbeeld van een goed bewaard gebleven middeleeuwse stad. De oude hoofdstad van Polen, Krakau, behoort tot de best bewaarde gotische en renaissance stedelijke complexen in Europa. Sommige oude gebouwen zijn veel veranderingen in verschillende tijdperken ondergaan, zoals Slot van Stettin.\nOndertussen speelde de erfenis van de Kresy van de oostelijke regio's van Polen, waar Wilno en Lw\u00f3w (nu Vilnius en Lviv) werden erkend als de twee belangrijke centra voor de kunsten, een bijzondere rol in de ontwikkeling van de Poolse architectuur, met katholieke kerk architectuur die speciale aandacht verdient. In Vilnius (Litouwen) zijn er ongeveer 40 barok en renaissance kerken. In Lviv (Oekra\u00efne) zijn er ook een aantal gotische, renaissancistische en barokke religieuze gebouwen die zijn ontleend aan en be\u00efnvloed door Oosters-orthodoxe en Armeens-Apostolische kerk architectuur.\nDe tweede helft van de 17e eeuw wordt gekenmerkt door barokke architectuur. Zijtorens, zichtbaar in het Branickipaleis in Bia\u0142ystok zijn typisch voor de Poolse barok. De klassieke Silezische barok wordt vertegenwoordigd door de Universiteit in Wroc\u0142aw. De overvloedige decoraties van Branickipaleis in Warschau zijn kenmerkend voor rococo stijl. Het centrum van het Poolse classicisme was Warschau onder het bewind van de laatste Poolse koning Stanis\u0142aw August Poniatowski. Het \u0141azienkipaleis is het meest opvallende voorbeeld van de Poolse neoklassieke architectuur. Het Lublinkasteel staat voor de neogotische stijl in de architectuur, terwijl de Izrael Pozna\u0144ski-paleis in \u0141\u00f3d\u017a een voorbeeld is van eclecticisme.\nKeuken.\nDe Poolse keuken is be\u00efnvloed door de keukens van de omringende landen. Eeuwenlang was de Poolse keuken een concurrent van de Franse en Italiaanse keukens. Ze is rijk aan vlees, vooral varkensvlees, kip en rundvlees, wintergroenten (bigos) en kruiden. Ook pasta komt voor in Poolse gerechten. Een populair gerecht in Polen zijn de pierogi. Pierogi zijn 'tasjes' van ongerezen deeg met verschillende vulling. Het deeg is, anders dan pastadeeg, bereid zonder toevoeging van eieren. Pierogi zijn enigszins vergelijkbaar met ravioli, maar ze zijn groter en min of meer halvemaanvormig.\nDe Poolse nationale keuken deelt een aantal gelijkenissen met andere Europese tradities. In het algemeen is de Poolse keuken stevig te noemen. De voorbereiding van gerechten uit de traditionele keuken is over het algemeen tijdrovend en Polen nemen ruim de tijd om zich voor te bereiden. De bereiding van feestelijke maaltijden, zoals het feestmaal op kerstavond of het paasontbijt kan soms een aantal dagen van voorbereiding vragen. De meeste regio's van Polen hebben eigen gastronomische tradities met vaak onderscheidende smaken.\nOpmerkelijke Poolse gerechten zijn onder meer de soepen \"ros\u00f3\u0142\", \"barszcz\" (borsjtsj), \"ch\u0142odnik\", \"\u017curek\" (zure roggesoep), \"krupnik\", \"kapu\u015bniak\" (soep van zuurkool), \"zupa pomidorowa\" (romige tomatensoep), \"zupa og\u00f3rkowa\" (augurkensoep), \"zupa grzybowa\" en \"flaczki\" (soep van pens) en gerechten zoals \"pierogi\", \"kie\u0142basa\", \"go\u0142\u0105bki\", \"oscypek\", \"kotlet schabowy\" (wienerschnitzel), \"kotlet mielony\" (afgeplatte gehaktbal), \"bigos\", verschillende aardappelgerechten, aardappelpannenkoekjes, \"zapiekanka\" en traditionele Poolse desserts zoals \"p\u0105czek\", \"faworki\", peperkoek, \"makowiec\", \"rogal \u015bwi\u0119tomarci\u0144ski\" en \"babka\".\nEen traditionele, alcoholhoudende drank is de van honing gemaakte mede. Sinds de 13e eeuw zijn daar bier, wijn en wodka bij gekomen. Sinds de jaren 80 van de vorige eeuw is de wodka-consumptie sterk afgenomen en de consumptie van bier en wijn toegenomen. In de Poolse wijnbouw wordt sinds het begin van de 21e eeuw ge\u00efnvesteerd in moderne technologie\u00ebn.\nPolitiek.\nStaatsinrichting.\nPolen was reeds in de Middeleeuwen een van de eerste landen in de Europese geschiedenis met een parlement. Echter pas in 1989 werd er een tweekamerstelsel ingevoerd. De oude \"Sejm\" werd toen verdeeld in een hoger- en een lagerhuis. Het lagerhuis (Sejm) telt 460 leden, het hogerhuis (Senaat) telt 100 leden. Via een speciale regeling wisten de communisten tot 1990 nog aan de macht te blijven. In 1991 werd een stelsel van evenredige vertegenwoordiging ingevoerd.\nDe president wordt sinds 1991 rechtstreeks gekozen. Hij heeft verregaande bevoegdheden en kan het parlement ontbinden, heeft vetorecht en kan verkiezingen uitschrijven.\nBestuurlijke indeling.\nIn 1990 werd Polen gedecentraliseerd, de lokale overheden kregen meer bevoegdheden. Het land is bestuurlijk verdeeld in 16 woiwodschappen of provincies die verder zijn onderverdeeld in 379 districten (powiats). Deze powiats zijn weer onderverdeeld in 2478 gemeentes (gmina's). Voor lijsten van bestuurlijke indelingen zie:\nBuitenlandse politiek.\nHet huidige Polen is een toegewijd lid van de NAVO en bondgenoot van de Verenigde Staten. Op 12 juni 2019 tekenden beide landen een gezamenlijke overeenkomst met betrekking tot militaire samenwerking, de \"Joint Declaration on Defense Cooperation Regarding United States Force Posture in the Republic of Poland\".\nEconomie.\nIn 2014 was Polen de 23ste economie van de wereld. Aan het begin van de economische crisis in 2009 was Polen het enige land van de Europese Unie dat g\u00e9\u00e9n recessie kende. Sinds de crisis is er geen recessie noch inkrimping van de economie gekomen. In 2011 was de economische groei 4,3%, een van de beste resultaten van Europa. Datzelfde jaar was de werkloosheidsgraad 9,7%.\nSinds de val van het communisme in Polen heeft Polen vele hervormingen doorgevoerd, wat de economie enorm heeft geholpen. In 1996 waren al 70% van de handelspartners leden van de Europese Unie en buurland Duitsland was op dat moment de belangrijkste handelspartner van Polen. In de Arabische wereld zijn de Verenigde Arabische Emiraten de belangrijkste handelspartner. De grote potenti\u00eble groei, een grote binnenlandse afzetmarkt, EU-lidmaatschap en een hoge politieke stabiliteit overtuigen vele buitenlandse firma's om in Polen te investeren.\nRecente groei van het BNP:\nLandbouw.\nAkkers worden op sommige plaatsen nog bewerkt met paard en ploeg en er worden nog steeds karren getrokken door paarden. Een traditioneel plattelandshuis is van hout, met steile daken. De landbouwsector is een grote werkgever (20 \u00e0 25% van de actieve bevolking)\nDe appeloogst in 2015 werd geschat op 3,168 miljoen ton. In 2015 was Polen de grootste exporteur van appelen ter wereld. Ook aardappelen, ma\u00efs, peren, kersen en druiven worden geproduceerd.\nKippeneieren: De productie van kippeneieren bedroeg in 2015 10,474 miljard stuks. Wat de uitvoer betreft, staat het op de tweede plaats in de EU.\nChampignons: De champignonproductie bedroeg in 2015 335 duizend ton. Polen is de grootste producent van champignons in Europa en de grootste exporteur van champignons ter wereld.\nDe productie van bonthuiden bedroeg in 2015 ca. 10 miljoen stuks. Polen is de tweede producent van natuurlijke bonthuiden in Europa, na Denemarken en de derde in de wereld\nEnergievoorziening.\nPolen produceerde 67 miljoen ton olie equivalent (Mtoe) in 2014, vooral kolen 80% en duurzame energie 13%. (1Mtoe = 11,63 TWh, miljard kilowattuur.) Dat was niet genoeg voor de energievoorziening, het TPES (\"total primary energy supply\"): 94 Mtoe. Het land importeerde 27 Mtoe fossiele brandstof meer dan het exporteerde.\nVan de energie ging ongeveer 30 Mtoe verloren bij conversie, vooral bij elektriciteitsopwekking uit kolen. 5 Mtoe werd gebruikt voor niet-energetische producten zoals smeermiddelen, asfalt en petrochemicali\u00ebn. Voor energie eindgebruikers resteerde 60 Mtoe waarvan 11 Mtoe = 126 TWh elektriciteit.\nDe uitstoot van kooldioxide was 279 megaton, dat is 7,7 ton per persoon. Het wereldgemiddelde was 4,5 ton per persoon.\nIn de periode 2012-2014 daalde het eindgebruik 5%, het aandeel elektriciteit bleef bijna gelijk. De met zon en wind opgewekte elektriciteit steeg 60%.\nPolen is voornemens op termijn zes kernreactoren te bouwen met behulp van Amerikaanse expertise om het gebruik van steenkool en de CO2-uitstoot te verminderen. In 2033 zou de eerste nieuwe reactor moeten draaien.\nToerisme, verkeer en vervoer.\nPolen wordt jaarlijks bezocht door ongeveer 17,5 miljoen toeristen (2016).\nLuchthavens.\nPolen telt in totaal 123 vliegvelden waarvan 12 bestemd voor burgerluchtvaart. Naast het vliegveld van Warschau (17,7 miljoen passagiers in 2018) zijn Luchthaven Krak\u00f3w-Balice (6,7 miljoen passagiers in 2018), Luchthaven Gda\u0144sk Lech Wa\u0142\u0119sa (4,9 miljoen passagiers in 2018), Luchthaven Katowice-Pyrzowice (4,8 miljoen passagiers in 2018) en Luchthaven Wroclaw-Copernicus (3,3 miljoen passagiers in 2018) het grootst.\nWegverkeer.\nHet Pools wegennet telt 423.997 kilometer, waarvan 295.356 kilometer verhard en 128.641 kilometer onverhard is (stand 2008). Hiervan is circa 1600 kilometer snelweg (2011). Uiteindelijk zal het snelwegennet uitgebreid worden tot 2004,4\u00a0km met een A aanduiding en 5745\u00a0km met een S aanduiding. De kwaliteit van de wegen is verschillend, van zeer goed tot slecht. Momenteel wordt er gewerkt aan het uitbreiden van het snelwegennet. Er zijn zes snelwegen met een A-nummer, waarvan 42% voltooid is (stand augustus 2009): de Autostrada's A1, de A2, de A4, de A6, de A8 en de A18. Het gehele jaar is het in Polen verplicht met licht aan te rijden. Op de snelwegen met een S-aanduiding mag 120 kilometer per uur worden gereden en op de snelwegen met een A-aanduiding 140.\nTrein.\nPolen kent een uitgebreid spoorwegennet van 23.072 kilometer dat wordt beheerd door de Poolse staatsspoorwegmaatschappij PKP (Polskie Koleje Pa\u0144stwowe). Wel rijden treinen relatief langzaam op de meeste trajecten door achterstallig onderhoud. Tot 2012 zullen de meeste lijnen tussen grote steden gemoderniseerd worden. De snelheden zullen verhoogd worden naar 160\u00a0km/h voor de klassieke treinen en 200\u00a0km/h voor de hogesnelheidstreinen. Tussen de grote steden rijden intercity's, de rest van het land wordt bediend door sneltreinen, versnelde treinen en stoptreinen. Warschau is via een rechtstreekse Intercity verbonden met Berlijn. Deze trein stopt ook in het ongeveer halverwege gelegen Pozna\u0144, rijdt meerdere malen per dag en doet ongeveer 6 uur over de route. Ook steden als Gda\u0144sk, Krakau, Szczecin en Wroc\u0142aw zijn rechtstreeks verbonden met Berlijn.\nMeest comfortabele verbindingen worden bediend door de hogesnelheidstreinen (intercity premium). Hogesnelheidstreinen rijden tussen Gdansk, Krakau, Warschau, Katowice en Wroclaw. De eerste treinen zijn in 2014 afgeleverd.\nTram.\nEr zijn 16 Poolse steden met tramlijnen (status 2022).\nFietsrijbewijs.\nVoor fietsende kinderen van 10 tot 18 jaar is in Polen sinds 2011 een fietsrijbewijs (Pools: \"karta rowerowa\") verplicht, met fietsexamen, controles en boete."}
{"id": "3845", "revid": "1061913", "url": "https://nl.wikipedia.org/wiki?curid=3845", "title": "Leviticus", "text": "Leviticus is het derde boek van de Pentateuch (Thora) en de Hebreeuwse Bijbel.\nNaam en thema.\nIn het Hebreeuws-Aramees is de naam van het boek \u05d5\u05d9\u05e7\u05e8\u05d0, \"wajikra\", \"en hij riep\" naar het eerste woord van het eerste vers: \"En Hij [God] riep Mozes\" (Leviticus 1:1).\nDe Griekse vertaling werd \u039b\u03b5\u03c5\u03b9\u03c4\u03b9\u03ba\u00f3\u03c2, \"Levitik\u00f3s\" genoemd, wat zoiets als \"over het Levitische priesterschap\" betekent (vergelijk Hebree\u00ebn 7:11). In navolging hiervan heette de Latijnse vertaling \"Leviticus\". Hiermee wordt ook het thema van godsdienst (in de letterlijke betekenis) en priesterschap aangeduid. Dit wordt in verwijzingen in de rabbijnse literatuur versterkt, waarin \"Thora (instructie) aan de priesters\" wordt gebruikt, of in de Syrische vertaling van de Hebreeuwse Bijbel: de \"Peshitta\", \"Boek van de priesters\".\nAuteurschap.\nDe traditionele opvatting, gehuldigd door zowel orthodoxe joden als orthodoxe christenen, is dat de inhoud van het boek door God aan Mozes werd gedicteerd op de berg Sina\u00ef.\nOp basis van de historisch-kritische wetenschap is een documentaire hypothese opgesteld, waarin Leviticus worden toegeschreven aan de zogeheten priestercodex. De consensus onder Bijbelwetenschappers is dat het boek gedurende een lange periode is ontwikkeld en zijn definitieve vorm kreeg tijdens de Perzische periode (538-332 v.Chr.).\nInhoud.\nDe inhoud van het boek kan als volgt worden ingedeeld:\nFormeel kan men spreken van een aantal overeenkomsten tussen de offers van Isra\u00ebl en zijn buurlanden. Er is echter ook een aantal markante verschillen:\nInterpretatie.\nNa het begin van het christelijke tijdperk werden delen van dit boek uitgelegd als profetie over de Messias, Jezus Christus. Voor christelijke lezers gaat Leviticus letterlijk over de joodse wetten en aanbiddingsvoorschriften, maar bevat hieronder een verborgen laag van profetie die in de brief aan de Hebree\u00ebn wordt uitgelegd."}
{"id": "3846", "revid": "80212", "url": "https://nl.wikipedia.org/wiki?curid=3846", "title": "Roer (rivier)", "text": "De Roer (Duits: \"Rur\") is een zijrivier van de Maas. Haar lengte bedraagt ongeveer 165\u00a0km, waarvan 21,5\u00a0km op Nederlands grondgebied. Het stroomgebied van de Roer meet 234.000 ha; dat is 7% van dat van het totale stroomgebied van de Maas. Het verval is 643 meter. De Roer is, samen met de Dieze, de belangrijkste (lees: meest waterrijke) rivier die binnen Nederland in de Maas stroomt.\nVerloop.\nDe Roer ontspringt op ongeveer 662 meter boven TAW (en 660 meter boven NAP) in de Hoge Venen, nabij het hoogste punt van Belgi\u00eb, Botrange, op het grondgebied van Sourbrodt, een deelgemeente van Robertville, in de Waalse provincie Luik. Ze stroomt zuidwaarts en daarna oostwaarts en na 15 km over Belgische bodem over de Duitse grens en dan noordwaarts naar en door Monschau. Er voegen zich over die afstand veel beken bij de Roer, zodat ze een steeds groter debiet krijgt.\nVeertig kilometer van de bron ligt in de rivier de Roerdaldam, de op een na grootste stuwdam van Duitsland. Het Roermeer (\"Rursee\") dat daardoor is ontstaan, is een uitgestrekt stuwmeer. De Rursee is verbonden met allerlei andere stuwmeren stroomop- en -afwaarts langs de Rur. Deze negen grote stuwmeren kunnen per jaar 80 miljoen m\u00b3 drinkwater leveren aan de steden Aken, D\u00fcren, Heinsberg en omgeving. Na opnieuw veertig kilometer verlaat de rivier de Eifel en begint de middenloop, die voorbij de industriesteden D\u00fcren (waar in de 17e eeuw, speciaal voor de talrijke watermolens aan de rivier, die o.a. ijzer bewerkende bedrijven en papiermolens aandreven, nabij de rivier een nevengeul met de naam \"M\u00fchlenteich\" is gegraven) en J\u00fclich (Gulik), overgaat in de benedenloop. De loop van de rivier is hier bepaald door de ligging van de Roerdalslenk, een tektonische structuur in de ondergrond. Opvallend is, dat de meanders van de Roer in de middenloop zijn verdwenen tijdens kanalisatiewerkzaamheden. In dit laatste gedeelte mondt de grootste zijrivier van de Roer, de Worm, in de rivier uit.\nTer hoogte van Vlodrop bereikt de rivier Nederlands grondgebied. Ze meandert via Herkenbosch, Melick en Sint Odili\u00ebnberg naar het noordwesten. Net voorbij Lerop duikt de A73 via de Roertunnel onder de Roer door en mondt ze bij Roermond via een kleine delta uit in de Maas (op 16,8 meter boven NAP). De delta bestond oorspronkelijk uit drie mondingen, waarvan er nog twee over zijn: de eigenlijke Roer en de Hambeek. Ten noorden van de Schippershaven bevindt zich nog een restant van een veel oudere zijtak van de Roer, die nu dienst doet als kleine nevengeul van de Maas.\nEconomische en biologische betekenis.\nDe naam Rur wordt al in 847 genoemd. De Roer telt in Duitsland negen stuwmeren, die verschillende functies hebben: drinkwatervoorziening, waterbeheersing, energieopwekking en recreatie.\nHet Roerdal is het woongebied van ijsvogels, bevers en bijzondere libellen. Het Nederlandse gedeelte is (in tegenstelling tot het grootste deel van het Duitse) niet gekanaliseerd.\nVanaf de 17e eeuw werd het vrij snel stromende water van de Roer, soms via aparte molenbeken omgeleid, gebruikt voor watermolens, die behoorden bij ambachtelijke en vroeg-industri\u00eble bedrijven, o.a. in de sectoren papier- en metaalbewerkingsindustrie. Een aantal van deze bedrijven ontwikkelde zich tot grote industrie\u00ebn zoals Hoesch AG en diverse nog bestaande papierfabrieken.\nIn de jaren zestig en zeventig van de vorige eeuw was de Roer sterk vervuild door het spoelwater van de vele Duitse steenkoolmijnen. Er zwommen geen vissen, er was geen leven meer en het was gevaarlijk om in de Roer te zwemmen. Schuimvlokken overspoelden geregeld delen van de stad Roermond. Na de sluiting van de Duitse mijnen werd de rioolzuivering in Duitsland en Nederland sterk verbeterd. Ook werd de overstort uit het riool bij hevige regen opgevangen in bassins. Alleen de bodem is nog vervuild. Het water is nu zo schoon dat er forellen en meer dan 30 soorten vissen terug zijn. Na een afwezigheid van 125 jaar is in 2006 de zalm weer teruggekeerd in de Roer.\nToerisme, sport en recreatie.\nLangs de rivier loopt een langeafstands-fietsroute, van Botrange in de Ardennen, via o.a. Monschau en D\u00fcren naar Roermond lopende, RurUfer-Radweg. De route is 180 km lang en van bebording voorzien. \nEnkele van de stuwmeren op de Rur, waaronder dat nabij de Rurtalsperre, zijn toeristisch ontwikkeld met faciliteiten voor watersport en strandrecreatie (bij Schmidt (Nideggen))."}
{"id": "3853", "revid": "649051", "url": "https://nl.wikipedia.org/wiki?curid=3853", "title": "Elektrotechniek", "text": "Elektrotechniek (Engels: \"electrical engineering\") is een technische discipline die zich bezighoudt met de studie en de toepassing van elektriciteit en elektromagnetische velden. Mensen die opgeleid zijn in de elektrotechniek heten elektrotechnicus, elektromonteur of elektricien. \nElektrotechnici werken aan elektrotechnische installaties die voorzien in de behoefte van elektriciteit op diverse locaties. \nElektrotechnische installaties zijn op meerdere plekken te vinden. Thuis van de meterkast naar televisie, lamp of koelkast. Maar ook in de utiliteit hier treft men naast de voorzieningen voor elektriciteit ook andere aangelegenheden aan. Zo treft men hier ook vaak telecom- of internetverbindingen aan. Ook bevinden er elektrotechnische installaties in de industrie. Deze onderscheiden zich van de rest omdat hier ook besturingstechniek en vermogensbeheer bij komt kijken.\nElektronica.\nHet vakgebied elektronica is een vak op zich en houdt zich bezig met actieve en niet-lineaire componenten (transistoren, elektronenbuizen en andere halfgeleiders). In elektrische netwerken worden actieve componenten met weerstanden, condensatoren, spoelen, samengevoegd tot schakelingen. De voortschrijdende miniaturisatie in de vervaardiging van deze netwerken heeft uiteindelijk geleid tot complete systemen op een chip. Microprocessors zijn een van de resultaten van deze ontwikkeling. Dit deelgebied leidde ook tot het ontstaan van computertechniek, een gerelateerde discipline. Elektronica die gebruikmaakt van zowel elektronen (elektriciteit) als fotonen (licht) heet opto-elektronica. Waar in de elektronica doorgaans sprake is van geringe tot zeer kleine vermogens, spreekt men van vermogenselektronica zo gauw er stromen geschakeld worden in de grootte vanaf enkele amp\u00e8res tot in kiloamp\u00e8res bij sperspanningen van kilovolts, dus voor vermogens in de megawatts (MW). Indien elektronica wordt toegepast in vliegtuigen wordt gesproken over avionica.\nBinnen de elektronica komt veel van elektrotechniek terug. Zo worden er nog vaak schakelingen gedaan door middel van een relais of wordt het voltage gemeten door middel van een (shunt)weerstand. \nMen zou dan ook kunnen stellen dat de elektronica de verfijning is van de elektrotechniek.\nEnergietechniek.\nDe energietechniek houdt zich niet alleen bezig met elektriciteitsopwekking en de elektrische distributienetwerken, maar ook met elektrische circuits en materialen (bijvoorbeeld isolatoren) die hoge spanningen en stromen kunnen weerstaan en schakelen. Omdat de opwekking vaak plaats vindt met mechanische apparaten (windmolens en turbines) is dit gebied eigenlijk een wisselwerking tussen werktuigbouwkunde, mechatronica en elektrotechniek.\nOok worden er veel schakelingen op afstand bediend door middel van besturingstechniek. In Nederland wordt het distributie netwerk beheerd door TenneT, in Belgi\u00eb door Elia. Zij werken nauw samen met diverse bekende bedrijven zoals ABB en Siemens die onder andere schakelaars maken voor het schakelen van hoge vermogens.\nMeettechniek.\nDe meettechniek bestudeert het meten met behulp van elektrotechniek. Metingen aan een elektrisch circuit veranderen automatisch de elektrische spanningen en stromen binnen dat circuit. Het doel is om de invloed van de meetinstrumenten te minimaliseren of zelfs te compenseren. Dit vakgebied omvat ook sensoren die gebruikmaken van de elektrische of elektromechanische eigenschappen van een materiaal. Voorbeelden zijn het pi\u00ebzo-elektrisch effect voor het meten van druk en temperatuurafhankelijke weerstanden voor het meten van de temperatuur of een shuntweerstand voor het meten van vermogen.\nOok wordt de meettechniek gebruikt voor diverse mechanische toepassingen. Zo wordt er in de scheepvaart vermogensmetingen gedaan aan een motor om zo slijtage van de lagers te meten. Dit gebeurt vaak in combinatie met een trilling- of geluidsmeting.\nMeet- en regeltechniek.\nDe meet- en regeltechniek is een specifieke tak van de elektrotechniek, met raakvlakken in de pneumatiek, hydrauliek en procestechniek. Bij procestechniek houdt men zich bezig met het meten en regelen van bijvoorbeeld grootheden in industri\u00eble processen. Voorbeelden van geregelde industri\u00eble grootheden zijn: niveau, temperatuur, pH, debiet (ook wel flow genoemd) en druk. In zijn eenvoudigste vorm gebeurt het regelen door een regelaar die een ingestelde waarde (setpoint) vergelijkt met een in een proces gemeten waarde en vervolgens een corrigerende waarde uitstuurt naar het corrigerend orgaan (bijvoorbeeld een regelklep). Regelaars kunnen elektronisch, pneumatisch, mechanisch en hydraulisch zijn uitgevoerd. In moderne gecomputeriseerde meet- en regelsystemen kunnen regelaars in software zijn uitgevoerd. Een vergevorderde afgeleide van de meet- en regeltechniek wordt ook wel procesautomatisering genoemd.\nOok wordt meet en regeltechniek vaak toegepast in de productie van goederen. Zo zijn er vaak sensoren die detecteren wanneer iets van een lopende band raakt of waar iets zich bevindt op de lopende band. Zo is het mogelijk om een apparaat pas aan te laten gaan wanneer iets een bepaalde positie of waarde heeft bereikt. Hiervoor wordt vaak een \"if this than that\" protocol voor gebruikt. Deze ziet men ook vaak terug in domotica.\nElektromechanica.\nElektromechanica is het vakgebied waar met behulp van elektromagnetische velden beweging wordt veroorzaakt, of andersom. Denk hierbij aan elektromotoren, relais, dynamo's en elektromagneten. Het is ook de naam van een studierichting in het secundair en hoger onderwijs, die zowel de beginselen van mechanica als van elektriciteit/elektronica bijbrengt, zowel theoretisch als praktisch, aangevuld met technisch tekenen.\nTelecommunicatietechniek.\nDe telecommunicatietechniek gebruikt voor het overbrengen van informatie van de ene plek naar een andere verbindingen zoals een coaxkabel, glasvezelkabel of de radiosignalen. Deze kanalen kunnen nauwkeurig gemodelleerd worden door de vergelijkingen van Maxwell voor het gedrag van elektromagnetische velden.\nEnkele andere voorbeelden van hoe we elektromagnetische velden gebruiken in ons dagelijkse leven: het antenne-ontwerp van mobiele telefoons. Andere technologie die mogelijk is door elektromagnetische velden is de microgolf oven of magnetron, en de MRI-scanner.\nDe hulpmiddelen en theorie\u00ebn die een elektrotechnisch ingenieur kan raadplegen zijn onder meer: wis- en natuurkunde in het algemeen, en elektromagnetisme in het bijzonder, elektromechanica, kwantummechanica, materiaalkunde, digitale signaalverwerking, regeltechniek en computertechniek.\nOpleidingen.\nIn Nederland.\nAan verschillende mbo's en hbo's wordt de opleiding elektrotechniek gegeven. Aan de universiteiten: Technische Universiteit Delft, Universiteit Twente en Technische Universiteit Eindhoven wordt een universitaire opleiding elektrotechniek/electrical engineering gegeven. \nIn Vlaanderen.\nAan de VUB, UGent en KULeuven wordt een opleiding Elektrotechnisch ingenieur aangeboden."}
{"id": "3854", "revid": "210472", "url": "https://nl.wikipedia.org/wiki?curid=3854", "title": "Turing test", "text": ""}
{"id": "3855", "revid": "911746", "url": "https://nl.wikipedia.org/wiki?curid=3855", "title": "Dubbelblinde test", "text": ""}
{"id": "3856", "revid": "1057145", "url": "https://nl.wikipedia.org/wiki?curid=3856", "title": "Ruth (persoon)", "text": "Ruth (\u05e8\u05d5\u05ea in het Hebreeuws) is een persoon uit de Hebreeuwse Bijbel. Haar geschiedenis wordt beschreven in het gelijknamige Bijbelboek Ruth.\nAls Moabitische huwde Ruth met een van de zonen van Naomi. Na het overlijden van haar man vergezelde zij Naomi, die terugreisde naar haar geboorteplaats Bethlehem. Hier huwde zij met Boaz, een verre bloedverwant van Naomi en daardoor iemand die in aanmerking kwam om een leviraatshuwelijk te sluiten. Hun zoon Obed werd de vader van Isa\u00ef, waaruit David, de koning van Isra\u00ebl voortkwam.\nRuth wordt in het Nieuwe Testament door Matte\u00fcs genoemd in het voorgeslacht van Jezus Christus.\nIconografie.\nIn de iconografie wordt Ruth afgebeeld op een akker alwaar zij aren leest. Soms wordt ze aangesproken door Boaz."}
{"id": "3857", "revid": "67922355", "url": "https://nl.wikipedia.org/wiki?curid=3857", "title": "John Cleese", "text": "John Marwood Cleese (Weston-super-Mare, Somerset, 27 oktober 1939) is een Brits acteur, scenarioschrijver, komiek en filmmaker.\nBiografie.\nCleese werd geboren in het dorp Uphill, ten zuiden van Weston-super-Mare, Somerset, als enig kind van Muriel Cross (1899-2000) en de verzekeringsagent Reginald Francis Cleese (1893-1972). De familienaam was aanvankelijk 'Cheese', maar zijn vader veranderde die in 1915 in 'Cleese', omdat hij ermee gepest werd.\nDoordat er veel meer studenten waren dan studieplekken kon Cleese niet direct gaan studeren. Daarom ging hij op 19-jarige leeftijd doceren aan zijn oude school \"St. Peter Preparatory School\" in Weston-super-Mare. Hier doceerde hij twee jaar lang: Wetenschapsvakken, Engels, Aardrijkskunde, Geschiedenis en Latijn. Cleese studeerde in 1963 af aan Downing College van de Universiteit van Cambridge, maar met die rechtenstudie heeft hij, behoudens als universiteitsrector, professioneel nooit iets gedaan. In hetzelfde jaar schreef hij het scenario voor de revue \"Cambridge Circus\" die opgevoerd werd in Londen, in Nieuw-Zeeland en op Broadway. Daarna speelde hij enige tijd zelf op Broadway en Off-Broadway. Hij ontmoette toekomstig Monty Python-lid Terry Gilliam toen hij optrad in de musical \"Half a Sixpence\" en ook de Amerikaanse actrice Connie Booth, met wie hij op 20 februari 1968 huwde.\nCarri\u00e8re.\nCleese kreeg snel werk als schrijver voor de BBC Radio, onder andere als sketchschrijver voor \"The Dick Emery Show\". In 1965 begon hij samen met Graham Chapman voor de BBC-televisie te schrijven aan \"The Frost Report\", een satirisch programma van David Frost, waarin Cleese ook rolletjes had. Ook de latere Monty Python-leden Eric Idle, Terry Jones en Michael Palin schreven eraan mee. Hier ontwikkelden ze de schrijfstijl die typisch zou zijn voor hun latere samenwerking. In 1967 werkte hij mee aan \"At Last the 1948 Show\", waarin hij ook sketches speelde met Marty Feldman. Hij nam in 1968 met Booth, Chapman en Palin deel aan \"How to Irritate People\", een door David Frost geproduceerde sketch show voor de Amerikaanse markt. Tevens schreef hij mee aan het script van de film \"The Magic Christian\" uit 1969 (met Ringo Starr en Peter Sellers in de hoofdrollen), waarin hij ook een cameo had.\nCleese werd in het bijzonder bekend door zijn deelname aan \"Monty Python's Flying Circus\" (1969-1974), een BBC-televisieshow die ook buiten het Verenigd Koninkrijk erg populair werd door de absurde humor en de vernieuwende surrealistische animaties. Cleese speelde vaak een pompeuze Engelsman, een uitgestreken ambtenaar of een driftige sergeant-majoor. Tot zijn populaire sketches behoren \"The Ministry of Silly Walks\" en de \"Dead Parrot Act\".\nVan 1970 tot 1973 was Cleese de rector van de Universiteit van St Andrews. Zijn verkiezing markeerde een sprong voorwaarts in de modernisering van de oudste universiteit van Schotland. Hij maakte van zijn positie gebruik door een aantal verbeteringen in de rechten van de studenten door te voeren.\nSamen met Connie Booth maakte hij voor de BBC de televisiereeks \"Fawlty Towers\" (1975 en 1979), waarin hij zelf de blunderende en opvliegende hoteleigenaar Basil Fawlty speelde. Hoewel er slechts twaalf afleveringen werden gemaakt, geldt de serie als een klassieker onder de Britse sitcoms, mede door de andere hoofdrollen: Booth, Prunella Scales en Andrew Sachs. Ook had hij gastoptredens in \"The Muppet Show\" en \"Cheers\" (voor zijn rol in de laatste won hij een Emmy). In Nederland was Cleese eind jaren zeventig te zien in een aantal bioscoopreclames (\"Giroblauw\") van de Postgiro (later de Postbank).\nMonty Python kwam nog drie keer bijeen voor speelfilms. In 1975 kwam \"Monty Python and the Holy Grail\" uit, in 1979 de satirische film \"Monty Python's Life of Brian\" en in 1983 \"Monty Python's The Meaning of Life\". In 1985 had hij een rol als de sheriff in de western \"Silverado\" van Lawrence Kasdan en in 1986 speelde hij de hoofdrol in de humoristische film \"Clockwise\". Later speelde Cleese in enkele andere speelfilms, waaronder de door hemzelf geschreven en geproduceerde films \"A Fish Called Wanda\" (1988) en \"Fierce Creatures\" (1997), beide met Jamie Lee Curtis, Kevin Kline en Michael Palin. Hij speelde de rol van 'R' in de James Bondfilm \"The World Is Not Enough\" (1999) en die van 'Q' in \"Die Another Day\" (2002). In 2001 en 2002 was hij \"Nearly Headless Nick\" in twee Harry Potter-films. Ook speelde hij rollen in instructiefilms voor commerci\u00eble trainingen, zoals \"Meetings\", \"Bloody Meetings\" and \"More Bloody Meetings\". Vrij bekend werd \"How not to exhibit yourself (Op beurzen niet te kijk staan)\".\nSinds 2005 is Cleese vooral actief als stemacteur in films en tekenfilms. Hij leende zijn stem aan onder meer Samuel in \"Charlotte's Web\" (2006) en koning Harold in \"Shrek 2\" (2004), \"Shrek 3\" (2007) en \"Shrek Forever After\" (2010). Als butler Jasper is hij te horen in \"Fable III\".\nIn juni 2006 kondigde Cleese aan te stoppen met het spelen in en schrijven van sitcoms. Als reden gaf hij zijn leeftijd en het feit dat het toch nooit beter zou kunnen worden dan \"Fawlty Towers\". Wel zei hij een boek te willen schrijven over de geschiedenis van de comedy.\nIn 2014 kwam de Monty Python-groep, zonder de overleden Graham Chapman, weer bij elkaar voor een re\u00fcnie. De optredens trokken volle zalen. In 2016 trad Cleese met zijn show \"The Last Time To See Me Before I Die\" op in onder meer Nederland en Belgi\u00eb.\nOndanks zijn eerdere besluit te stoppen met acteren, was Cleese in 2018 opnieuw te zien in een sitcom van de BBC - \"Hold the Sunset\".\nEerbewijzen.\nVoor zijn rol in \"A Fish Called Wanda\" won hij een BAFTA en werd hij voor het scenario genomineerd voor een Oscar. Hij vertelde de pers in 2011 dat hij een hem in 1996 toegekende CBE had afgewezen \"omdat ik ze stom vind\". Hij voegde eraan toe dat partijleider Paddy Ashdown van de door Cleese gesteunde Liberal Democrats hem in 1999 in de adelstand had willen laten verheffen zodat hij zou kunnen toetreden tot het Hogerhuis. Cleese zou dit hebben afgewezen om niet verplicht te zijn de winters in Engeland door te brengen. De maki \"Avahi cleesei\" is naar hem genoemd ter ere van zijn inzet voor de natuurbescherming in films als \"Fierce Creatures\" en documentaires als \"Born to be Wild: Operation Lemur With John Cleese\". Ook naar hem genoemd is de planeto\u00efde \"9618 Johncleese\". In 2016 werd hem voor zijn hele oeuvre de Rose d\u2019Or toegekend.\nHuwelijken.\nZijn huwelijk met Connie Booth hield tien jaar stand, tot 1978 en in 1971 kregen ze een dochter. Net als Booth was ook zijn tweede echtgenote Barbara Trentham, met wie hij van 1981 tot 1990 getrouwd was, een Amerikaanse actrice. Ook met haar kreeg hij een dochter, in 1984. Van 1992 tot 2008 was hij getrouwd met de Amerikaanse psychotherapeut Alyce Faye Eichelberger en in 2012 vond zijn vierde huwelijk plaats met het vroegere Britse fotomodel Jennifer Wade.\nCleese schreef samen met familietherapeut Robin Skynner twee boeken in dialoogvorm over relaties. \"Families and How to Survive Them\" (1984) en \"Life and How to Survive It\" (1993) werden bestsellers."}
{"id": "3858", "revid": "1306764", "url": "https://nl.wikipedia.org/wiki?curid=3858", "title": "Groningen (provincie)", "text": "Groningen (Gronings: \"Gr\u00f6nnen\" of \"Grunnen\", Fries: \"Grinsl\u00e2n\") is een provincie in het noorden van Nederland met inwoners (), waarvan meer dan een derde in de gelijknamige hoofdstad Groningen woont. Naast het Nederlands is ook het Nedersaksisch (Gronings) erkend als offici\u00eble taal in de provincie.\nAlgemeen.\nDe provincie wordt ook wel \"Stad en Ommelanden\" genoemd, omdat historisch de stad (van oorsprong Saksisch) en het omringende platteland (van oorsprong grotendeels Fries), een gelijkwaardige positie in het gewest innamen. De drie historische Ommelander kwartieren zijn Hunsingo, Fivelingo en het Westerkwartier. De Ommelanden en het Oldambt waren tot de 15e eeuw grotendeels oorspronkelijk Fries, de stad, Gorecht en Westerwolde Saksisch. Nu worden vrijwel overal in de Ommelanden Nedersaksische dialecten gesproken. In de dorpen De Wilp, Opende, Kornhorn en Marum in het Westerkwartier wordt deels Fries gesproken.\nGroningen is na Drenthe, Friesland en Zeeland de dunst bevolkte provincie van Nederland, met 251 inwoners per km\u00b2.\nGeografie.\nGroningen grenst in het noorden aan de Waddenzee, in het noordoosten aan de inhammen Eems en Dollard, in het oosten aan de streek Oost-Friesland in de Duitse deelstaat Nedersaksen, in het zuiden aan de provincie Drenthe en in het westen aan de provincie Friesland. Qua oppervlakte is Groningen een van de kleinere provincies van Nederland. Deze relatief kleine oppervlakte wordt gekenmerkt door een grote verscheidenheid aan landschappen. De grens met Friesland werd definitief vastgesteld in 1724, die met Drenthe tussen 1817 en 1822. Dit nadat eerder lange tijd onduidelijk was waar, oostelijk van de Hunze te midden van veen en hei, zich de grens bevond. In 1577 werd hiertoe een kaarsrechte lijn getrokken, de Semslinie, naar het klooster in Ter Apel. Pas daarna kon het in cultuur gebracht en worden gewonnen (turfvaart). De rijksgrens met Duitsland (Koninkrijk Hannover) is vastgesteld in 1824 (Traktaat van Meppen). Bij Duitsland ging het echter alleen om de landsgrens; de watergrenzen in Eems en Dollard zijn echter nooit bepaald (niet na de Tweede Wereldoorlog toen daar wel gelegenheid toe was, noch bij het Eems-Dollardverdrag van 1960), omdat Nederland en Duitsland het daarover nooit eens zijn geworden (zie #Geschiedenis).\nIn de jaren zeventig was Groningen wereldberoemd als de graanschuur van West-Europa met diverse monoculturen. Daarnaast is er nogal wat veeteelt. Het kent met ruim 80% nog steeds uitzonderlijk veel landbouwgebieden. Dat heeft echter wel een prijs gehad, want het heeft nu het op \u00e9\u00e9n na laagste percentage aan bos in Nederland. Het is nu nauwelijks voor te stellen dat Groningen in het verleden meer oppervlakte aan bos had dan Drenthe (dat in de middeleeuwen uitgestrekte heidevelden had). Vooral echter in de nieuwe tijd (1500-1800) is er veel natuur aan de landbouw verloren gegaan. Nagenoeg verdwenen zijn alle oude Groningse bossen als het Lange-wold (Marum-Grijpskerk), het Vredewold (Zevenhuizen-Oldekerk) en het Threntowold (Kropswolde-Engelbert). In 2020 heeft Drenthe 13,2% oppervlakte aan bos, tegen Groningen slechts 3,1% (bron WUR). Er is alleen nog wat bos van enige omvang te vinden in Lauwersmeer, Noordlaren en Westerwolde. De weidse landschappen, die oorspronkelijk alleen in Noord-Groningen op de kleigronden te vinden waren, werden hierdoor kenmerkend voor de gehele provincie met vaak alleen langs wegen wat linten met bomenrijen. Aan het begin van de 21e eeuw had de provincie voor Natura2000 onvoldoende middelen om landbouwgrond voor nieuwe natuur te verwerven. Staatsbosbeheer heeft toen de beter betaalbare lager gelegen gronden geadviseerd en volledig te gaan voor 'natte natuur'; dit is te zien in 't Roegwold en Blauwestad. De provincie ligt dan ook erg laag, uitgezonderd het hoge land in het noorden en in het zuidoosten. Het hoogste punt van Groningen, de Hasseberg, 14,2 meter + NAP en ligt 2 km ten oosten van Sellingen. \nDe belangrijkste waterwegen in de provincie zijn de kanalen het Reitdiep, het Van Starkenborghkanaal, het Eemskanaal, het Stadskanaal en het Winschoterdiep. Groningen kent zeker ook rivieren, maar de meeste zijn in de late middeleeuwen verdwenen. Oorzaak is het vaak buiten hun oevers treden en problematische afwatering, waarna vanaf begin 15e eeuw grootschalige kanalisering volgde. Niet meer herkenbaar is nu het stroomdal van de Drentsche Aa die, vanaf Glimmen via Hoornsedijk en Hoge der Aa, de stad aan de westkant bereikte. De meanderende Hunze die, noordelijk van het Zuidlaardermeer via Waterhuizen, Roodehaan en Euvelgunne, de stad aan de oostkant bereikte is met een doorkruisend Winschoterdiep ook nauwelijks meer herkenbaar in het landschap. Alleen het laatste stuk waarin beide in het Reitdiep samenkwamen bij Wierumerschouw bestaat nog. De enige twee rivieren die nog wel grotendeels bestaan zijn de tegen Friesland aan liggende Oude Lauwers en het meanderriviertje de Westerwoldse Aa die ten zuiden van Wedde Ruiten Aa wordt genoemd. \nTot de provincie behoren drie kleine, onbewoonde Waddeneilanden: Rottumeroog, Rottumerplaat en Zuiderduintjes. Naar deze Waddeneilanden worden jaarlijks enkele wadlooptochten georganiseerd. Omdat er niemand meer woont, vindt er na een najaarsstorm geen onderhoud meer plaats. Met goedvinden van de provincie is Rijkswaterstaat in 1990 gestopt met zandsuppleties. In de middeleeuwen was er nog het eiland Bosch, na een storm is het in 1570 echter door de zee verzwolgen. Restanten van bewoning zijn in 2008 teruggevonden aan de oostkant van Schiermonnikoog, doordat de Waddeneilanden langzaam verschuiven in oostelijke richting. Hierdoor is Schiermonnikoog alleen deze eeuw al tweemaal een paar kilometer de provincie binnengewandeld. Om eventuele problemen met onderlinge verantwoording bij scheepsstrandingen te voorkomen heeft provincie Groningen de nieuw verworven kilometers strand vrij snel weer verkocht aan de provincie Friesland. Hierdoor is Schiermonnikoog nu weer helemaal 'Fries', hoewel bereikt via de haven van Lauwersoog. Groningen is daarmee de enige Nederlandse kustprovincie zonder een bereikbaar Noordzeestrand. Het Duitse eiland Borkum kan echter eenvoudig vanaf de Eemshaven met een veerdienst worden bereikt. \nDe provincie Groningen was vroeger ongeveer 100 km\u00b2 groter, totdat in de 13e eeuw tijdens een storm ruim dertig dorpen onder water zijn gelopen en zo de Dollard is ontstaan. Het land liep destijds van Termunten, via het Nesserland (de haven van Emden) tot aan Ditzum (D) in het Reiderland, langs de Eems als getijdenrivier. Pogingen het land in de 20e eeuw weer in te polderen liepen spaak op onenigheid met Duitsland waar zich de grens destijds in de late middeleeuwen bevond. Het noordoosten van de provincie grenst aan het Eems-Dollardestuarium. In de streek rondom dit estuarium is in de loop van de geschiedenis veel landwinning geweest. De streek wordt vooral gekenmerkt door herenboeren met prachtige kapitale boerderijen en kleine arbeidershuisjes. Nergens anders in Groningen was het verschil tussen rijk en arm zo groot. \nOnder het westelijke deel van dit gebied, in de voormalige gemeente Slochteren in Duurswold in Fivelingo, ligt een grote aardgasbel. De vermindering van de druk in de ondergrondse aardlagen leidt tot een meetbare daling van het maaiveld en regelmatig tot niet-natuurlijke aardbevingen.\nHet zuidoosten, de Groninger Veenkoloni\u00ebn, was oorspronkelijk een uitgestrekt hoogveengebied met veel heide en veenmeertjes dat vanaf de 17e eeuw ontveend en in cultuur gebracht is. Uit die tijd resteert een uitgebreid stelsel van kanalen voor de turfvaart, dat het gebied een welhaast wiskundig karakter geeft. Daarna werden hier vooral fabrieksaardappelen verbouwd, die de basis zijn van een uitgebreide aardappelzetmeelindustrie.\nOostelijk van de Veenkoloni\u00ebn en het Oldambt ligt Westerwolde, een streek op zandgrond. De streek wordt gekenmerkt door een glooiend, kleinschalig landschap met veel bebossing en Meanderriviertjes. De streek lijkt meer bij Drenthe te horen dan bij Groningen. \nOok het zuidelijk Westerkwartier in het westen van de provincie ligt op een lage zandrug. Dit is een uitloper van de Hondsrug. Het heeft qua landschap, een coulisselandschap, veel weg van de Friese Wouden.\nHet noorden van het Westerkwartier en Hunsingo kenmerken zich vooral door de wierden. Deze streek behoort tot de oudste cultuurlandschappen van Nederland. Al voor de jaartelling werd begonnen met het winnen van land op de zee, eerst direct rond de wierden, later door het bouwen van steeds nieuwe dijken. Karakteristiek zijn de kerkjes die de wierden domineren en een geheel eigen bouwstijl vertegenwoordigen die eigenlijk alleen in Groningen en Friesland voorkomt, de romanogotiek.\nTen slotte is er \"de Stad\". Oorspronkelijk waren de stad Groningen en plaatsen als Haren en Glimmen Drentse esdorpen, ontstaan op de Hondsrug. Het fort Gronenburg lag aan de Hunze, wat nu Finsehaven is. \nTrivia: het oostelijkste punt van Nederland ligt in de provincie Groningen in het voormalige vestingstadje, tegenwoordig kuuroord: Bad Nieuweschans.\nGeschiedenis.\nDe geschiedenis van de provincie Groningen is voor een groot gedeelte de geschiedenis van het proces waarbij de stad in de loop der jaren steeds meer de macht kreeg over de Ommelanden. Daarvoor ligt echter nog een periode waarin het grootste deel van de provincie \"tegenover de Lauwers\" heette en \u00e9\u00e9n geheel vormde met het naburige Westerlauwers Friesland en Oost-Friesland. Het was een gebied dat het meeste weg had van de huidige Waddenzee. Bij eb viel het droog, bij vloed stond het grotendeels onder water. In dat kwelderlandschap was permanente bewoning alleen mogelijk op wierden.\nOverigens wijst de aanwezigheid van een hunebed bij Noordlaren er op dat de bewoningsgeschiedenis ten minste teruggaat tot de steentijd. De vondst van een hunebed bij Delfzijl is een aanwijzing dat die bewoning zich niet alleen beperkte tot het grensgebied met Drenthe. Volgens sommigen is de aanwezigheid van dat hunebed een bewijs voor de theorie dat de hunebedbouwers vanaf zee het land in trokken.\nDe oudste bekende vermelding van de stad dateert uit 1040 'Grines bo die Groeningen'. Vrij vertaald 'Gronings, uitstekend boven het laag gelegen grasland \"(groene inge)\". De stad is, evenals Haren, gevestigd op een hogere zandlaag, een uitloper van de hondsrug. Het was op dat moment in ieder geval nominaal bezit van de bisschop van Utrecht. Aangenomen wordt dat de stad van origine een Drents dorp was. De stad werd ook bewoond door Friezen. De stad had oorspronkelijk enige concurrentie van Appingedam, maar nadat de stad erin geslaagd was om het stapelrecht te verwerven was de dominante positie gevestigd. De invloed van de stad breidde zich gestaag uit. Het toppunt van haar macht werd bereikt aan het einde van de vijftiende eeuw, toen haar invloed tot ver in de huidige provincie Friesland reikte.\nNa verloop van tijd nam de hele provincie de taal van de stad over, maar behield een aantal Friese woorden en uitdrukkingen. In sommige delen van de provincie, met name het Oldambt en Westerwolde was de stad uiteindelijk ook formeel de baas.\nIn de tijd van de Republiek was de gangbare aanduiding voor Groningen Stad en Lande. Die volgorde was geen toeval. De heerschappij van de stad over grote delen van de provincie eindigde in bestuurlijke zin na de Franse tijd. Toen werd de huidige provincie ingesteld waarbinnen de bijzondere positie van de stad formeel werd afgeschaft. De stad bleef echter nog wel eigenaar van grote delen van het Oldambt, Westerwolde en de Veenkoloni\u00ebn. Daaraan kwam pas een einde in de jaren negentig van de twintigste eeuw.\nDe provincie Groningen vierde in 1994 haar 400-jarig bestaan. In 1594 werd met de Reductie van Groningen voor het eerst de stad met de Ommelanden verenigd. Daarvoor behoorde de stad en het Gorecht tot graafschap Drenthe.\nVlag en wapen.\nVlag.\nDe provinciale vlag is vastgesteld in 1950. Ook de vlag verwijst naar stad en Ommelanden. De rode en blauwe hoekvlakken verwijzen naar de kleuren van de Ommelanden, het centrale groene kruis verwijst naar de stad en de handelsrelatie die de Stad in de Middeleeuwen had met de Scandinavische landen. In tegenstelling tot het Scandinavische model echter, staat het kruis bij de Groninger vlag in het midden. Dit benadrukt de centrale positie van de stad Groningen in het heden en het verleden.\nWapenschild.\nHet wapenschild van de provincie Groningen is officieel vastgesteld bij Koninklijk Besluit op 30 december 1947. Het wapenschild dateert echter al uit de zestiende eeuw. Het is tot stand gekomen nadat de stad en de Ommelanden, na de reductie van de stad in 1594 verenigd werden in een gewest. Het provinciewapen is dan ook een combinatie van het stadswapen en het wapenschild van de Ommelanden.\nIn het eerste en vierde kwartier staat het wapen van de stad. Hiermee worden de gebieden gesymboliseerd die rechtstreeks onder het bestuur van de stad vielen (Gorecht, beide Oldambten, Reiderland en Westerwolde).\nIn het tweede en derde kwartier staat het wapen van de Ommelanden. Dit bestaat uit een zilveren schild met drie blauwe balken en elf rode harten. De drie balken staan voor de drie Ommelanden, Hunsingo, Fivelingo en Westerkwartier. (zie Klein Friesland en de geschiedenis van de Friese vlag).\nHet wapen wordt gedekt door een gouden kroon van vijf bladeren en vier parels. Het wordt aan weerszijden vastgehouden door een gouden leeuw als symbool van Nederland.\nCultuur.\nTaal.\nOorspronkelijk was het grootste deel van de huidige provincie Groningen Friestalig. Alleen in de stad en directe omgeving, en in Westerwolde werd in het verleden al een Nedersaksisch dialect gesproken. Vermoedelijk door de groeiende invloed van de stad op de Ommelanden was sprake van ontfriezing en hebben deze laatsten het Fries ingeruild voor het Gronings.\nHet Gronings heeft binnen de groep van de Nedersaksische dialecten een duidelijke eigen plaats. Aangenomen wordt dat dit deels komt door de invloed die het Fries heeft gehad op de vorming van het dialect. Het dialect dat het meest verwant is aan het Gronings wordt ook niet in Nederland gesproken, maar direct over de grens in Oost-Friesland. Het Oldambtsters (een variant van het Gronings) komt vrijwel overeen met het dialect aldaar. Ook in Oost-Friesland heeft zich dus een vergelijkbaar proces (van Fries naar Nedersaksisch) voorgedaan. Overigens is nog steeds een zeer klein gedeelte, in het zuidelijke Westerkwartier, van de provincie Friestalig. Waarschijnlijk is dit het gevolg van recentere immigratie vanuit Friesland, gezien in de Ommelanden overwegend Oosterlauwers Fries werd gesproken.\nVolksgebruiken.\nTypisch Groningse volksgebruiken zijn \"neutenschaiten\", ook \"op e gorre\" genoemd, kinken en kaaibakken.\nIn plaatsen als Ter Apel en Kloosterburen, met een aanzienlijk katholiek bevolkingsdeel, wordt carnaval gevierd. Op het Hoogeland wordt hier en daar nog een meiboom \"geplant\" . Net zoals in Limburg en andere delen van het land wordt er op 11 november langs de deuren gelopen voor Sint-Maarten. Aan deze Sint-Maarten hebben de Martinikerk en de Martinitoren in de Stad hun naam te danken.\nIn Westerwolde viert men in plaatsen als Onstwedde en Jipsinghuizen op 21 december Sint-Thomas. Op deze kortste dag van het jaar worden de kwade geesten verjaagd door op midwinterhoorns te blazen. Op 6 januari, Driekoningen, gingen kinderen vroeger langs de deuren om vervolgens snoep te ontvangen van de bewoners. Tegenwoordig wordt dit zelden tot niet meer gedaan.\nStreekproducten en -gerechten.\nDe provincie Groningen heeft, net zoals de meeste andere regio's, eigen streekproducten en streekgerechten. Voorbeelden hiervan zijn spekdikken, Groninger koek, eierballen en poffert.\nNationaal bekendere producten als ranja (limonadesiroop), Brinta (ontbijtproduct) en Raspatat (patates frites op basis van aardappelpoeder) hadden hun oorsprong in de provincie Groningen.\nCultureel erfgoed.\nHet cultuurhistorische erfgoed van de provincie wordt vooral gevormd door de oude dorpskerken, en door borgen (versterkte landhuizen, zoals de Fraeylemaborg in Slochteren). Langs de Duitse grens liggen de vestingdorpjes Bourtange, Bad Nieuweschans en Oudeschans. De stad Groningen kent, ondanks aanzienlijke schade die aan het einde van de Tweede Wereldoorlog werd aangericht, ook een flink aantal monumenten. In het Groninger Museum zijn, naast de historische voorwerpen uit allerlei delen van Groningen en de rest van de wereld, ook stukken hedendaagse kunst te bezichtigen.\nGroningen heeft een eigen feestdag, Gronings Ontzet, gevierd op 28 augustus.\nDe \"Olle Grieze\" Martinitoren en de Martinikerk zijn het 'beeldmerk' van Stad en de Ommelanden.\nKunstbewegingen.\nInmiddels kent de provincie Groningen een aantal kunststromingen van kunstenaars, die uiteindelijk de 'ruimte' van Groningen hebben gekozen:\nToerisme.\nGroningen is lang een toeristisch onbekend gebied gebleven. Het culturele erfgoed, vooral de stad en de vesting Bourtange en bezienswaardigheden als het Nationaal Park Lauwersmeer, de Hortus Haren en de natuur in Wester-wolde en het Westerkwartier vormen de belangrijkste redenen voor toeristen om naar de provincie Groningen te komen. Met name de stad Groningen heeft zich de afgelopen decennia ontwikkeld tot een redelijk geliefd doel voor dagtrips en lange weekends en niet alleen voor Nederlanders, maar in toenemende mate ook voor buitenlandse toeristen. Desondanks staat de provincie landelijk bij het aantal overnachtingen helemaal onderaan. Dat geldt tevens bij mogelijkheid tot recreatie in de natuur. Ook daar neemt de provincie Groningen landelijk gezien de onderste plaats in (bron Cbs 2021, economisch belang natuurgerichte toerist). Als treffend voorbeeld kan 't Roegwold worden vermeld. Een in 2014 nieuw ontwikkeld natuurgebied in Midden Groningen met voornamelijk grote waterpartijen, want er is voor gekozen dat geen enkele boom werd aangeplant. Op deze wijze mist het gebied echter wel node beschutte paden, waardoor de toerist zal moeten wandelen/fietsen in resp. brandende zon, harde wind of neerslag. De provincie kent slechts een klein heidegebied (Westerwolde) en het weinige bos ligt versnipperd. Daarnaast zijn de Groninger ommelanden ook voor watersport niet in beeld.\nVerkeer en vervoer.\nSpoorwegen. In Groningen zijn zes spoorlijntrajecten in gebruik:\nReligie.\nGroningen heeft een zeer hoog percentage niet-kerkelijken (1999: 59% bron CBS), vooral in de stad en het oosten van de provincie, waar het percentage destijds al boven de 60 lag. Volgens een recent onderzoek van het WRR is het aantal niet-christenen recent nog verder gestegen. Anno 2005 is nog slechts 1 op 4 Groningers aangesloten bij een kerk. Hiermee is Groningen na Flevoland de meest ontkerkelijkte provincie van Nederland. Per eind 2005 was ongeveer 20 procent van de Groninger bevolking protestant en iets minder dan 5 procent van de bevolking was katholiek. Met bijna 3 % kent de Islam in Groningen naar Nederlandse begrippen relatief weinig volgelingen. Uitzonderingen hierop zijn plaatsen als Appingedam, Delfzijl, Hoogezand en Veendam.\nNa de Opstand werd ook in Groningen de Nederlandse Hervormde Kerk het voornaamste kerkgenootschap, maar er bleven verspreid door de provincie kleine groepen katholieken bestaan, merendeels in de stad en ook in Hogelandse enclaves als Kloosterburen. Ook Nederlands noordelijkste Mariabedevaartplaats ligt op het Hogeland, in Warfhuizen. In het begin van de negentiende eeuw ontstond in Ulrum een van de voorlopers van de Gereformeerde Kerk. Vooral het Hogeland is tegenwoordig overwegend Gereformeerd terwijl het westen van de provincie (de gemeente Westerkwartier) een hoge concentratie Nederlandse gereformeerden kent.\nDe regio de Veenkoloni\u00ebn kent een veel gemengder beeld. De verschillende koloni\u00ebn werden vaak door groepen gelijkgezinden bevolkt, waardoor er bijvoorbeeld katholieke dorpen als Zandberg en Kopstukken ontstonden. Ook een Doopsgezind dorp als Lula is hiervan een voorbeeld.\nDe stad werd in 1956 zetel van het bisdom Groningen, dat de drie noordelijke provincies en de Noordoostpolder omvat. Winschoten en de stad kenden tot de Tweede Wereldoorlog beide een relatief grote Joodse gemeente.\nGemeenten.\nGroningen kenmerkte zich tot 1990 door een groot aantal kleine tot zeer kleine gemeenten. In dat jaar werd een ingrijpende herindeling doorgevoerd, waardoor het aantal gemeenten drastisch werd verminderd. Sindsdien was het aantal gemeenten 25, nog steeds relatief veel gezien het inwoneraantal. Gemiddeld telde een Groninger gemeente 22.900 inwoners (zonder de stad Groningen zelfs 16.300), waar het landelijk gemiddelde in 2007 ongeveer 37.000 inwoners per gemeente bedraagt. \nPer 1 januari 2010 zijn de gemeenten Winschoten, Scheemda en Reiderland samengevoegd tot de gemeente Oldambt en per 1 januari 2018 zijn de gemeenten Hoogezand-Sappemeer, Slochteren en Menterwolde samengevoegd tot de gemeente Midden-Groningen en tevens de gemeenten Vlagtwedde en Bellingwedde tot de gemeente Westerwolde.\nPer 1 januari 2019 zijn de gemeenten Haren en Ten Boer toegevoegd aan de gemeente Groningen, terwijl Zuidhorn, Grootegast, Leek en Marum met een deel van Winsum de nieuwe gemeente Westerkwartier vormden. In het noorden van de provincie ontstond op dezelfde datum de nieuwe gemeente Het Hogeland uit de gemeenten De Marne, Eemsmond, Bedum en het grootste deel van Winsum. Per 1 januari 2021 zijn de gemeenten Delfzijl, Appingedam en Loppersum samengevoegd tot de gemeente Eemsdelta. Het aantal gemeenten is daardoor teruggebracht naar 10. \nPlaatsen.\nDe grootste woonplaatsen in de provincie in de jaren 2018 - 2022:\nBron: CBS: Statline\nBevolkingskernen.\nAaneengesloten bevolkingskernen in Groningen die \u00e9\u00e9n stedelijk gebied vormen:\nPolitiek.\nRen\u00e9 Paas (CDA) is sinds 18 april 2016 commissaris van de Koning. Hij is de opvolger van Max van den Berg (PvdA), die sinds 2007 het ambt bekleedde.\nHet college van Gedeputeerde Staten voor de periode 2015-2019 bestond uit een coalitie van SP, CDA, D66, ChristenUnie en GL. \nVanaf 2019 tot 2023 bestond de coalitie uit de partijen GL, PvdA, VVD, ChristenUnie, CDA en D66.\nNa de verkiezingen van 2023 bestaat de coalitie uit BBB, PvdA, ChristenUnie en Groninger Belang.\nEconomie.\nVan oudsher is de provincie vooral een landbouwgebied. De vruchtbare zeeklei van het Hogeland en het Oldambt, en de dalgrond in de Veenkoloni\u00ebn zorgden voor een goed ontwikkelde akkerbouw die basis was voor de suikerindustrie in de stad, en de aardappelmeelindustrie en strokartonindustrie in het oosten van de provincie. De strokarton is inmiddels geschiedenis, de aardappelmeelindustrie houdt nog enigszins stand.\nHet ontginnen van de veenkoloni\u00ebn is daarnaast een stimulans geweest voor de scheepsbouw. Nog steeds worden langs het Winschoterdiep nieuwe schepen gebouwd die middels dwarshellingen te water worden gelaten. Die scheepsbouw hing ook samen met een vraag naar schepen voor de kustvaart, in de negentiende eeuw was Groningen naast Amsterdam en Rotterdam de voornaamste thuishaven van de Nederlandse handelsvloot. Groningen verklaarde zichzelf dan ook tot derde handelsstad van Nederland.\nDienstverlening en handel hebben zich van oudsher altijd geconcentreerd in de stad Groningen. Die tendens heeft zich in de twintigste eeuw alleen maar versterkt.\nDe haven en de petrochemische industrie in Delfzijl zijn ook belangrijk voor de regionale economie. Daarnaast worden er in de Eemshaven een aantal Energiecentrales gebouwd.\nDe allerbelangrijkste bijdragen van Groningen aan de Nederlandse economie zijn echter de delfstoffen. In eerste instantie was die bijdrage beperkt, in de buurt van Veendam en Heiligerlee werd wat zout gewonnen. Dat veranderde spectaculair in 1959 toen bij Kolham het aardgasveld van Slochteren werd aangeboord. De gaswinning bracht aanvankelijk alleen voorspoed. Na enige jaren bleek de winning te leiden tot bodemdaling, en in 1986 vond een eerste aardbeving plaats. In 2018 werd het besluit genomen om de winning in Groningen op termijn te staken omdat de veiligheid van de Groningers door verdere winning niet te garanderen was.\nBedrijven die hun oorsprong in de provincie Groningen hebben (gehad), zijn onder andere:\nAardbevingen en bodemdaling.\nVanaf de jaren '60 werd het zeer grote aardgasveld Groningenveld onder Groningen ge\u00ebxploiteerd door de NAM. In de loop van de afgelopen decennia werden de gevolgen van deze aardgaswinning merkbaar in de vorm van aardbevingen en bodemdaling die schade toebrachten aan boerderijen, stallen, woonhuizen (en kerkgebouwen o.a.) en dijken in het Groningse land. Onder andere in de gemeente Loppersum kwam en komt dit veel voor. \nOp 1 juni 2015 werd Hans Alders de \"Nationaal Co\u00f6rdinator Groningen\". Alders kreeg hiermee de leiding over een nieuw te vormen Rijksdienst van ruim 100 ambtenaren van Rijk, provincie en gemeenten. Deze Rijksdienst moet de afhandeling van aardbevingsschade en het versterken van panden in het aardbevingsgebied in Groningen (als gevolg van gaswinning in het aardgasveld van Slochteren) beter gaan regelen.\nHet heeft geruime tijd geduurd voor de verantwoordelijke politici in Den Haag van de ernst van de zaak overtuigd waren. Dit leidde tot een gevoel van in de steek gelaten zijn bij de Groningse bevolking. Inmiddels is de aardgaswinning teruggebracht van 50 tot 20 miljard kuub. Dat zou in 2022 12 miljard moeten zijn om in 2030 helemaal be\u00ebindigd te zijn. Na de aardbeving onder Zeerijp op 8 januari 2018 (3,4 R) kwam er een Tijdelijke Commissie Mijnbouwschade Groningen met een nieuw schadeprotocol dat de afhandeling van schadevergoedingen moet vergemakkelijken. Tijdens een debat in de Tweede Kamer op 4 juni 2019 bood premier Mark Rutte drievoudig excuses aan \"voor wat Groningen werd aangedaan\".\nOp 27 juni 2022 startte de parlementaire enqu\u00eatecommissie aardgaswinning Groningen met openbare verhoren en op 24 februari 2023 presenteerde deze commissie haar conclusies in Zeerijp.\nZiekenhuizen.\nGroningen\nDelfzijl\nWinschoten\nScheemda\nStadskanaal"}
{"id": "3859", "revid": "21100", "url": "https://nl.wikipedia.org/wiki?curid=3859", "title": "Groningen (stad)", "text": "Groningen (Gronings: \"Grunn\", \"Grunnen\", Fries: \"Grins\", ) is de hoofdstad van de Nederlandse provincie Groningen en de grootste kern in de gelijknamige gemeente. De plaats wordt in de provincie Groningen en delen van Drenthe kortweg aangeduid als de \"Stad\". In telde de stad Groningen inwoners. Het is de grootste stad van noordelijk Nederland.\nVan Groningen zijn geen geschreven stadsrechten bekend. Door de relatief ge\u00efsoleerde ligging ten opzichte van de opeenvolgende feitelijke machtscentra \u2013 Utrecht, Den Haag, en Brussel \u2013 was de stad historisch gezien vooral op zichzelf en de directe omgeving aangewezen. Als Hanzestad maakte Groningen deel uit van het Noord-Duitse handelsnetwerk, maar het werd later vooral een regionaal marktcentrum. Hierna ontwikkelde Groningen zich geleidelijk tot een invloedrijk machtscentrum. De stad kon gedurende de 15e eeuw, op het hoogtepunt van zijn macht, feitelijk als een stadstaat worden beschouwd. Sinds de Republiek hoorde Groningen nominaal bij Nederland, maar tot aan de Franse Tijd bleef Groningen feitelijk een autonome stad, die heer was in het grootste deel van de provincie. Na de Franse Tijd verloor de stad haar overheersende positie in de provincie, hoewel de stad tot ver in de twintigste eeuw juridisch (bloot) eigenaar bleef van een aanzienlijk deel van alle gronden in de provincie.\nGroningen ontwikkelde zich van een gemeente met 23.000 inwoners in 1795 tot een gemeente met ongeveer 100.000 inwoners in 1930. Aan het einde van de Tweede Wereldoorlog werd er gevochten in Groningen, en bij de bevrijding in 1945 ging een groot deel van de binnenstad in vlammen op. Groningen is een stad met gevarieerde handel en industrie. Groningen is ook een studentenstad met ruim 60.000 studenten, van wie er bijna 35.000 in de stad wonen (2018).\nNaam.\nDe oorsprong en betekenis van de naam Groningen en de oudere variant 'Groeningen' zijn niet zeker. Dichters probeerden het te koppelen aan een volksverhaal over ballingen uit Troje die onder leiding van een zekere mythische figuur Gruno (of Grunius, Gryns of Grunus) hier een nederzetting met Frygi\u00ebrs uit Duitsland zou hebben gesticht in 453 v.Chr. (volgens een andere overlevering in 130 v.Chr.) en een kasteel hebben gebouwd aan de Hunze dat hij 'Grunoburg' noemde. Dat kasteel zou later weer door de Vikingen zijn verwoest en later zou mogelijk op de fundamenten hiervan de Sint-Walburgkerk zijn gebouwd. Er is echter geen enkel bewijs voor deze verhalen.\nEen andere theorie stelt dat de naam Groningen is afgeleid van de mansnaam 'Groni'. Hierbij wordt verwezen naar het voorkomen van de vroege spelwijzen 'Groningi' en 'Groninga' in de 11e eeuw en de oude naam 'Gronesbeke' voor een watertje nabij de Hunze \u2013 noordgrens van Everswolde (Zuidlaarderveen). De naam zou dan betekenen 'bij de lieden van Groni'.\nEen derde theorie over de oorsprong is dat de oude naam Groeningen is afgeleid van 'Groen-inge'; \"groene velde(n)\". 'groen' zou daarbij van 'cruon' komen en een \"inge\" (of \"enge\") is een oude benaming voor een open veld, dat in het Saksische gedeelte van Nederland en Duitsland vaak heuvelachtig was. In het wapen van Groningen (en de vlag) zou dit terugkomen in de groene streep; een groene strook land; tussen de Lauwers, de Eems en de Waddenzee.\nDe Groningse dialectnaam \"Grunnen\" heeft dezelfde etymologie. \"Grun\", van het oudere \"gruun\" en \"-inge\" werd vertaald naar \"-en\" of \"-ens\", net zoals in de naam \"Kantens\", dat vroeger waarschijnlijk \"Kantinge\" was en wat tegenwoordig nog steeds in het Gronings gebeurt, bijvoorbeeld \"Thesinge\" wordt \"Taisen\". Zoals bij de meeste Groningse woorden die op \"-en\" eindigen, valt ook hier de \"-e\" weg, waardoor je de uitspraak \"grunn\" krijgt. Doordat het Groning\"en\" is, had het in het Gronings ook \"Grunnens\" kunnen zijn, zoals bij Kantens, wat de Friese naam \"Grins\" tevens verklaart (vergelijk ook Harlingen \u2013 Harns).\nIn de provincie Groningen wordt de plaats vanouds ook \"Stad\" genoemd. Groningen is sinds eeuwen de grootste stad in de wijde omtrek, en eeuwenlang naast Appingedam de enige plaats met stadsrechten in het hele gewest. Daarbuiten wordt deze naam ook wel gebruikt, hoewel de meeste Friezen \"Grins\" zullen zeggen. Ook in de kop van Drenthe wordt Groningen aangeduid met 'Stad'. In de Middeleeuwen werd de Latijnse naam \"Groninga\" gebruikt op kaarten en munten. Ten tijde van de Franse bezetting heette Groningen \"Groningue\". Zelf noemen de inwoners zich \"Stadjers\" of \"Stadjeder\". De stad wordt ook wel de \"metropool van het Noorden\" genoemd. Stadjers noemen haar liefkozend ook wel \"Groot Loug\", dat wil zeggen \"Groot Dorp\". Een andere bijnaam van Groningen is \"Martinistad\", verwijzend naar de Martinitoren. Zelf hebben de stad-Groningers als bijnaam: mollebonen.\nGeschiedenis.\nGroningen ontstond op de noordelijkste uitloper van de Hondsrug. De oudste schriftelijke vermelding die bekend is, \"villa Cruoninga\", dateert uit 1040, maar het staat vast dat de huidige stad al ver daarvoor een bewoonde plaats was. De oudste archeologische vondsten binnen het gebied van de huidige stad zijn met behulp van de C14-methode gedateerd op circa 3950\u20133720 voor Chr. Vanaf 300 v. Chr. zijn drie of vier zwervende erven (raatakkers) aangetroffen langs de doorgaande route vanuit Drenthe naar het noorden: de Herestraat en Oude Boteringestraat. Een onafgebroken bewoning kan worden vastgesteld vanaf de derde eeuw. Groningen is waarschijnlijk ontstaan uit twee verschillende kernen die rond 700 zijn ontstaan; de ene lag rond het huidige Martinikerkhof en de andere tussen het Zuiderdiep en het Verbindingskanaal. De stad was van origine een esdorp met een brink (de Grote Markt) en aan noord- en zuidzijde twee essen.\nMiddeleeuwen.\nDe geschreven geschiedenis van Groningen begint in 1040 met de schenking door de Duitse keizer, Hendrik III, van goederen en rechten (de domeinen) aan de kerk van Utrecht. Eerder waren al delen van het koningsgoed geschonken aan het Klooster Werden. Vermoedelijk werd kort voor deze akte op instigatie van de bisschop al begonnen met de aanleg van een gedeeltelijke landweer rond zijn eigendommen, waarmee Groningen ook qua uitstraling een stad werd. De bisschop was vermoedelijk ook verantwoordelijk voor veel planologische ontwikkelingen in de 11e en 12e eeuw, zoals de aanleg van een patroon van keienstraten met bermsloten dat naar de mode van die tijd lijkt te zijn gebaseerd op een Romeins castellum en de bouw van de Sint-Walburgkerk rond 1100 als eigen priv\u00e9kapel.\nGroningen moet in 1040 al een zekere marktfunctie voor de directe omgeving hebben gehad. De oudste kerk, de Maartenskerk, is blijkens archeologisch onderzoek gesticht rond 800. Deel van de schenking was ook het muntrecht, waar de Utrechtse bisschop ook gebruik van heeft gemaakt. Rond het jaar 1000 werd de houten Maartenskerk mogelijk na verwoesting door de Noormannen vervangen door een tufstenen exemplaar en rond 1200 door de eerste fase van de huidige bakstenen kerk.\nHet aanvankelijk Drentse esdorp werd in de middeleeuwen een belangrijke handelsplaats. De ligging, op de grens van Drenthe en Groter-Friesland, was daarbij van grote waarde.\nNa 1040 volgt een lange periode waarover de bronnen zwijgen als het Groningen betreft. In de 12e eeuw werd de zuidelijke nederzetting vermoedelijk verlaten ten faveure van de noordelijke nederzetting. Vanaf 1227 is er in de geschreven bronnen sprake van heftige strijd tussen de bisschop en een deel van de inwoners van de stad. De bisschop beschouwde zichzelf als landsheer, maar de afstand tussen Groningen en Utrecht maakte het lastig voor de bisschop om daadwerkelijk macht in de stad uit te oefenen. \nBisschop Hartbert trachtte dat probleem op te lossen door de prefectuur (burggraafschap) op te dragen aan zijn broer. Door het ambt erfelijk te maken cre\u00eberde hij echter direct een probleem voor zijn opvolgers. De prefect ging zijn eigen koers varen, waardoor er zich in de stad naast de bisschop twee partijen ontwikkelden: de volgelingen van de prefect en de Stadjers die zichzelf in staat achtten hun eigen belangen te behartigen. \nIn de 13e eeuw had de prefect verschillende steunpunten buiten de stad aan doorgaande wegen over de Hunze, waar hij borgmannen of ministerialen op zette. Om hun macht te tonen vervingen de Stadjers in de dertiende eeuw op eigen gezag hun aarden landweer door een stenen omwalling, die overigens net als de voorganger waarschijnlijk aan de kant van de A niet was afgesloten. De macht van de bisschop, en diens prefect, werd ernstig aangetast in 1227 bij de Slag bij Ane toen bisschoppelijke troepen, die orde op zaken wilden stellen in Groningen, een smadelijke nederlaag leden. Groningen zou zich daarna weinig meer van de bisschop aantrekken. In de 14e eeuw werden alle steunpunten van de prefect verwoest of opgekocht en gesloopt.\nDe groei van dorp tot stad in deze periode blijkt uit de stichting van een tweede parochie rond de Der Aa-kerk en de vestiging van twee kloosters, een van de Franciscanen en een van de Dominicanen. Ook het oudste gasthuis, het Pelstergasthuis, stamt uit deze periode; het wordt voor het eerst genoemd in een pauselijke bul uit 1267. Waar nu het Academiegebouw staat, werden in 1276 en 1284 twee begijnhofjes gesticht: het Vrouwe Menoldaconvent en het Vrouwe Sywen Convent.\nDe verstening van de stad kreeg ook vorm in woonhuizen, waarbij de verstening vaak tot doel had een huis weerbaar te maken. De oudste bewaard gebleven panden stammen uit de dertiende (Calmershuis, Hinckaertshuis) en veertiende eeuw. Deze woontorens rezen destijds op tot 25 meter hoog.\nHoewel van een formele verlening van stadsrecht geen sprake is, beschouwde de stad zich dan wel als \"stad\". In het begin van de veertiende eeuw erkende bisschop Gwijde van Avesnes ook uitdrukkelijk de rechten van de stad.\nIn de late middeleeuwen maakte de stad deel uit van de Hanze. De handel van de stad lijkt dan echter voornamelijk een lokale functie te hebben. Waar in de dertiende eeuw kooplieden uit Groningen nog zijn te traceren in verre streken, werd de stad in de veertiende eeuw vooral de marktplaats voor de omliggende, dan nog Friese Ommelanden. De stad zag zich in deze periode zelf ook als \"Fries\". In 1361 was Groningen dan ook de vergaderplaats van de Upstalsboom. Nadien werd overigens van deze algemene vergadering van alle Friese gebieden niets meer vernomen.\nGroningen op het hoogtepunt van zijn macht.\nIn de vijftiende eeuw beleefde Groningen een periode van grote bloei. Friesland was al sinds de veertiende eeuw het toneel van de twisten tussen Schieringers en Vetkopers. In het aangrenzende Oost-Friesland vond in deze periode een vergelijkbare strijd plaats die uiteindelijk door de Cirksena's werd gewonnen. Als grootste stad in het gebied beschikte Groningen over een aanzienlijke strijdkracht, die een doorslaggevende rol kon spelen in lokale conflicten. Hoewel ook de stad zelf strijdtoneel was van de conflicten tussen Schieringers en Vetkopers, wist de stad zich na de zoen van Groningen in 1422 op te werpen als pacificator van de omgeving.\nBinnen de huidige provincie werd het Oldambt in deze periode een van de stad afhankelijk gebied. Het Gorecht, het gebied ten zuiden van de stad, werd van de bisschop in pacht verkregen. Met het Westerkwartier, Hunsingo en Fivelingo werden verdragen gesloten dan wel vernieuwd, die de invloed van de stad vastlegden of versterkten. Ook over de Lauwers sloot de stad verdragen. In Kollum stelde Groningen een \"kastelein\", en ook in Oostergo werd Groningen gezien als de enige macht die voor rust kon zorgen. Leeuwarden accepteerde in 1492 een Gronings garnizoen, tot Albrecht van Saksen er in 1498 de macht overneemt. In Westergo weigerde enkel Franeker de macht van Groningen te accepteren.\nDe bloei van de stad blijkt ook uit de bouw van de huidige Martinitoren, die in deze periode plaatsvond. De toren symboliseerde de macht die de Stadjers zichzelf toedichtten.\nGroningen heeft binnen het Heilige Roomse Rijk nooit de juridische status van een \"vrije stad\" zoals Frankfurt aan de Main verworven. Wat geschiedde was dat de macht van het verre Bisdom Utrecht afnam en dat de stad het ontstane machtsvacu\u00fcm innam. Groningen plaatste zonder privilege een dubbelkoppige adelaar als bij het wapen van een vrije rijksstad in het stadswapen.\nDe stad liet rond 1470 een nieuwe aarden wal rond de bestaande stadsmuur aanleggen, waarmee de Hunze en de Drentsche Aa ook binnen de stadsmuren werden getrokken. In 1473 verkreeg ze het stapelrecht, waardoor alle goederen uit de Ommelanden voortaan als eerste moesten worden aangeboden in de stad, iets dat met name onder de boeren tot veel weerstand leidde.\nGroningen tijdens de Republiek.\nGroningen had uiteindelijk zijn hand in Friesland overspeeld. De Duitse keizer had Groningen het potestaatschap over Friesland aangeboden, maar Groningen had dit als te duur (de keizer verlangde een jaarlijkse vergoeding) afgewezen. De keizer had het vervolgens aangeboden aan Albrecht van Saksen, die het accepteerde. Het potestaatschap omvatte geheel Friesland. In de visie van Albrecht betekende dat niet enkel de huidige provincie Friesland, maar ook de Ommelanden met inbegrip van de stad.\nDe stad was niet opgewassen tegen de macht van Albrecht en diens zoon George. Om het vege lijf te redden onderwierp de stad zich eerst aan de graaf van Oost-Friesland en later aan Karel van Gelre. Uiteindelijk wendde de stad zich tot Karel V en werd deze samen met de Ommelanden opgenomen in de Bourgondische Kreits.\nDe stad koos uit eigenbelang na het uitbreken van de opstand voor Spanje, maar sloot zich in 1594, bij de reductie van Groningen, alsnog aan bij de Republiek. Binnen het verband van de Republiek bleef de stad echter als dominante factor binnen het gewest Stad en Lande tot aan de Franse tijd feitelijk een zelfstandige eenheid. In 1606 woonden er (schatting van I.B.M. Matthey op basis van aantal fiscale haardsteden) ongeveer 16.600 mensen in de stad, rond 1620 al ongeveer 20.000, en rond 1700 ongeveer 23.000. In Stad en Lande als geheel woonden er toen zo'n 96.000 mensen.\nGroningen kreeg in 1614 zijn universiteit, allereerst als predikantenopleiding. In dezelfde periode werden (waarschijnlijk naar een stedebouwkundig plan van Johan Sems en Garwer Peters) de plannen voor de aanleg van een nieuw noordelijk stadsdeel opgesteld, waarmee de stad verdubbelde in oppervlakte. De orthogonale uitleg sloot goed aan op de middeleeuwse structuur van Groningen, maar de bebouwing kwam pas in de 19e eeuw echt op gang. De omwalling van Vesting Groningen werd vanaf 1608 ingrijpend verbeterd. De stad kreeg zo in 1628 haar kenmerkende structuur met 17 dwingers.\nDie nieuwe vesting werd in het rampjaar 1672 vruchteloos belegerd door de bisschop van M\u00fcnster, Bernhard von Galen. Ieder jaar op 28 augustus viert de stad de overwinning op \"Bommen Berend\" (zie Gronings Ontzet). In 1698 werd de vesting versterkt met 'Nieuwe Werken', namelijk de Linie van Helpman, ontworpen door Menno van Coehoorn.\nNa de Reformatie verviel het omvangrijke landbezit van de Groninger kloosters aan de provincie. Als eerste lid van Stad en Lande wist de stad uit dat bezit met name landerijen in het Bourtangermoeras te verwerven. Bestuurlijk hoorden die landen tot het Oldambt, waar de stad politiek de baas was. Als private eigenaar en als publieke overheid bepaalde de stad de wijze van ontginning en legde ze op dat de turf enkel via de stad mocht worden verhandeld. \nIn 1637 werd het Winschoterdiep aangelegd, waarmee de stad de hele turfhandel in Oost-Groningen naar zich toe wist te trekken. De kanalen waarlangs de turf werd vervoerd werden door de stad (het Stadskanaal) aangelegd en ge\u00ebxploiteerd. De turfhandel en het grondbezit in de Veenkoloni\u00ebn zorgden voor een stevige basis onder de Groninger welvaart. De stad wou haar rijkdom ook tonen en schreef aan het einde van de achttiende eeuw een prijsvraag uit voor een nieuw raadhuis. Juist nadat de prijsvraag in 1774 was gewonnen door Jacob Otten Husly stagneerde de turfwinning, waardoor het tot 1817 zou duren totdat het stadhuis, in versoberde vorm, gereedkwam.\nIn 1765 werd de Groote of herensoci\u00ebteit opgericht, thans samen met de loge L'Union Provinciale uit 1772 de oudste verenigingen van de stad. In 1797 werd in Groningen een van de eerste kweekscholen voor onderwijzers opgericht door de Maatschappij tot Nut van 't Algemeen.\nNegentiende eeuw.\nAan de bijzondere positie van de stad als \"Heer\" van grote delen van de provincie kwam in de Franse tijd een einde. Evenwel: de Fransen sloten vrijwel alle universiteiten in Nederland, maar Groningen en Leiden mochten openblijven.\nNa de Franse tijd moest de stad zijn positie opnieuw bepalen. Formeel had de stad haar overheersende positie in de provincie verloren, maar de stadsbezittingen, met name in de Veenkoloni\u00ebn, bleven flink bijdragen aan de stedelijke financi\u00ebn. Het stadskanaal werd verlengd tot aan Ter Apel. In de richting van Delfzijl werd de verbinding verbeterd door de aanleg van het Eemskanaal, terwijl het Hoornsediep werd uitgebouwd tot het Noord-Willemskanaal.\nDe uitleg van de zeventiende eeuw had de groei van de bevolking twee eeuwen kunnen opvangen, maar begon in de loop van deze eeuw toch te knellen. Uitbreiding buiten de omwalling was niet mogelijk vanwege het militaire belang dat de stad als vesting had. Na de Frans-Duitse Oorlog van 1870\u20131871 werd duidelijk dat vestingen als Groningen militair geen betekenis meer konden hebben. De vestingwet van 1874 maakte dan ook een einde aan de Vesting Groningen. Op de oude wallen ontstond het Noorderplantsoen en werd het Academisch Ziekenhuis gevestigd. \nBuiten de oude omwalling ontstonden nieuwe wijken, aan de zuidzijde aanvankelijk de Herewegbuurt, de Oosterpoortwijk en Zuiderpark en aan de noordkant van de stad Noorderplantsoenbuurt, later de Schildersbuurt (grotendeels 20e eeuws). Eind 19e eeuw werd door Mulock Houwer een eerste stadsuitbreidingsplan gemaakt, dat in 1903 verscheen onder de naam Plan van Uitleg en een eerste aanzet vormde voor de ontwikkeling van de stad in de 20e eeuw.\nTwintigste eeuw.\nIn de twintigste eeuw breidde Groningen zich steeds verder uit, niet alleen in bebouwing, maar ook in oppervlak. Het dorp Helpman werd door Groningen geannexeerd; tot 1908 behoorde het tot de gemeente Haren. De gemeenten Hoogkerk en Noorddijk werden in 1969 bij Groningen gevoegd. Groningen werd in de twintigste eeuw ook een \"rode stad\". In 1901 werd Eltjo Rugge in de gemeenteraad gekozen, hij zou tot 1946 in de raad blijven en als wethouder een groot stempel zetten op de ontwikkeling van de stad. Met name de Oosterparkwijk is het product van deze sociaaldemocratische gemeentepolitiek.\nTweede Wereldoorlog.\nTijdens de Tweede Wereldoorlog kwamen in totaal 3300 inwoners om, onder hen 2800 Joodse burgers. De stad had in 1940 een bloeiende Joodse gemeenschap van ongeveer 3000 mensen, onder wie 250 vluchtelingen uit Duitsland. De eerste Groninger Joden \u2013 600 mannen \u2013 werden door de Duitsers vanaf augustus 1942 opgeroepen voor werkkampen. Deze deportaties gingen door tot april 1943. Relatief weinig Groningse Joden doken onder. Een studentencomit\u00e9 hielp Joodse kinderen aan onderduikadressen. \nOp de Grote Markt werd in het Scholtenhuis een afdeling van de SD gevestigd, die een scherpe terreur uitvoerde. De beruchtste deelnemers aan die terreur waren de later ter dood veroordeelde Nederlandse SS'er Pieter Faber (ge\u00ebxecuteerd) en zijn broer Klaas Carel Faber.\nDe bevrijding van Groningen in 1945 ging gepaard met een heftige strijd, mede door het relatief grote Duitse garnizoen, waaronder SS'ers. In de stad woonden tegen het begin van de oorlog ongeveer 124.000 mensen, maar door een grote stroom vluchtelingen vanuit het zuiden was dit aantal opgelopen tot meer dan 150.000. Vele verzetsstrijders werden zelfs nog kort voordat Canadese militairen de stad bevrijdden opgepakt en gefusilleerd. De gehele noord- en oostwand van de Grote Markt werd verwoest (zie foto), de Martinitoren en -kerk bleven wonderwel gespaard.\nNa de oorlog.\nNa de oorlog breidde de stad zich wederom verder uit. Aan de zuidkant verrezen de wijken Laanhuizen, Corpus den Hoorn en De Wijert. In het begin van de jaren zeventig kwam een meerderheidscollege onder leiding van Max van den Berg tot stand. Een van de resultaten van dat college was de invoering van het verkeerscirculatieplan.\nEenentwintigste eeuw.\nDe stad begon de nieuwe eeuw met net geen 175.000 inwoners. Het College van burgemeester en wethouders maakte na de voltooiing van het Waagstraatcomplex plannen voor een nieuwe Noordwand voor de Grote Markt, in 2000 werd de maquette hiervan aan de bevolking gepresenteerd. Het plan werd in een referendum in 2001 door de bevolking weggestemd. Belangrijkste redenen waren zorgen over het effect van een parkeergarage onder de Grote Markt op de Martinitoren.\nHet bestuur richtte zich hierna op de oostwand van de Grote Markt en plannen voor twee tramlijnen door de stad. In 2007 werd een ontwerpwedstrijd uitgeschreven voor een nieuw cultuurcentrum (het huidige Forum Groningen). In 2011 werd na veel discussie over de financiering de bouw van het Forum gestart. Door het aardbevingsbestendig maken liep het project forse vertraging op en zou het pas in 2019 worden voltooid.\nMet het tramproject (RegioTram Groningen) liep het niet goed af, na een bestuurscrisis in 2012 werd de stekker uit het project getrokken. De aanbesteding was dan al gebeurd.\nAan de rand van de stad wordt in de 21ste eeuw verder gebouwd, in het westen werd de woonwijk Gravenburg gebouwd en ook startte de bouw van de wijk Reitdiep. Vanaf 2007 werd ook de ontwikkeling van Reitdiephaven gestart. De gekleurde woningen werden een nieuwe bezienswaardigheid in de stad. In het zuidwesten annexeerde Groningen een stukje Drenthe en werd de wijk Piccardthof gebouwd. Een verdere annexatie van Drents grondgebied bleef uit. In het kader van de Regiovisie Groningen-Assen gingen buurgemeenten ook woningen voor de stad bouwen. De wijk Ter Borch voelt als een stadswijk maar ligt in de Drentse gemeente Tynaarlo.\nAan de oostzijde van de stad werd in de tijd van de bank- en kredietcrisis op het grondgebied van Slochteren een start gemaakt met de bouw van de wijk Meerstad. In 2011 werden de eerste woningen opgeleverd (bron Bag viewer).\nIn de eerste jaren van de 21ste eeuw werd ook nagedacht over de auto-ontsluiting van de stad, er werd ingezet op een nieuwe zuidelijke ringweg. Het Rijk zette eerst in op de optimalisatie van het Julianaplein en de aanleg van het Euvelgunnetrac\u00e9. Dat stuk snelweg aan de zuidoostzijde van de stad werd in 2009 opengesteld voor het verkeer. In 2017 startte een volledige vernieuwing van de ring Zuid, de A7 (N7) tussen Hoogkerk en Euvelgunne. In het project wordt het Julianaplein volledig ongelijkvloers en verder komt de weg ter hoogte van de Hereweg en het Winschoterdiep ondergronds te liggen, waarbij er ruimte komt voor een park: het Zuiderplantsoen.\nGeografie.\nLigging.\nGroningen ligt op de noordelijke uitloper van de Hondsrug. Aan de west- en oostzijde van de stad lagen oorspronkelijk lager gelegen veengebieden. Ten noorden van de stad ligt het kleigebied van de Ommelanden. De Hondsrug vormt de historische landroute naar het zuiden, naar het noorden vormden de Hunze en de Drentsche Aa, later samengebracht in het Reitdiep, de verbinding met de zee. De centrumfunctie die de stad daarmee historisch al had, werd in de loop van de eeuwen uitgebouwd door de aanleg van (vaar)wegen die vanuit de stad de hele provincie ontsluiten.\nIndeling.\nDe stad wordt veelal vereenzelvigd met de gemeente, maar dat is niet correct. De gemeente omvat naast de stad ook een aantal dorpen. Voor een overzicht van die dorpen wordt verwezen naar de betreffende pagina.\nDe stad is onderverdeeld in 5 stadsdelen en een groot aantal wijken. Bestuurlijk hebben de wijken overigens geen aparte status. Het CBS hanteert een eigen indeling, zie wijken en buurten. Hieronder volgt een overzicht van alle wijken in de stad Groningen per stadsdeel:\nKlimaat.\nGroningen heeft, zoals heel Nederland, een zeeklimaat. Door de noordelijke ligging zijn de minima iets lager dan in andere steden in Nederland. Onderstaande tabel geeft een overzicht van gemiddelden en extremen, gemeten op vliegveld Eelde, ongeveer 10 kilometer ten zuiden van de stad.\nBevolking.\nDe stad Groningen had tot 1 januari 2019 een bevolkingsaantal dat samenviel met het aantal inwoners in de gemeente. \nBevolkingssamenstelling.\nDe stad Groningen kende op 1 januari 2018 in totaal 49.970 inwoners met een migratieachtergrond (24,6%). Hiervan hebben 24.953 een westerse en 25.017 een niet westerse achtergrond. De Antillianen, Duitsers en Surinamers met elk ruim 3000 personen vormen de grootste groepen elk ongeveer 1,5 tot 1,8% van de totale bevolking.\nDemografische kenmerken.\nDe gemeente Groningen is met 232.000 inwoners een van de tien grootste gemeenten in Nederland. In totaal wonen er in de stad Groningen 202.285 personen. De bevolkingssamenstelling van Groningen wijkt af van andere gemeentes in Nederland door de sterke oververtegenwoordiging van de leeftijdsgroep van 20 tot 25. In Groningen omvat deze groep 15,9% van de totale bevolking, meer dan enige andere stad (gemiddelde voor Nederland 6,0%). De oorzaak hiervan is het grote aantal studenten. Alleen de studentensteden Delft, Nijmegen, Utrecht, Leiden en Wageningen hebben ook meer dan 10% inwoners in deze categorie. De aanwezigheid van twee grote instellingen voor hoger onderwijs zorgt er ook voor dat jaarlijks veel inwoners de gemeente verlaten (in 2008 18.500) en nieuwe zich vestigen (in 2022 21.700). Het verklaart ook de extreme vestigingspiek in augustus en september bij de aanvang van het academisch en schooljaar.\nOp 28 oktober 2014 werd de 200.000e inwoner van de stad begroet.\nReligie en levensbeschouwing.\nGroningen hoort samen met Amsterdam, de Zaanstreek en het oosten van de provincie Groningen tot de minst \"kerkelijke\" gebieden van Nederland. Voor zover de Stadjers wel kerkelijk zijn, vertoont hun voorkeur een opvallend verschil met de directe omgeving.\nHet is niet bekend wie het christendom als eerste in de stad heeft gepredikt. In de Ommelanden was dat Liudger, in Drenthe was het waarschijnlijk Willehad. Of een van beiden daarbij ook de stad, toen nog een Drents dorp, heeft aangedaan is onbekend. De eerste kerk, een voorloper van de Martinikerk dateert overigens wel uit die periode.\nTot 1594, de reductie van Groningen, was Groningen een katholieke stad. In 1559 werd de stad zetel van een bisschop en de Martinikerk verheven tot kathedraal. Na de reductie werd de Nederlands Hervormde kerk ook in Groningen de \"offici\u00eble kerk\", maar zeker niet de \"algemene\" kerk. Een aanzienlijk aantal Stadjers bleef katholiek, terwijl ook de doopsgezinden hun eigen plek in de stad hadden.\nIn de zeventiende eeuw koos de kerkenraad van de stad de zijde van de contraremonstranten en werd Franciscus Gomarus tot hoogleraar benoemd aan de hogeschool. In de negentiende eeuw was de universiteit broedplaats voor een beweging de andere kant op als Petrus Hofstede de Groot en anderen de Groninger richting vormgeven. De heftigste reactie tegen deze Groninger richting komt van Hendrik de Cock die dan predikant in Ulrum is. Zijn afscheiding leidt uiteindelijk tot de gereformeerde kerk, die ook in de stad velen bekoort. Halverwege de twintigste eeuw vindt er nog een afscheiding plaats als een aanzienlijke groep Groninger gereformeerden Klaas Schilder volgt in de vrijmaking.\nVoor de Tweede Wereldoorlog kende de stad een bloeiende Joodse gemeenschap die vooral in en rond de Folkingestraat woonde. De synagoge was na de oorlog door de gedecimeerde gemeenschap niet meer te onderhouden en dreigde geheel te verpauperen. Na aankoop door de gemeente werd het gebouw gerestaureerd en weer als synagoge in gebruik genomen.\nIn 1956 kregen de Groninger katholieken weer een eigen bisschop met de oprichting van het bisdom Groningen.\nSinds 1772 bestaan er vrijmetselaarsloges in de stad. De oudste loge is de loge L'Union Provinciale, de op een na oudste vereniging van de stad.\nDialect.\nGroningen kent een eigen dialect, het Stadsgronings. Dit dialect wordt ook in het dorp Haren gesproken. Historisch is de invloed van dit dialect enorm geweest: rond het einde van de middeleeuwen gaven de Ommelanden hun Oost-Fries massaal op ten gunste van het Saksische Gronings. Later, in de achttiende eeuw, was het Stadsgronings de belangrijkste factor in de ontwikkeling van het Veenkoloniaals. Vanaf het einde van de negentiende eeuw verloor het Gronings echter aan prestige: het raakte sterk sociaal gekleurd. Bovendien trok de stad steeds meer mensen van buitenaf aan, zeer in tegenstelling tot het ontvolkende platteland. Veel sprekers van het Gronings in de stad zijn van oorsprong plattelanders en spreken dus geen Stadsgronings. Bovendien blijken ook de Stadjers die aan het dialect vasthouden hun taalgebruik aan het andere Gronings aan te passen, waardoor het Stadsgronings meer op het Veenkoloniaals gaat lijken.\nBezienswaardigheden.\nGroningen heeft het zwaar te verduren gehad tijdens de Tweede Wereldoorlog. Met name de Grote Markt werd tijdens de bevrijding in april 1945 zwaar beschadigd. In totaal gingen er in de stad ruim 300 panden verloren door het oorlogsgeweld, waaronder de complete noord- en oostwand van de Grote Markt. Het symbool van de stad, de Martinitoren (door de Stadjers \"d'Olle Grieze\" genoemd) en de bijbehorende kerk bleven gespaard, evenals het Goudkantoor en het stadhuis. De Hoofdwacht aan de voet van de Martinitoren, raakte dusdanig beschadigd dat deze niet te redden was.\nTen noordoosten van de Grote Markt ligt het Martinikerkhof. De plek geldt als een van de meest serene plekken van de stad met als blikvangers het provinciehuis en het Prinsenhof, maar tot in de jaren zeventig van de vorige eeuw was het in gebruik als parkeerterrein. Hier stond ook het meest mysterieuze gebouw van Groningen: de Sint-Walburgkerk. De locatie van de in 1627 gesloopte kerk is gemarkeerd. Achter het Prinsenhof ligt de fraaie Prinsentuin met hierin een van de rijkst vormgegeven zonnewijzers van het land.\nAan de westkant van de Grote Markt ligt de Vismarkt. Met name de zuidkant van dit plein bevat een aantal fraaie panden. Het plein wordt aan de westkant afgesloten door de Korenbeurs, een verwijzing naar de rijkdom van de provincie in de negentiende eeuw die gebaseerd was op de graanteelt op de vruchtbare zeeklei.\nAchter de Korenbeurs verheft zich de Der Aa-kerk, na de Martinikerk de tweede parochiekerk van de historische stad. Iets verder naar het westen, langs het water, of in het Gronings 'het diep', staat langs het Hoge der A een aantal fraaie pakhuizen en woonhuizen. Ook langs de Noorderhaven staan dergelijke panden.\nVanaf de Grote Markt naar het noorden loopt de Oude Boteringestraat met een van de oudste huizen van de stad, het Calmershuis en de oude Rechtbank. Over de diepenring loopt de straat door als Nieuwe Boteringestraat en loopt dan langs de Nieuwe Kerk, uit 1660 en de eerste kerk in Groningen die gebouwd is voor de protestantse eredienst.\nAan de Radesingel staat de Sint-Jozefkathedraal, een schepping van Pierre Cuypers die sinds 1981 kathedrale kerk is voor het bisdom Groningen.\nUit het begin van de twintigste eeuw dateert het opvallende Academiegebouw in neorenaissancestijl.\nEen bijzonder aspect van Groningen zijn de vele hofjes, in Groningen gasthuizen genoemd. De bekendste zijn het Pelstergasthuis, uit de dertiende eeuw en een van de oudste hofjes van Nederland, en het Pepergasthuis. De meeste hofjes zijn te vinden in de Hortusbuurt, in de stadsuitleg uit het begin van de zeventiende eeuw.\nHet hoofdstation uit 1896, direct buiten de zogenaamde diepenring, staat bekend als een van de fraaiste stations in Nederland.\nAan de zuidwestkant staat het markante Gasuniegebouw, hoofdkantoor van de Gasunie. Het is gebouwd in de stijl van de organische architectuur. Andere interessante moderne architectuur is te vinden in de wijk Hoornse Meer. Hier is het Wall House #2 te vinden, het enige gerealiseerde ontwerp uit een serie die wel als het meesterstuk van de Amerikaanse architect John Hejduk wordt beschouwd.\nVerschillende delen van de stad zijn aangewezen als beschermd stadsgezicht: de Binnenstad, Bloemenbuurt, Korrewegwijk, Oosterpoort Oost, Petrus Campersingel, Schildersbuurt, Verlengde Hereweg en Zuiderpark.\nKunst en cultuur.\nGroningen is de grootste stad in het noorden van Nederland. De stad vervult daardoor een centrumfunctie, wat versterkt wordt door de aanwezigheid van de universiteit en de hogeschool. Dat leidt tot een grote vraag naar en een gevarieerd aanbod van cultuur.\nMusea.\nHet Groninger Museum is het belangrijkste museum van de stad. Oorspronkelijk was dit een vrij traditioneel provinciaal streekmuseum, maar het heeft zich ontwikkeld tot een van de vernieuwende musea van Nederland, vooral sinds de nieuwbouw op een kunstmatig eiland in het Verbindingskanaal.\nDe stad heeft meer musea:\nTot 2019 was het Nederlands Stripmuseum gevestigd aan de Westerhaven. Begin 2020 is dit museum onder de naam \"Storyworld\" geopend in Forum Groningen.\nKunst in de openbare ruimte.\nEr zijn in Groningen veel beeldhouwwerken (circa 400) in de openbare ruimte te zien waaronder enkele van Wladimir de Vries. Ook het beeldenproject van de Rijksuniversiteit Groningen heeft meerdere kunstwerken opgeleverd. Verder bevindt zich bij iedere uitgaande weg van de gemeente een beeld of installatie van het zogenaamde \"project Stadsmarkeringen\" uit 1990.\nTheater en muziek.\nGroningen heeft een uitbundig cultureel leven. Naast gevestigde instellingen zoals de Stadsschouwburg aan de Turfsingel, cultuurcentrum De Oosterpoort aan de Trompsingel (thuisbasis van het Noord Nederlands Orkest), Vera aan de Oosterstraat, Grand Theatre aan de Grote Markt en Simplon aan het Boterdiep, is er een levendig circuit van kroegen waar ten minste een keer in de week livemuziek wordt gebracht. Groningen heeft als een van de weinige grote steden ook een echte undergroundscene. Het Noord Nederlands Toneel heeft zijn thuisbasis in Theater De Machinefabriek aan de Bloemstraat. Het Prinsentheater is een belangrijk amateurtheaterpodium aan de Noorderbuitensingel. Voor grote producties is er sinds enige jaren een nieuwe zaal in MartiniPlaza.\nIeder jaar wordt op de tweede zaterdag in januari in Groningen het Noorderslag-festival georganiseerd, waarop de Nederlandse Popprijs wordt uitgereikt. In augustus vindt in het Noorderplantsoen het theater-festival Noorderzon plaats.\nUitgaansleven.\nAls studentenstad kent Groningen een druk uitgaansleven en de stad heeft sinds 2011 een eigen nachtburgemeester. Er zijn talrijke caf\u00e9s, met name rond de Grote Markt, waar zich onder meer het grote caf\u00e9complex De Drie Gezusters van de vroegere Groningse horeca-ondernemer Sjoerd Kooistra bevindt. Voorts zijn er veel (studenten)kroegen in de Poelestraat en in de aangrenzende Peperstraat.\nConcentraties van horecazaken zijn er ook op de Vismarkt, aan het Gedempte Kattendiep (waar o.a. een vestiging van Holland Casino was, die in augustus 2017 geheel door brand werd verwoest) en in de Grote en Kleine Kromme Elleboog, waar zich onder meer restaurant Muller bevond, dat van 1997 tot 2012 een Michelinster had. Het vroegere restaurant Le M\u00e9rinos d'Or in de A-straat had van 1985 tot 1991 een Michelinster.\nDe eerste homohoreca in Groningen was een in 1967 geopende dancing van het COC. In de jaren negentig telde de stad meerdere caf\u00e9s, twee discotheken, waaronder De Golden Arm, en een homosauna. Daarnaast zijn er twee nieuwe homocaf\u00e9s die in 2017 en 2018 geopend werden. De langstbestaande zaak was de in 1981 geopende bar De Rits, die in 2020 sloot en werd omgevormd tot een dragshowbar.\nGroningen had eind 20e eeuw twee raamprostitutiegebieden, de Nieuwstad en de Vischhoek/Hoekstraat/Muurstraat. Die tweede is met ingang van 2016 na een lange juridische strijd op last van de burgemeester gesloten.\nEconomie en werkgelegenheid.\nGroningen is steeds een belangrijke handelsstad gebleven en is een centrum voor de voedingsmiddelenindustrie (suiker, tabak, koffie). De gemeente promoot de vestiging van de zakelijke dienstverlening (voornamelijk in de ICT-sector) en de zogenoemde \"Life Sciences\". In 2019 telde Groningen rond de 157.000 arbeidsplaatsen en is daarmee veruit de belangrijkste werkplek in het noorden. Sinds 2010 is het aantal arbeidsplaatsen in Groningen gestegen met 17.000. Na Groningen komt Leeuwarden met 67.320 arbeidsplaatsen. Het gemiddelde aantal arbeidsplaatsen per inwoner is veel hoger dan dat van Nederland als geheel (712 per 1000 tegen 464 per 1000). Groningen telde in 2019 in totaal 21.500 bedrijven, een stijging van 933 ten opzichte van 2018.\nIndustrie.\nDe industrie neemt een steeds kleiner deel van de totale werkgelegenheid in de stad voor haar rekening. Was in 1999 nog ca. 15% werkzaam in de industrie, in 2004 was dit afgenomen tot ongeveer 12%. Een onderdeel van de industrie waar Groningen wijd en zijd om bekendstaat is de suikerindustrie. Groningen is de grootste 'suikerstad' in Europa en vervult traditioneel een belangrijke rol in de Nederlandse bietsuikerindustrie.\nDe stad telde tot 2009 twee grote suikerverwerkende fabrieken binnen haar grenzen. De fabriek van de Suiker Unie, hoewel origineel gebouwd ten westen van de stad, is recentelijk helemaal door de uitbreidende stad omgeven en werd na de campagne van 2008/2009 gesloten. De productie bedroeg voorafgaand aan de sluiting 250.000 ton met 250 werknemers. De enige nog overblijvende suikerfabriek is de Suiker Unie Vierverlaten in Hoogkerk (voorheen CSM). Deze produceert jaarlijks 235.000 ton suiker met 283 werknemers. In 2008 werd bekendgemaakt dat de vier grote opslagsilo's \u2013 van grote afstand zichtbaar \u2013 met nog eens twee zouden worden uitgebreid.\nEerder vormde de suikerbietencampagne in het najaar een welkome bron van inkomsten voor arbeiders uit de verre omgeving. Duizenden van hen begaven zich ieder najaar naar de fabrieken.\nAndere bekende Groninger bedrijven zijn Hooghoudt (alcoholische dranken, waaronder jenever), uitgeverij Noordhoff en Theodorus Niemeyer (tabaksproducten, waaronder Samson-shag).\nZakelijke dienstverlening.\nDe zakelijke dienstverlening levert ongeveer 30% van de totale arbeidsplaatsen (in 2004 rond de 36.000) in Groningen. Hiermee is het de op een na grootste sector. Binnen de sector zijn er in gemeentelijk beleid een aantal subsectoren aangegeven die kansrijk worden genoemd. Dit zijn de ICT-sector, de Life Sciences, Toerisme en Energie &amp; Milieu. Van deze subsectoren presteren vooral de eerste drie sectoren erg goed, met gemiddelde groeicijfers van rond de 5% per jaar van 1999 tot 2004.\nHet belangrijkste bedrijf in deze sector is de Gasunie. In 2005 is het bedrijf gesplitst in een handelspoot (GasTerra), en een bedrijf, onder de oude naam, dat het beheer heeft over het buizennet. Beide zijn in Groningen gevestigd.\nHandel en horeca.\nDe handel en horeca vormen de op twee na grootste sector binnen de Stadgroninger werkgelegenheid. In totaal waren er in 2004 rond de 20.000 arbeidsplaatsen, een aantal dat nauwelijks is veranderd in de afgelopen 5 jaar.\nIn 2005 heeft Groningen de titel Beste Binnenstad van Nederland gekregen. Markant figuur binnen de horeca was Sjoerd Kooistra, die eigenaar was van een groot aantal etablissementen aan de Grote Markt en in de Poelestraat en de Peperstraat en tientallen grote caf\u00e9s elders in Nederland verwierf.\nNiet-zakelijke dienstverlening.\nDe aanwezigheid van de Rijksuniversiteit, de Hanzehogeschool, het Universitair Medisch Centrum, de Dienst Uitvoering Onderwijs, de Rechtbank Noord-Nederland en Groningens status als provinciehoofdstad en regionaal centrum maakt dat de stad een groot deel van zijn werkgelegenheid (meer dan 40% in 2004) te danken heeft aan deze sector.\nVerkeer en vervoer.\nWegverkeer.\nDe autosnelweg A28 biedt een directe verbinding naar het zuiden naar Assen, Zwolle, Amersfoort en Utrecht. Op het knooppunt Julianaplein sluit de A28 aan op de ringweg van Groningen. Vanaf daar biedt de snelweg A7 verbindingen naar zowel het westen (Drachten, Leeuwarden, Amsterdam) als het oosten (Winschoten en de Duitse A31). Belangrijke verkeersaders naar de rest van de provincie zijn de N46 naar Eemshaven, de N361 naar Winsum, de N360 naar Delfzijl en de N355 naar Zuidhorn.\nOp zeven punten langs de voornaamste toegangswegen tot de stad zijn in de jaren negentig zogenaamde stadsmarkeringen geplaatst. Ieder daarvan is door een andere kunstenaar ontworpen en ze zijn dan ook zeer divers qua ontwerp.\nDe binnenstad van Groningen is sinds de invoering van het Verkeerscirculatieplan Groningen in 1977 voor autoverkeer opgedeeld in vier sectoren, die onderling niet per auto bereikbaar zijn. Om van de ene naar de andere sector te komen moet men via de diepenring rijden.\nIn de binnenstad van Groningen worden voor laden en lossen door auto's en vrachtwagens venstertijden gehanteerd.\nSpoorwegen.\nGroningen werd in 1866 aangesloten op het spoornet. De eerste verbinding was de lijn naar Leeuwarden. Deze lijn werd in 1868 doorgetrokken naar Winschoten en Nieuweschans. In 1870 kwam er een directe verbinding naar \"Holland\" door de opening van de lijn naar Meppel. In 1884 volgde nog een lijn naar Delfzijl en in 1893 naar Roodeschool. De lijnen naar Zoutkamp en door de Woldstreek zijn in 1942 opgeheven. Sinds 2011 is ook Veendam weer per trein bereikbaar.\nVanaf het Hoofdstation, net ten zuiden van de binnenstad, rijden in de dienstregeling 2024 rechtstreekse treinen in de richtingen:\nBehalve het hoofdstation heeft de stad nog twee spoorwegstations:\nIn het verleden was er nog een andere stopplaats aan de spoorlijn Groningen \u2013 Delfzijl Kostverloren, ter hoogte van de huidige wijk Kostverloren.\nDe NTM-stoomtramlijn Drachten - Groningen naar Drachten, met doorgaande trams naar Lemmer. Deze lijn is voor goederenvervoer tot 1985 in gebruik gebleven.\nStads- en streekvervoer.\nGroningen had oorspronkelijk een eigen Gemeentelijk Vervoerbedrijf. In het verleden reden er trams en trolleybussen, maar tegenwoordig rijden er alleen nog autobussen. De stadsbussen rijden tegenwoordig voor Qbuzz. Voor een overzicht van alle lijnen: zie openbaar vervoer in Groningen. Naast de stadsbussen is er een uitgebreid lijnennet vanuit Groningen naar bestemmingen in de provincie en plaatsen in Drenthe en Friesland. Deze bussen vertrekken vanaf het busstation, direct voor het hoofdstation. Vandaar vertrekken ook (internationale) bussen van FlixBus naar verschillende bestemmingen in Nederland, Duitsland en Belgi\u00eb.\nIn het verleden reed er een Gemeentetram in Groningen, maar die werd op 12 december 1949 opgedoekt en vervangen door de Groningse trolleybussen. Een van de plannen van het project Kolibri was om weer een tram door Groningen te laten rijden met twee lijnen: een van het hoofdstation via het UMCG naar het Zernikecomplex en een van het hoofdstation via de Grote Markt naar Kardinge. De tramlijnen, waarmee in 2013 zou worden begonnen, zouden in 2016 gereed zijn. De aanleg van de nieuwe tramlijnen moest grotendeels gefinancierd worden met compensatiegelden voor het afblazen van de Zuiderzeelijn. De mogelijke herinvoering van de tram leidde in september en oktober 2012 echter tot zo hoog oplopende conflicten in de lokale politiek, dat de aanleg uiteindelijk is afgeblazen.\nScheepvaart.\nGroningen is nog steeds een belangrijk knooppunt van vaarwegen. De stad is ontstaan langs twee relatief kleine stroompjes, de Hunze en de Aa. Ten noorden van de stad kwamen deze samen, deze oudste verbinding met de zee is tegenwoordig het Reitdiep, dat vooral een functie heeft voor de pleziervaart.\nNaar Appingedam en Delfzijl werd al in de middeleeuwen het Damsterdiep gegraven. De capaciteit van dit diep bleek in de negentiende eeuw onvoldoende, waarop het Eemskanaal werd aangelegd.\nHet oosten van de provincie, in het verleden met name belangrijk voor de aanvoer van turf werd ontsloten door het Schuitendiep en in het verlengde daarvan het Winschoterdiep. Via Veendam en Wildervank werd een aansluiting gemaakt naar Stadskanaal, zoals de naam zegt, het kanaal van de stad.\nHet Hogeland was bereikbaar via het Boterdiep. Naar Friesland werd eerst het Hoendiep gegraven, in de jaren dertig van de twintigste eeuw werd het Van Starkenborghkanaal aangelegd als werkverschaffingsproject. Dit kanaal vormt de verbinding tussen de stad en Amsterdam via Lemmer en het IJsselmeer.\nDe verbinding met Drenthe werd in de negentiende eeuw verbeterd door de aanleg van het Noord-Willemskanaal, dat deels de functie van de Drentsche Aa heeft overgenomen. Het staat via het Verbindingskanaal midden in de stad in verbinding met het Eemskanaal en Winschoterdiep.\nLuchtvaart.\nVlak bij het dorp Eelde, zo'n 12 kilometer ten zuiden van de stad, ligt het vliegveld Groningen Airport Eelde.\nFietsverkeer.\nOmdat Groningen een studentenstad is en vanwege het verkeerscirculatieplan dat in 1976 de stad binnen de diepenring in vier sectoren verdeelde die voor het particuliere autoverkeer niet met elkaar verbonden zijn, is de fiets een zeer populair vervoermiddel. Onder studenten en andere jeugdigen vindt een levendige handel in tweedehands fietsen plaats. Bij de reconstructie van het Stationsplein voor het hoofdstation is een ondergrondse parkeerplaats of opslagplaats voor rijwielen gebouwd, ook wel \"stadsbalkon\" genoemd. Hier is plek voor ruim 5000 fietsen. In 2002 heeft Groningen de titel \"Fietsstad 2002\" gekregen.\nOnderwijs, welzijn en sport.\nOnderwijs.\nGroningen is al eeuwenlang een studentenstad. De huidige Rijksuniversiteit Groningen werd in 1614 opgericht als Academie, en is daarmee na Leiden de oudste nog bestaande universiteit van Nederland. De universiteit heeft na een voortvarende start ook slechte tijden gekend, waarbij opheffing een kwestie van tijd leek. Op 1 oktober 2020 had de universiteit 34.126 studenten en is daarmee qua aantallen studenten de derde universiteit in Nederland. \nDe universiteit heeft twee Nobelprijswinnaars \"afgeleverd\", Frits Zernike (Natuurkunde, 1953, voor de fase-contrastmicroscoop) en Ben Feringa (Scheikunde, 2016, voor moleculaire nanomachines), terwijl Heike Kamerlingh Onnes (Nobelprijs voor Natuurkunde, 1913, voor het vloeibaar maken van helium, en de ontdekking van supergeleiding bij zeer lage temperaturen) aan de universiteit is opgeleid en Albert Szent-Gy\u00f6rgyi zijn prijswinnende werk in Groningen heeft gedaan.\nNaast de Rijksuniversiteit heeft Groningen sinds 2011 een vestiging van de Protestantse Theologische Universiteit. Deze universiteit maakt gebruik van het gebouw van de voormalige Nutsspaarbank op de hoek van de Oude Ebbingestraat en de Jacobijnerstraat.\nDe Open Universiteit heeft in Groningen een vestiging in het monumentale Calmershuis aan de Oude Boteringestraat. In dezelfde straat is ook de Volksuniversiteit gevestigd.\nHet hoger beroepsonderwijs geconcentreerd in de Hanzehogeschool is voornamelijk gevestigd op het Zernikecomplex. De hogeschool heeft ruim 26.000 studenten. Een aantal instellingen is elders gesitueerd, zoals het Prins Claus Conservatorium en Academie Minerva. De geschiedenis van de school gaat terug tot 1798, het stichtingsjaar van de Academie Minerva.\nOok heeft de Stendenhogeschool een dependance aan de Phebenstraat in de stad, waar de pabo-opleiding gevolgd kan worden.\nDe oudste school voor voortgezet onderwijs is het Praedinius Gymnasium dat ontstond in de veertiende eeuw toen de Latijnse school werd gesticht. Die school trok leerlingen vanuit de wijde omgeving. Ook tegenwoordig trekken nog steeds leerlingen uit de provincie en uit Drenthe naar de stad om daar de middelbare school te volgen.\nHoewel tegenwoordig gevestigd in Haren heeft het Henri Daniel Guyot Instituut zijn wortels in Groningen. Dit oudste doveninstituut van Nederland werd in 1790 gesticht door de predikant Henri Daniel Guyot. Het instituut stond jarenlang aan de beplante Ossenmarkt. Dit deel van de Ossenmarkt is nu vernoemd naar Guyot, ter plaatse staat tegenwoordig de rechtbank.\nGezondheidszorg.\nNaast diverse zorginstellingen telt de stad Groningen twee grote ziekenhuizen: het Universitair Medisch Centrum Groningen en het Martini Ziekenhuis. Het UMCG is een van de tien traumacentra in Nederland en is tevens locatie voor het Mobiel Medisch Team.\nHet UMCG is het academisch ziekenhuis van de universiteit. De geschiedenis van het ziekenhuis gaat terug tot 1797. Het eerste ziekenhuis was gevestigd in het \"Groene Weeshuis\" aan de Oude Ebbingestraat, later was het gevestigd aan de Munnekeholm. Na de slechting van de wallen in 1877 werd aan de oostzijde van de stad op het terrein van de voormalige stadswallen een nieuw ziekenhuis gebouwd. Dat bleek een uitgelezen locatie die ook voldoende ruimte bood voor groei. Waar in andere universiteitssteden de academische ziekenhuizen naar de periferie verhuisden zit het UMCG nog steeds vlak bij de binnenstad. Het ziekenhuis wordt in de periode 2023\u20132035 verder uitgebouwd.\nHet Martiniziekenhuis is een fusieziekenhuis. Het Diakonessenhuis in De Wijert (locatie Van Ketwich) en het RKZ in Corpus den Hoorn (locatie Van Swieten) zijn hierin opgegaan. Tot 2009 kende het twee locaties, maar na uitbreiding van de locatie in Corpus den Hoorn is het oude Diakonessenhuis nu gesloopt.\nSport.\nGroningen heeft een rijke sporttraditie. De eerste Nederlandse wereldkampioen schaatsen (en baanwielrennen) Jaap Eden was een Groninger van geboorte. In 1905 werd Coen de Koning in Groningen de tweede Nederlander die de wereldtitel schaatsen behaalde.\nDe belangrijkste plaatselijke voetbalclub is FC Groningen. Het stadion van FC Groningen is sinds januari 2006 de Euroborg. Het staat in het zuidoosten van de stad en heeft een capaciteit van 22.329 zitplaatsen. Voor het nieuwe stadion geopend werd, speelde de plaatselijke FC in het Oosterparkstadion. Het grootste succes van de FC was het winnen van de KNVB Beker in 2015. In 2023 degradeerde de club na 25 jaar op het hoogste niveau gespeeld te hebben naar de eerste divisie. Velocitas is de andere Groninger voetbalvereniging die de KNVB Beker won (in 1934). De enige Groninger (en noordelijke) voetbalclub met een landstitel op zijn conto is Be Quick (behaald in 1920).\nNaast voetbal is basketbal in Groningen een grote sport. Donar, won veel prijzen waaronder 7 landskampioenschappen. De basketbalvereniging speelt haar wedstrijden in de sporthal van het MartiniPlaza. Bij de vrouwen is het studententeam van de Groene Uilen dat in de promotiedivisie speelt, het hoogst spelende team.\nVolleybalclub Lycurgus (landskampioen 2016) en korfbalvereniging Nic. (landskampioen veld 1994 en 1998) hebben beide hun thuisbasis in de topsporthal van het Alfa-college nabij Kardinge en spelen allebei op het hoogste niveau. Evenzo behoorde Gijs Grizzlies (ijshockey, landskampioen 1986) in hun sport tot de nationale top. Tegenwoordig komt deze vereniging uit in de Eerste Divisie onder de naam GIJS Bears. Ook de dames van hockeyclub Groningen spelen regelmatig hoofdklasse. De Groninger studentenroeiverenigingen G.S.R. Aegir en A.G.S.R. Gyas leverden op verschillende Europese, Wereld- en Olympische kampioenschappen roeiers, waarmee geregeld medailles werden behaald.\nIeder jaar, op de tweede zondag van oktober, wordt de 4 Mijl van Groningen gelopen, een van de grootste hardloopevenementen van Nederland, waaraan zo'n 23.000 mensen kunnen deelnemen. Van 1980 tot 2000 vond jaarlijks de Lauwersloop plaats, een estafettehardloopwedstrijd tussen Groningen en Leeuwarden. Ter gelegenheid van het 400-jarig bestaan van de Rijksuniversiteit, werd die wedstrijd in 2014 nieuw leven ingeblazen. Het Pieterpad loopt door Groningen heen. De route geeft een goed beeld van de overgang tussen het van oorsprong Friese kleigebied en het Drentse eslandschap, waarbij de stad precies op het scharnierpunt ligt.\nIn het noorden van de stad aan de oostelijke ringweg ligt Sportcentrum Kardinge. Dit complex huisvest de overdekte ijsbaan, die een opvallend uiterlijk heeft. Naast een 400 meter-ijsbaan omvat het ook een ijshockeyvloer, twee zwembaden, tennisvelden en fitnessruimtes. Het omvat ook nog een sportterrein met een tiental sportvelden. Zwemmen kan in Groningen, behalve in Kardinge, ook in de overdekte zwembaden de Parrel en het Helperzwembad. Daarnaast zijn er twee openluchtbaden, De Papiermolen (sinds 2011 een rijksmonument) en het Zwembad Hoogkerk.\nHet in 2000 opgerichte Groningen Giants speelt American football.\nDiversiteit.\nIn 1985 organiseerde het Noordelijk Roze Front (NRF) de landelijke Roze Zaterdag in Groningen en in datzelfde jaar ging het lokale COC voor het eerst een samenwerking met de politie aan om antihomoseksueel geweld tegen te gaan, een project dat navolging kreeg in andere steden. In 1988 kwam er een eerste nota voor een gemeentelijk homobeleid. Sinds 2008 is Groningen een van de zogeheten Regenboogsteden die de emancipatie, veiligheid en sociale acceptatie van lesbische vrouwen, homoseksuele mannen en biseksuelen, alsmede van transgender en intersekse (lhbti) personen bevorderen.\nIn 2011 werd de Roze Zaterdag opnieuw in Groningen gehouden en daarop vooruitlopend was in 2010 voor het eerst de Regenboogweek georganiseerd met uiteenlopende activiteiten voor en door lhbt'ers. Daarna vond de Regenboogweek in oktober plaats met de Coming-Outdag als afsluiting, maar in 2016 waren het twee weken in mei, rondom de Internationale Dag tegen Homofobie. In 2016 werd met het oog op de Coming-Outdag op een pleintje halverwege de Ubbo Emmiussingel een regenboogpad aangelegd.\nParken.\nHet grootste park van de stad is van oudsher het Stadspark, aan de westzijde van de stad. De aanleg van de westelijke Ringweg heeft het park in twee\u00ebn gedeeld. In het park bevindt zich een atletiekbaan. De Groningse drafbaan is in 2021 gesloten en maakt nu deel uit van een evenemententerrein.\nOp en langs een deel van de oude omwalling van de stad is aan de noordzijde van de binnenstad het Noorderplantsoen aangelegd. Dankzij het eerste referendum in Groningen is het tegenwoordig autovrij. In de zomer is het plantsoen decor voor het festival Noorderzon, in het najaar voor de Plantsoenloop.\nHet oudste park van de stad is het Sterrebos, al aangelegd in de achttiende eeuw tussen de stad en Helpman. Door de aanleg van de zuidelijke ringweg is ook dit park in twee\u00ebn gedeeld. De ringweg zal tussen Julianaplein en Europaweg verdiept worden aangelegd waardoor het Sterrebos een deel van zijn oude glorie kan terugkrijgen.\nIn het noordoosten, tussen Beijum en Lewenborg, ligt Kardinge, een uitgestrekt natuur en recreatiegebied dat in beheer is bij Natuurmonumenten.\nMedia.\nZoals in de meeste steden in Nederland verschijnt er in Groningen \u00e9\u00e9n regionaal dagblad: het Dagblad van het Noorden, voortzetting van het Nieuwsblad van het Noorden, dat als enige van de ooit vijf regionale dagbladen was overgebleven. Het dagblad heeft zijn kantoren aan de L\u00fcbeckweg, het oude hoofdkantoor van het Nieuwsblad aan het Gedempte Zuiderdiep is verlaten.\nDe lokale radio en televisie-uitzendingen worden verzorgd door OOG. De geschiedenis van deze lokale omroep begint in 1982 met de eerste televisie-uitzending. Vanaf 1984 kwam daar de radiotak bij, die 7 dagen per week uitzendingen verzorgt. In 1995 stopte OOG als televisiezender en ging op in RTV Noord. Sinds 1998 ging OOG verder als zelfstandige zender gericht op de stad. RTV Noord is sindsdien de regionale zender van de provincie Groningen.\nBekende Groningers.\nDe hoogste onderscheiding die de stad Groningen kent is het bijschrijven van een persoon in het Gulden Boek. De betreffende persoon wordt daarmee benoemd tot ereburger van de stad."}
{"id": "3864", "revid": "5486", "url": "https://nl.wikipedia.org/wiki?curid=3864", "title": "Natuurlijk getal", "text": "Een natuurlijk getal is een getal dat het resultaat is van een telling van een eindig aantal dingen, dus een van de getallen formula_1 De verzameling natuurlijke getallen wordt aangegeven met het symbool formula_2. Er is geen overeenstemming of het getal 0 bij de natuurlijke getallen hoort. In de traditionele definitie beginnen de natuurlijke getallen bij 1 \u2013 van daaraf begint men immers te tellen. Vanaf de negentiende eeuw ziet men de definitie opduiken die 0 wel tot de natuurlijke getallen rekent (zie geschiedenis). In de wiskunde wordt tegenwoordig vrij algemeen het getal 0 tot de natuurlijke getallen gerekend.\nAls de verzameling van de natuurlijke getallen wordt aangevuld met de negatieve getallen formula_3, ontstaat de verzameling van de gehele getallen, aangeduid door het symbool formula_4. De natuurlijke getallen vormen dus een strikte deelverzameling van de verzameling van de gehele getallen: formula_5\nDe notaties formula_6 formula_7 formula_8 formula_9 en formula_10 worden ook gebruikt om de natuurlijke of gehele getallen met uitsluiting van 0, of de (al dan niet strikt) negatieve getallen weer te geven; hun precieze betekenis verschilt echter tussen auteurs.\nGetallen in de vorm formula_11 (of formula_12), waarbij formula_13 behoort tot formula_2, noemt men even; dit is de verzameling {0, 2, 4, 6, 8, ...}. De overige getallen in formula_2 noemt men oneven; dit is de verzameling {1, 3, 5, 7, ...}. Oneven getallen kunnen voor een zeker natuurlijk getal formula_13 geschreven worden als formula_17.\nAlle verzamelingen waarvoor een bijectie bestaat met formula_2, worden aftelbaar oneindige verzamelingen genoemd. Dit is onder meer het geval voor de verzameling van de even getallen, voor de oneven getallen en voor de priemgetallen; alle drie zijn dit deelverzamelingen van formula_2.\nGetallenverzamelingen zijn een belangrijk begrip in de tak van de wiskunde die getaltheorie wordt genoemd.\nDefini\u00ebring.\nIn de wiskunde zijn verschillende pogingen gedaan de natuurlijke getallen preciezer te defini\u00ebren, Een van de eerste pogingen is van Peano.\nAxioma's van Peano.\nPeano legde de natuurlijke getallen axiomatisch vast. De axioma's van Peano luiden:\nOp dit laatste axioma steunt het bewijs met behulp van volledige inductie.\nOmdat ze refereert aan de verzameling van alle natuurlijke getallen past de hierboven gegeven formulering van het inductieaxioma binnen de tweede-orde-logica. Met een axiomaschema omvattende een oneindigheid aan axioma's die elk refereren aan \u00e9\u00e9n uitspraak, kan binnen de eerste-orde-logica, en zonder nog gebruik te maken van verzamelingenleer, het inductie-axioma vervangen worden door:\nVoor elk predicaat formula_30 waarin formula_13 optreedt, stelt dit een axioma voor.\nVan later datum is de definitie van de natuurlijke getallen met behulp van verzamelingen.\nBinnen de verzamelingenleer.\nIn de verzamelingenleer van Zermelo-Fraenkel (ZF) worden natuurlijke getallen gedefinieerd met behulp van verzamelingen. Elk natuurlijk getal wordt gelijkgesteld aan de verzameling van kleinere natuurlijke getallen. Dat wil zeggen:\nalgemeen geldt de definitie:\nHet begrip ordinaalgetal breidt dit uit naar grotere verzamelingen, of anders gezegd, naar getallen voorbij de natuurlijke getallen.\nAlternatieve constructie.\nEenvoudig is in te zien dat ook andere constructies mogelijk zijn, zoals:\nalgemeen geldt de recursieve definitie:\nElk natuurlijk getal is de verzameling met als enig element het getal dat eraan voorafgaat.\nDeze constructie, die min of meer neerkomt op het aantal openings- of sluitingsaccolades, is praktisch gelijk aan het zetten van een streepje voor elk geteld object.\nZermelo-Fraenkel.\nEen van de axioma's van ZF is het bestaan van een opvolgerverzameling:\nDe kleinste verzameling die hieraan voldoet is formula_43.\nGeschiedenis.\nDe natuurlijke getallen ontstonden \"op natuurlijke wijze\" bij het tellen van voorwerpen. Bijvoorbeeld: \"ik heb vier schapen\", \"hij is de derde zoon\". Het getal nul komt hierbij niet voor: er wordt geteld vanaf een.\nDe Babyloni\u00ebrs en ook de Egyptenaren ontwikkelden een systeem met cijfers om getallen voor te stellen. Zo konden ook grote getallen gemakkelijker opgeschreven worden. De Egyptenaren hadden aparte hi\u00ebrogliefen voor de cijfers 1 t/m 10 en voor alle machten van 10, tot en met 1 miljoen. Op een steen in Karnak komen bijvoorbeeld de getallen 276 (twee \"honderden\" zeven \"tienen\" zes \"enen\") en 4622 voor. Dit dateert van 1500 v.Chr.\nNog later werd in Babyloni\u00eb het teken 'nul' toegevoegd, als plaatsvervangend teken voor bijvoorbeeld geen \"honderdtallen\". Zo waren de tekens voor \"honderdtallen\", \"tientallen\", ... niet meer nodig; de \"positie\" van het cijfer duidt aan of er \"honderdtallen\", \"tientallen\", ... worden bedoeld. Zij beschouwden 0 zelf echter niet als een natuurlijk getal. De Babyloni\u00ebrs gebruikten vanaf ca. 450 v.Chr. wel een geschreven teken voor een positie van een nul, maar niet wanneer dit als eerste of als laatste teken in een getal voorkwam.\nDe Maya-beschaving gebruikte 0 wel als apart getal vanaf 1e eeuw v.Chr.\nDe getaltheorie, oorspronkelijk de studie van natuurlijke getallen, begon met de Griekse filosofen Pythagoras en Archimedes. Ook in Indi\u00eb, China en Midden-Amerika werden onafhankelijk daarvan rond dezelfde tijd vergelijkbare studies gemaakt.\nDe moderne beschouwing van de natuurlijke getallen komt van de Indische wiskundige Brahmagupta in 628 na Chr. Pas meer dan vijf eeuwen later aanvaardden ook de Europese wiskundigen het idee dat 0 een apart getal is, meestal echter niet als \"natuurlijk\" getal.\nIn de 19e eeuw formuleerde Peano een axiomatische definitie van de natuurlijke getallen, gebaseerd op de verzamelingenleer, waarin hij het getal 0 ook tot de natuurlijke getallen liet behoren. Dat neemt niet weg dat bij het tellen vanaf 1 geteld wordt. Echter bij gebruik van de natuurlijke getallen als index is het soms handig om als laagste index 0 te nemen."}
{"id": "3866", "revid": "37164", "url": "https://nl.wikipedia.org/wiki?curid=3866", "title": "Sint-Katelijne-Waver", "text": "Sint-Katelijne-Waver is een plaats en gemeente in de Belgische provincie Antwerpen en behoort tot het kieskanton Duffel en het gerechtelijk kanton Mechelen. De gemeente bestaat uit twee deelgemeenten, namelijk Sint-Katelijne-Waver en Onze-Lieve-Vrouw-Waver, en telt daarnaast ook de kernen Elzestraat en Pasbrug-Nieuwendijk. Sint-Katelijne-Waver telt ruim 21.500 inwoners en grenst in het zuiden aan de stad Mechelen.\nToponymie.\nSint-Katelijne is vermoedelijk Catharina van Alexandri\u00eb, een populaire heilige in de middeleeuwen. In het dialect zegt men kortweg \"Katlijne\" of \"Sint-Katlijne\".\nWaver verwijst naar het Mechelse Waverwoud dat hier gedurende de middeleeuwen gelegen was. De eerste vermelding van dit woud gebeurde in het jaar 1008. \nGeschiedenis.\nPrehistorie.\nIn november 2014 werd er per toeval een silexsteen teruggevonden in de educatieve tuin van basisschool Dijkstein. Na onderzoek bleek de silex ongeveer 35.000 \u00e0 45.000 jaar oud te zijn en vervaardigd te zijn door Neanderthalers. Vondsten van door Neanderthalers gemaakte artefacten zijn zeldzaam in Vlaanderen.\nMiddeleeuwen.\nZowel het dorpscentrum van Sint-Katelijne-Waver als dat van Onze-Lieve-Vrouw-Waver ontstonden op de gronden van het Waverwoud omstreeks de 13de eeuw toen de ontginning van het woud haar hoogtepunt bereikte.\n16e - 19e eeuw.\nIn 1570 telde de gemeente 400 inwoners. In 1686 waren er in het dorp drie brouwerijen, 26 herbergen en zes winkels. Tussen 1762 en 1769 waren er ongeveer 1430 inwoners. In 1786 steeg het aantal verder tot 1532 mensen en in 1831, geen 50 jaar later, was het aantal mensen bijna verdubbeld tot 2954. Nog zo'n 15 jaar later, in 1846, waren er 3213 inwoners, weer een sterke stijging.\nIn 1846 was er de volgende industrie: 2 windmolens, 2 (plantaardige) oliebedrijven, 3 brouwerijen, een distilleerderij, een kaarsbedrijf en een aantal wevers. Er waren toen 585 huizen, waarvan 9 onbewoond.\n20e - 21e eeuw.\nIn 1939-40 bouwde men in de gemeente negen bunkers als onderdeel van de KW-stelling. In 1977 fusioneerden beide gemeenten die de verwijzing naar het Waverwoud in hun naam behielden. Na bijna acht eeuwen werden beide gemeenten opnieuw herenigd. De derde gemeente in het Waverwoud was Sint-Nicolaas-Waver. Deze gemeente leefde voort onder de naam Putte.\nGeografie.\nKernen.\nNaast de twee deelgemeenten bestaat Sint-Katelijne-Waver nog uit twee kernen: Elzestraat (in het verleden noemde men deze plaats Sint-Augustinus-Waver) en Pasbrug-Nieuwendijk. Op de grens van de vroegere deelgemeenten bevindt zich bovendien het gehucht Hagelstein (of Katerveire).\nNatuur en landschap.\nSint-Katelijne-Waver ligt op een hoogte van 8-15 meter. De hydrografie van Sint-Katelijne-Waver wordt gekenmerkt door de Beneden-Nete, die de grens van de gemeente vormt in het uiterste noorden, en daarnaast nog 5 (noemenswaardige) waterlopen. Dit zijn de Kammaarbeek, de Goorbosbeek, de Perwijsveldloop, de Melenhoekbeek (die gedeeltelijk de grens vormt met Putte) en de Vrouwvliet (op de grens met Mechelen).\nDe belangrijkste natuurgebieden zijn:\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nPolitiek.\nStructuur.\nDe gemeente Sint-Katelijne-Waver maakt deel uit van het kieskanton Duffel, gelegen in het provinciedistrict Lier, het kiesarrondissement Mechelen-Turnhout en ten slotte de kieskring Antwerpen.\nGeschiedenis.\nLegislatuur 2006 - 2012.\nSint-Katelijne-Waver werd tot in 2012 decennialang bestuurd door de CD&amp;V (voordien CVP). Tijdens de gemeenteraadsverkiezingen van 2006 ging deze partij in kartel met de N-VA naar de kiezer en slaagde erin haar aantal zetels te behouden. Het kartel ging aanvankelijk in bad met VLD. Na de overstap van 2 raadsleden van VLD naar LDD (Martine De Graef en Martine Verbist) besloot CD&amp;V-N-VA het coalitieakkoord met VLD te verbreken. Ze werden de verdere legislatuur aan een meerderheid geholpen door de raadsleden van LDD (die in 2008 nog versterkt werden door de overkomst van ex-Vlaams Belangers Marina Cooreman en Luc Vercammen). De oppositie bestond uit Open Vld, sp.a en Vlaams Belang.\nLegislatuur 2013 - 2018.\nNa de gemeenteraadsverkiezingen van 14 oktober 2012 is er een aardverschuiving ontstaan. N-VA werd de grootste partij met 10 zetels gevolgd door CD&amp;V (9 zetels), Samen Anders (kartel Open Vld, sp.a en OK) (5 zetels), Vlaams Belang (2 zetels) en Groen (1 zetel). N-VA heeft reeds op dezelfde avond aangekondigd dat zij een coalitie zullen vormen met Samen Anders. Dat betekende dat er voor de eerste keer in de geschiedenis Sint-Katelijne-Waver geen christendemocratische burgemeester meer had. Burgemeester is Kristof Sels (N-VA). Hij leidt een coalitie bestaande uit N-VA en Samen Anders. Samen vormen ze de meerderheid met 15 op 27 zetels.\nReligie en levensbeschouwing.\nSint-Katelijne-Waver is de hoofdplaats van de federatie Duffel-Sint-Katelijne-Waver die deel uitmaakt van het dekenaat Mechelen. Deze maakt op haar beurt weer deel uit van het vicariaat Vlaams-Brabant en Mechelen in het Aartsbisdom Mechelen-Brussel. De gemeente wordt onderverdeeld in zes parochies, met name Sint-Catharina (Centrum), De Goede Herder (Nieuwendijk), Sint-Libertus (Pasbrug), Sint-Augustinus (Elzestraat), Onze-Lieve-Vrouw (Zuurbossen) en Onze-Lieve-Vrouw-van-Smarten (Onze-Lieve-Vrouw-Waver).\nMobiliteit.\nOpenbaar vervoer.\nIn Sint-Katelijne-Waver bevindt zich op spoorlijn 25 en 27 het station Sint-Katelijne-Waver. Het stationsgebouw werd eind 2020 begin 2021 afgebroken en maakte plaats voor een grote overdekte fietsenparking. Daarnaast verbinden verschillende buslijnen van de vervoermaatschappij De Lijn de gemeente met Mechelen, Lier en andere gemeenten in de omgeving.\nWegennet.\nDe belangrijkste wegen in de gemeente zijn de N105 die de dorpskern van Sint-Katelijne-Waver verbindt met het station, de R6 (Mechelen), de Duffelsesteenweg (Duffel), de Mechelbaan (Mechelen en Koningshooikt), de Liersesteenweg (Duffel), de Bergstraat (Bonheiden) en ten slotte de Molenstraat (Putte).\nEconomie.\nVan oudsher werd hier intensief aan land- en gespecialiseerde tuinbouw gedaan.\nDe tuinbouwveiling BelOrta, met hoofdzetel in Sint-Katelijne-Waver, is de grootste co\u00f6peratieve groente- en fruitveiling van Belgi\u00eb en ook Europees marktleider.\nBelOrta werd gevormd in 2013, door de fusie tussen de Vennootschap Mechelse Veilingen (VMV) en de Co\u00f6bra witloofveiling uit Zellik-Asse. In 2014 trad ook de aardbeien en kleinfruit Veiling Borgloon toe. In 2024 werden de veilingen van Sint Truiden en Glabbeek overgenomen.\nSint-Katelijne-Waver is naast een tuinbouwgemeente ook een heuse onderwijsgemeente, met meer dan zesduizend leerlingen en studenten uit het lager (zeven scholen), secundair (twee scholen) en het hoger onderwijs\nOnderwijs.\nHoger Onderwijs.\nInstituut De Nayer, met onderwijs van de Katholieke Universiteit Leuven en Hogeschool Thomas More.\nSport.\nVoetbal.\nDe gemeente telt vier voetbalploegen die uitkomen in de KBVB, zijnde KSK Wavria in Onze-Lieve-Vrouw-Waver, KFC Katelijne-Waver in het centrum, KGR Katelijne aan de grens met Mechelen en Red Boys Elzestraat aan de grens met Duffel.\nBasketbal.\nDe dames van basketbalclub BC Sint-Katelijne-Waver kwamen in het seizoen 2006-2007 uit in 1ste nationale en eindigden hier verdienstelijk als derde. Sindsdien eindigden ze elk jaar in de top 3, en in het seizoen 2009-2010 werden ze uiteindelijk Belgisch kampioen."}
{"id": "3867", "revid": "380516", "url": "https://nl.wikipedia.org/wiki?curid=3867", "title": "Voedsel", "text": "Voedsel is in de biologie voornamelijk \"organisch\" materiaal: materiaal, afkomstig van andere organismen, waaruit heterotrofe organismen hun voedingsstoffen betrekken. Het gaat daarbij vooral om cellulair materiaal - weefsel - in de vorm van algen, plankton, hout, schors, bladeren, stengels, plantenwortels, gras, stuifmeel, zaden, vruchten, ongewervelden als insecten, regenwormen, schelpdieren, en vlees en bloed van gewervelden. Bijen en vlinders voeden zich, naast stuifmeel, vooral met nectar, en ander vloeibaar niet-cellulair organisch materiaal. Pasgeboren zoogdieren worden gevoed met melk.\nHeterotrofen en autotrofen.\nDoor verwerking van het ingenomen voedsel, namelijk stofwisseling binnen het ontvangende organisme, bij dieren voorafgegaan door spijsvertering, verkrijgen dieren en heterotrofe micro-organismen de stoffen die ze nodig hebben voor de opwekking van energie, voor hun groei en voor het onderhoud van hun eigen cellen/weefsels. Organismen die hun voedingsstoffen betrekken van andere organismen zijn \"heterotroof\" (Grieks voor anders-voedend).\nOrganismen, zoals landplanten en algen, die in staat zijn organische verbindingen uit anorganisch materiaal aan te maken zijn \"autotroof\" (Grieks voor zelfvoedend). Zij produceren hun eigen organische stoffen (koolhydraten, eiwitten) via fotosynthese. Autotrofen staan aan het begin van iedere voedselketen: ze vormen, direct of indirect, het voedsel voor de heterotrofen. In de ecologie zijn de autotrofen de producenten, heterotrofen zijn in een ecosysteem de consumenten en de reducenten.\nReducenten.\nReducenten zijn micro-organismen die afgestorven organisch materiaal als voedsel gebruiken. Ze worden, anders dan producenten en consumenten, niet tot de voedselketen gerekend. Door de biologische afbraak van afgestorven organisch materiaal door reducenten, komen mineralen weer beschikbaar als voedingsstoffen voor planten. Reducenten zijn daarmee een belangrijke schakel in de biogeochemische kringloop.\nVoedingsgewoonten in het dierenrijk.\nFoerageren is het zoeken van voedsel door een willekeurig soort, heterotroof organisme. Meer specifiek is predatie de jacht van diersoorten op andere dieren. \nHerbivore voedingswijze.\nDieren die uitsluitend plantaardig voedsel eten zijn herbivoor. De taxonomische orde van de evenhoevigen, waartoe de nijlpaarden en alle soorten herkauwers behoren, bestaat geheel uit plantenetende soorten zoogdieren. Herbivoren die vooral van vruchten leven zijn fructivoor. Met name in de tropen en subtropen, waar fruit het hele jaar voorhanden is, komen fructivore soorten primaten, bijvoorbeeld de gibbons, orang-oetans, en vleermuizen \n-vleerhonden- voor. Veel vogelsoorten voeden zich buiten het broedseizoen uitsluitend met vruchten.\nCarnivore voedingswijze.\nDieren die hun voedingsstoffen voornamelijk betrekken uit dierlijk weefsel zijn carnivoor. Voorbeelden onder de zoogdieren zijn de families van de katachtigen en de marterachtigen, die beide deel uitmaken van de informele groep der landroofdieren. Roofvissen, roofvogels en roofinsecten vormen de informele groepen van respectievelijk carnivore vissoorten, en carnivore soorten vogels en insecten. Insectivoren zijn carnivoren die vooral van insecten leven. Voorbeelden zijn, naast de roofinsecten, de miereneter uit de zoogdierorde der insecteneters, de meeste soorten amfibie\u00ebn en reptielen, en spinnen. \nOmnivore voedingswijze.\nVeel vogelsoorten zijn omnivoor. Naast vruchten en zaden voeden zij zich met insecten, met name in het broedseizoen als de jongen veel prote\u00efnen nodig hebben voor hun groei. Grotere omnivore vogelsoorten uit de families van respectievelijk de kraaien, meeuwen, spechten eten daarnaast eieren, regenwormen, slakken, jonge vogels en kleine zoogdieren als muizen en ratten.\nAdaptatie.\nVoorbeelden van in het oog springende morfologische aanpassingen - het principe van de \"adaptatie\" - bij verschillende diersoorten om aan hun voedsel te komen, zijn de lange, spitsvormige snuit van de miereneter, die hij diep in een mierenhoop of termietenhoop kan steken; de lange nek van de giraffe, waarmee deze bij bladeren hoog in de boom kan; de kale nek van de aasetende vale gieren waarmee ze diep in een kadaver kunnen, zonder dat ze met hun veren blijven haken.\nDier/mens en voeding.\nWelke materialen, hetzij van plantaardige, hetzij van dierlijk afkomst, het dierlijk organisme (inclusief de mens) al dan niet tot voedsel kunnen dienen is in de loop der tijden gebleken. Door schade en schande is vastgesteld wat giftig is voor het organisme. De verschillende soorten dieren hebben in de loop van hun evolutie het vermogen ontwikkeld te kunnen vaststellen wat ze wel of niet kunnen eten. Bij de mens is de kennis hierover mondeling en later ook schriftelijk overgeleverd. Voedingsvoorschriften, vaak in de vorm van taboes, zijn terug te vinden in vele religies. Dat maakt dat de voedingsleer een van de oudste vormen van menselijke kennis is.\nMenselijke voedselzekerheid in de geschiedenis.\nMenselijke voedselbereiding heeft een hele ontwikkeling doorgemaakt. Eerst at de mens het voedsel voornamelijk rauw. Na de ontdekking van de vuurbeheersing werd het de gewoonte het eten te bereiden. Door koken, braden, fermentatie, werd voedsel smakelijker, beter verteerbaar, werden schadelijke micro-organismen gedood, en werd het voedsel langer houdbaar. Volgens primatoloog en antropoloog Richard Wrangham nam door de makkelijkere verteerbaarheid van verhit voedsel de lengte van het menselijk spijsverteringsstelsel af, en bleef er meer energie over voor de ontwikkeling van de menselijke hersenen; het hersenvolume van de mensachtigen nam tijdens de evolutie toe. \nTijdens de neolithische revolutie werd de mens van jager-verzamelaar een gesedentariseerd landbouwer. De door de landbouw toegenomen voedselzekerheid maakte het mogelijk dat ambachtslieden en ambtenaren zich geheel aan hun specialisme konden wijden (arbeidsdeling). Daarnaast werd de landbouw ook verder ontwikkeld, zo introduceerden de Franken onder Karel de Grote de wisselbouw, met het oog op een grotere bodemvruchtbaarheid. Deze werd verder bevorderd door de ontwikkeling van kunstmest door Justus Liebig in de negentiende eeuw. Met het Haber-Boschproces uit 1910, kon atmosferische stikstof voortaan worden vastgelegd in de vorm van ammoniak. Industrieel geproduceerde ammoniak vormde de onuitputtelijke grondstof voor de productie van nitraat, een belangrijk onderdeel van kunstmest. Een volgende grote stap naar wereldwijde voedselzekerheid was de zogenaamde groene revolutie in de landbouw na 1945.\nModerne voedingspatronen.\nIn de westerse wereld is er sinds de tweede wereldoorlog, mede door de wereldhandel, in principe sprake van volledige voedselzekerheid. De westerse voedingspatronen zijn, door de opkomst van de voedingsindustrie, die gebruik maakt van levensmiddelentechnologie, sterk veranderd. Moderne conserveringstechnieken maken het mogelijk om voedsel langer te bewaren. Vanuit een winstoogmerk werden voor het eerst kleurstoffen toegevoegd aan industrieel bereid voedsel, voor een beter uiterlijk van het product.\nNa 1960 kwam er een reactie op deze industri\u00eble massaproductie. Sommige idealisten gingen zich toeleggen op ecologische landbouw, waarvan de producten werden verkocht als biologisch of als (op de antroposofische voedingsleer gebaseerd) biologisch-dynamisch. Uit onvrede met de bio-industrie werden sommige consumenten macrobioot, vegetari\u00ebr of zelfs veganist.\nWaar voedselproblematiek vroeger synoniem was aan hongersnood door mislukte oogsten, vormen overgewicht en obesitas nu wereldwijd het grootste voedselgerelateerde probleem, niet in de laatste plaats onder kinderen. Gerelateerde gezondheidsrisico's zijn suikerziekte, verschillende vormen van kanker, met name nier- en darmkanker, hart- en vaatziekten en vroegtijdig overlijden. Een huisarts kan een dieet voorschrijven in combinatie met een gezondere levensstijl, of doorverwijzen naar een di\u00ebtist. Daarnaast bestaan er commercieel opgezette afvaldi\u00ebten (boeken van afvalgoeroes) en zijn er populaire televisieprogramma's over afvallen.\nModerne voedingscategorie\u00ebn.\nIn de westerse wereld wordt voeding ingedeeld in een aantal categorie\u00ebn:\nDaarnaast worden er in de handel voedingssupplementen aangeboden.\nHulpmiddelen voorlichting Nederland en Belgi\u00eb.\nDe Schijf van Vijf is een hulpmiddel dat in Nederland wordt gebruikt in de voorlichting over goede en gezonde voeding, gericht op het grote publiek. Het idee is dat uit elk van de vijf groepen van voedingsmiddelen iedere dag een keuze wordt gemaakt, en die keuzen in de maaltijd van die dag te verwerken. In Vlaanderen is de voedingsdriehoek gebruikelijker. In deze driehoek staan de voedingsstoffen aangegeven die een mens nodig heeft. Naast de driehoek is ook een rode cirkel afgebeeld, met daarin de producten die een mens beter kan mijden.\nMedisch.\nZo nodig kan voedsel worden toegediend als sondevoeding of via een infuus.\nVoedselveiligheid.\nVoedselveiligheid is het analyseren en beperken van risico's voor de gezondheid van de mens die veroorzaakt worden door het innemen van voedsel. Het gaat daarbij om risico's die met het voedsel zelf worden geassocieerd, niet met manifest verkeerd gebruik of overconsumptie: met name de aanwezigheid van schadelijke chemische stoffen of van micro-organismen zoals bacteri\u00ebn, schimmels en parasieten. Ook de correcte identificatie van allergenen en andere ingredi\u00ebnten waarvoor sommige consumenten intolerant zijn, behoort tot de voedselveiligheid.\nDe Nederlandse Voedsel- en Warenautoriteit en het Federaal Agentschap voor de Veiligheid van de Voedselketen waken in Nederland en in Belgi\u00eb over de veiligheid van de voedselketen en de gezondheid van de consument. Op het niveau van de Europese Unie is de Europese Autoriteit voor Voedselveiligheid bevoegd.\nScheikunde.\nDe wetenschappelijke studie van voedsel en zijn effecten op het consumerende organisme is noodzakelijkerwijs een deel van de scheikunde, omdat de spijsvertering en de stofwisseling biochemische processen zijn.\nEen pionier op het vlak van de voedselchemie was Justus von Liebig. In 1847 publiceerde hij het eerste modern wetenschappelijke werk over voedselchemie met de (oorspronkelijk Engelse) titel \"Researches on the Chemistry of Food.\"\nAanvankelijk hield de voedselchemie zich vooral bezig met het analyseren van de \"samenstelling\" van voeding; zo ontstond het onderscheid tussen koolhydraten, eiwitten en vetten. Later verschoof de klemtoon naar de voedselinname: met name de opeenvolgende stadia van de spijsvertering, de opname van voedingsstoffen in de bloedsomloop en hun verdere verwerking in de stofwisseling. Daarnaast houdt de voedselchemie zich bezig met de aanwezigheid van vreemde of schadelijke stoffen in voedsel."}
{"id": "3868", "revid": "15", "url": "https://nl.wikipedia.org/wiki?curid=3868", "title": "Natuurlijke getallen", "text": ""}
{"id": "3871", "revid": "628344", "url": "https://nl.wikipedia.org/wiki?curid=3871", "title": "Bolgewas", "text": "Een bolgewas is een gewas dat overwintert door in een al of niet ondergrondse bol, in feite een bolvormige ophoping van vlezige bladeren, voedsel op te slaan. In het algemeen gaat het hier om eenzaadlobbige planten.\nEen aantal bolgewassen is als voedingsmiddelen bekend, zoals ui en knoflook. Andere bolgewassen, de zogenaamde bloembollen, worden voor de sier gekweekt, zoals de tulp, de hyacint, de narcis en het blauwe druifje. Vooral in Nederland is de kweek van sierbolgewassen een aanzienlijke tak van bedrijvigheid.\nNaast bolgewassen voor de tuin bestaan er ook bolgewassen die speciaal voor bloei binnenshuis worden gekweekt, zoals \"Hippeastrum\".\nBloembollen.\nBloembollen worden geplant in oktober of november. De voorkeur gaat uit naar kalkrijke grond, die niet te lang nat blijft. Zowel in de zon als halfschaduw groeien de bollen goed. Bloembollen kunnen geplant worden met een bollenplanter. De bol wordt op een diepte van ongeveer driemaal de diameter van de bol geplant. Na de bloei worden vanaf half juni veel bloembollen gerooid, gedroogd en opgeslagen tot het volgende plantseizoen. Een alternatief is om de planten te laten verwilderen.\nDe bloei van hyacinten en veel andere bolgewassen kan worden vervroegd door vernalisatie. Hierbij worden de bloembollen gedurende 4 tot 6 weken in koelcellen bewaard bij 5 tot 6 graden Celsius."}
{"id": "3872", "revid": "7583", "url": "https://nl.wikipedia.org/wiki?curid=3872", "title": "Numeri", "text": "Numeri (Latijn: \"getallen\", naar de Griekse benaming in de Septuagint: \u1f08\u03c1\u03b9\u03b8\u03bc\u03bf\u03af, \"arithmoi\", \"tellingen\") is het vierde boek van de Hebreeuwse Bijbel. In het Hebreeuws wordt het boek \u05d1\u05de\u05d3\u05d1\u05e8, \"b\u0259midbar\", \"in de wildernis\" genoemd, naar het eerste woord van het boek. Het behandelt de gebeurtenissen van de Isra\u00eblieten gedurende hun verblijf van 40 jaar in de woestijn, na de uittocht uit Egypte.\nAuteurschap.\nOrthodoxe Joden en christenen beschouwen Mozes als voornaamste of enige auteur. Binnen de documentaire hypothese wordt Numeri gezien als onderdeel van de priestercodex, met elementen van de Jahwist en Elohist.\nInhoud.\nHet boek vormt een voortzetting van het boek Exodus, na de onderbreking van de wetgeving in het boek Leviticus. De periode van het boek Numeri beslaat de tijdspanne tussen de eerste dag van de tweede maand van het 2e jaar na de uittocht, tot de 11e maand van het 40e jaar.\nEvaluatie.\nDe genoemde aantallen zijn aan discussie onderhevig. Het aantal mensen dat in Genesis bij Jozef in Egypte komt, bedraagt zeventig. Volgens de eerste telling in Numeri bedraagt het aantal ruim 600.000 mannen van 20 jaar en ouder. Uitgaande van normale gezinnen en leeftijdsverdeling komt dit al snel op drie miljoen mensen. In een periode van 400 jaar, met 25 jaar als leeftijd van een generatie, komen 12 gezinnen in 16 generaties bij een gemiddelde gezinsgrootte van 4,2 kinderen uit op 3,6 miljoen mensen.\nMaar uitgaande van een periode van 120 jaar voor het verblijf in Egypte, wordt enkele miljoenen mensen een problematische zaak.\nNu worden in het Hebreeuws de woorden \"Eleph\" (\"'lp\") en \"Alluph\" gebruikt. Eleph betekent 1000, maar ook familie of militaire eenheid. Alluph is een familiehoofd, een aanvoerder van 1000, of een beroepssoldaat.\nDe aantallen voor Simeon werden genoteerd als :\nIn het ene geval betekent Eleph dus beroepssoldaat, in het andere : duizendtal. Totaal zou Simeon hiermee op ruim 2300 uitkomen.\nOok de uitdrukking \"het Boek van de oorlogen van de H\" in 21:14 heeft discussie gegeven."}
{"id": "3873", "revid": "628344", "url": "https://nl.wikipedia.org/wiki?curid=3873", "title": "James Bond (mediafranchise)", "text": "James Bond is de mediafranchise rondom de gelijknamige agent van de Secret Intelligence Service, een fictief personage bedacht door de Britse schrijver Ian Fleming, die hem in twaalf romans en twee verhalenbundels liet figureren. Het eerste boek was \"Casino Royale\", dat in 1953 verscheen en een jaar later door CBS voor televisie bewerkt werd. In 1962 kwam de eerste Bondfilm uit \u2013 \"Dr. No\", met Sean Connery als Bond \u2013 wat het begin was van een van de succesvolste filmreeksen aller tijden. Na het overlijden van Fleming in 1964 zijn er door acht verschillende auteurs ruim dertig geautoriseerde Bondromans geschreven, waaronder enkele romantiseringen van Bondfilms. Verder zijn Bondverhalen bewerkt tot hoorspelen en strips, en zijn er videospellen rondom de fictieve Britse geheim agent gemaakt.\nInmiddels bestaat de filmreeks, geproduceerd door EON Productions, uit vijfentwintig films. Daarnaast zijn twee films door andere productiemaatschappijen uitgebracht. Belangrijke elementen in de films zijn de auto's, wapens en gadgets die Bond krijgt van de Q Branch. De bekendste Bond-auto is de zilvergrijze Aston Martin DB5, die zijn debuut maakte in \"Goldfinger\" (1964). Verder spelen de bondgirls een belangrijke rol. De meest recente film - \"No Time To Die\" - kwam uit in 2021, met Daniel Craig als James Bond. Hij is de zesde acteur die Bond speelt in de EON-serie.\nPersonages.\nJames Bond.\nFlemings James Bond is spion in dienst van de MI6 van het Verenigd Koninkrijk. Het personage is gebaseerd op verschillende mensen die Fleming tijdens de oorlog heeft ontmoet binnen het leger en de inlichtingendienst, zoals Conrad O'Brien-ffrench, Patrick Dalzel-Job, Wilfred Dunderdale en Peter Tazelaar. Fleming heeft ook weleens verwezen naar de Britse meesterspion Sidney George Reilly.\nFleming gaf zelf aan dat Bond een moderne held is en de persoon was die hij zelf had willen zijn. Onfeilbaar, een uitmuntende versierder, iemand die altijd wint, altijd de juiste dingen zegt en die bij alles vooraan staat. Bond is geen sympathiek persoon met de nodige vervelende eigenschappen maar iemand die alles voor zijn vaderland over heeft. Fleming wilde graag een onopvallende naam voor zijn personage. Hij was een vogelaar, en toen hij het vogelboek \"Birds of the West Indies\" (1936) van de ornitholoog James Bond tegenkwam wist hij dat dit de juiste naam was. Bond heeft een vergunning om te doden maar volgens Fleming is dat niet bijzonder. Onder bepaalde omstandigheden kan elk hoofd van een geheime operatie beslissen om een tegenstander te doden. Wel heeft ook Bond moeite met het steeds maar weer doden van mensen. Hij is dus niet alleen hard maar heeft ook een gevoelige kant.\nNevenpersonages.\nRondom James Bond zijn in de loop der jaren vele nevenpersonages ge\u00efntroduceerd, zowel bondgenoten als tegenstanders. De meeste tegenstanders komen in niet meer dan \u00e9\u00e9n verhaal of film voor. Het personage Ernst Stavro Blofeld van de fictieve terroristische organisatie SPECTRE is hier de voornaamste uitzondering op.\nBoeken.\nFleming had het grootste deel van de Tweede Wereldoorlog een bureaubaan. Hij was bij veel geheime operaties betrokken geweest, maar had er zelf slechts beperkt aan deelgenomen. Het had hem naar eigen zeggen wel genoeg inspiratie opgeleverd. Toen hij Jamaica bezocht zei hij: \"Als ik de oorlog overleef dan koop ik hier een huis en schrijf de ultieme spionageroman.\" In 1946 kocht hij een stuk grond in Oracabessa en liet daar Goldeneye Estate bouwen. Elk jaar overwinterde hij in het huis samen met zijn vrouw en schreef elke dag in een vast ritme. Pas als het boek af was las hij het over om zaken te verduidelijken. Zo kwam er elk jaar een nieuw boek of verhalenbundel. Veel situaties zouden ge\u00efnspireerd zijn op echte gebeurtenissen uit de oorlog. Het boek \"Casino Royale\" zou ge\u00efnspireerd zijn op een persoonlijke ervaring van Fleming tijdens een toevallige ontmoeting tussen Duitse en Engelse agenten in het casino van het Portugese Estoril. Hier probeerde men elkaar tijdens het pokerspel uit te horen en uiteraard van elkaar te winnen. Het gebruik van gadgets heeft hij waarschijnlijk overgenomen van de afdeling MD1, ook wel 'Churchill's toyshop' genoemd, waar met huis-, tuin- en keukenspullen nieuwe wapens werden ontwikkeld. De verhalen zijn doorspekt met details over auto's, voedsel, sigaretten en andere luxeartikelen; allemaal zaken waar Fleming zelf ook van hield, en die Bond een excentrieke spion maken die in de echte wereld natuurlijk veel te veel zou opvallen. In een aantal boeken vecht Bond tegen SMERSJ, maar om de Russen te vriend te houden bedacht Fleming SPECTRE. Wat betreft erotiek waren de boeken omstreden. Er komt geen seks in voor, maar het feit dat vrouwen zich gemakkelijk aan Bond geven maakte dat Fleming veel kritiek kreeg.\nBoeken van Ian Fleming.\nIn Nederland werden veel vertalingen van Ian Fleming (her)uitgegeven in de Zwarte Beertjes-reeks van uitgeverij Bruna, met de typische omslagontwerpen van Dick Bruna.\nAndere auteurs.\nNa de dood van Fleming in 1964 hebben acht andere auteurs geautoriseerde Bondromans geschreven: Kingsley Amis, Christopher Wood, John Gardner, Raymond Benson, Sebastian Faulks, Jeffery Deaver, William Boyd en Anthony Horowitz. Het recentste boek is \"Trigger Mortis\", geschreven door Horowitz en gepubliceerd op 8 september 2015. Daarnaast verscheen de kinderboekenserie \"Young Bond\" van de auteur Charlie Higson, en schreef Samantha Weinberg onder het pseudoniem Kate Westbrook \"The Moneypenny Diaries\": drie romans en twee korte verhalen rond het personage Miss Moneypenny.\nVerfilmingen.\nFleming had grote moeite om zijn boeken verfilmd te krijgen. Uiteindelijk verkocht hij de filmrechten van de roman \"Casino Royale\" voor slechts 1.000 dollar aan het Amerikaanse CBS, waarna in 1954 de televisiebewerking \"Casino Royale\" werd gemaakt.\nIn 1961 kocht de Amerikaanse filmproducent Harry Saltzman een optie op de filmrechten op de romans van James Bond. Ook hem lukte het in eerste instantie niet om een filmmaatschappij over te halen om de boeken te verfilmen. Hierop richtte hij samen met Albert R. Broccoli een eigen filmmaatschappij op, genaamd EON Productions. Nu lukte het wel om een samenwerking met United Artists aan te gaan en de eerste film te produceren. Men had liever eerst \"Casino Royale\" verfilmd, maar de filmrechten lagen bij CBS, daarom werd de eerste film \"Dr. No\", die in 1962 uitkwam. Voor de hoofdrol werd Sean Connery gekozen. United Artists wilde hier eerst niet aan, maar Saltzman en Broccoli zagen in Connery de juiste figuur, namelijk een geharde sexy antiheld waar je toch mee sympathiseert, en bleven achter hun keuze staan. Connery moest nog wel leren om zich op zijn gemak te voelen in de Britse upper class. Hij werd daarom op sleeptouw genomen langs chique gelegenheden en kleermakers in Londen wat resulteerde in een Bondacteur die zowel een stijlvolle gentleman als een geharde vechtersbaas is. Met Sean Connery werden uiteindelijk zes films gemaakt.\nDe derde film, \"Goldfinger\" uit 1964, wordt gezien als een van de beste Bondfilms ooit en ook een van de invloedrijkste. Veel typische elementen die in \"Goldfinger\" werden ge\u00efntroduceerd, kwamen in veel van de latere films terug, waaronder de zilvergrijze Aston Martin DB5. Ook commercieel vormde \"Goldfinger\" een duidelijk hoogtepunt in de serie.\nStrijd rond filmrechten.\n\"Thunderball\".\nRondom de vierde film, \"Thunderball\", ontstond een strijd over het auteursrecht. Ooit kwamen de filmproducenten Jack Whittingham, Kevin McClory en Ian Fleming op de Bahama's om een filmscript te bedenken. Fleming besloot vervolgens om het script te herschrijven als roman, genaamd \"Thunderball\". Toen EON Productions het boek wilde verfilmen, werd Fleming door McClory aangeklaagd wegens plagiaat. McClory won de rechtszaak en er werd een overeenkomst gesloten. De film mocht toch geproduceerd worden maar McClory zou als producent op de aftiteling genoemd worden. Tevens kreeg McClory het recht om het verhaal tien jaar later zelf te verfilmen. Vrij snel na de rechtszaak overleed Fleming, mogelijk door de stress die hij voelde toen Bond niet meer helemaal van hem was. Het leidde er ook toe dat men de organisatie SPECTRE na 1976 niet meer in de films mocht verwerken. Pas toen de filmrechten in 2013 volledig in handen van EON kwamen, werd de film \"Spectre\" gemaakt, waarin de organisatie terugkeerde.\nIn 1983 werd \"Thunderball\" nogmaals verfilmd, nu door Irvin Kershner voor Taliafilm, onder de titel \"Never Say Never Again\". Producent Jack Schwartzman wist de inmiddels ouder geworden Sean Connery over te halen om de hoofdrol te spelen. De film kwam vier maanden later uit dan de door EON geproduceerde film \"Octopussy\" met Roger Moore. Dit werd wel gezien als een strijd tussen de twee Bonds waarbij beide producenten hun best deden om de meest spectaculaire film te maken.\n\"Casino Royale\".\nOok om het auteursrecht van de roman \"Casino Royale\" is een strijd geweest. Fleming had het script ooit aan CBS verkocht en het tijdens zijn leven niet meer teruggekregen. Wel werden pokertafels een belangrijk element in de Bondfilms. In 1967 werd door Columbia Pictures de parodie \"Casino Royale\" geproduceerd. Rond de eeuwwisseling dreigde weer een concurrerende film uit te komen. Er volgde een rechtszaak waarna de filmrechten in handen kwamen van EON, die in 2006 de offici\u00eble \"Casino Royale\" uitbracht.\nFilms van EON Productions.\nEON Productions werd in 1961 opgericht en produceert sindsdien de Bondfilms.\nDe eerste acht films waren boekverfilmingen waarbij het verhaal redelijk gevolgd werd. Vanaf de negende Bondfilm, \"The Man with the Golden Gun\", begon men sterk van de verhaallijn af te wijken. Na elf films waren de boektitels op en resteerden alleen de titels van de korte Bondverhalen. Vanaf dat moment werden deze titels nog wel als filmtitel gebruikt, maar het script was dan niet meer gebaseerd op het oorspronkelijke verhaal. Wel werden de korte verhalen in de films verwerkt. Na vijftien films waren ook de titels van de korte verhalen gebruikt, op een paar onbruikbare titels na.\nIn 2018 begon de productie van de 25e Bondfilm. Daniel Craig speelde de rol van James Bond voor de vijfde keer. De regie was in handen van Cary Fukunaga, en de opnames begonnen in april 2019. De release van \"No Time to Die\" stond oorspronkelijk gepland voor november 2019, maar werd herhaaldelijk uitgesteld, onder andere wegens de coronapandemie. Uiteindelijk vond de wereldpremi\u00e8re plaats op 28 september 2021 in de Royal Albert Hall in Londen.\nStijl.\nDe Bondfilms deden het goed tijdens de Koude Oorlog. De eerste film, \"Dr. No\", kwam uit op het hoogtepunt van de Cubacrisis, en John F. Kennedy zou gezegd hebben: \"I wish I had James Bond on my staff.\" Ook al appelleerden de films aan de angst voor de Russen, toch gingen de films niet over de strijd tegen de Russen. Ook kregen de Russen, als ze er toch bij betrokken waren, een menselijk gezicht door te laten zien dat er ook aan hun kant mensen waren die een oorlog wilden voorkomen.\nElke film start met een speciaal gecomponeerd muziekstuk. Vaak werken grote artiesten mee aan die muziek, zoals Shirley Bassey, Paul McCartney, Tina Turner en Madonna. Voor \"Skyfall\" heeft Adele de titelsong ingezongen. Soms belanden deze titelsongs hoog in de hitlijsten, een voorbeeld daarvan is \"For Your Eyes Only\" van Sheena Easton. Het \"James Bond Theme\" (\"Dr. No\") is een van de bekendste filmmuziekstukken. Het is waarschijnlijk gecomponeerd door John Barry, destijds als arrangeur in dienst van Monty Norman, maar hier is nogal wat onenigheid over geweest. Omdat Norman als componist was gecontracteerd, kwam alle muziek op zijn conto.\nDe verschillende vertolkers van James Bond hadden elk hun eigen stijl. In de films met Roger Moore werden de verhalen luchtiger, en maakte Bond steeds meer gebruik van gadgets. De vrees bestond dat de films een parodie van zichzelf zouden worden. Timothy Dalton zette zich er persoonlijk voor in om de Bondfilms weer in de geest van de boeken te maken. Hij las de boeken en zette een Bond neer die sterk overeenkwam met de persoon zoals Fleming die bedacht had. Na het einde van de Koude Oorlog werden er zes jaar lang geen films gemaakt. Met de films met Pierce Brosnan werd de nadruk meer gelegd op actie. De keuze voor Daniel Craig was binnen EON een omstreden keuze. De films met hem werden grimmiger, met koelbloedige moorden, maar Bond werd ook neergezet als iemand die kwetsbaar is en zijn gevoel toont. Hij werd aangepast aan de moderne tijd waarin hij moet vechten tegen een onzichtbare vijand.\nBondgirls.\nEen belangrijk element in de films zijn de bondgirls, sexy dames die soms aan de kant van Bond staan en de andere keer aan de kant van de vijand. Bond weet deze vrouwen bijna altijd te verleiden en dit bevestigt het beeld van Bond als onfeilbaar persoon. Het lukt hem niet altijd en soms deelt een bondgirl het bed met Bond om daarna toch zijn vijand te blijven. In de wat oudere films heeft Bond overigens wel een ruwe, vrouwonvriendelijke omgang met vrouwen. Hij zoent vrouwen vaak tegen hun zin of zet hen onder druk waarna ze zich aan hem geven. Iets wat in de latere films niet meer voorkomt.\nAndere verfilmingen.\nDe volgende films zijn niet geproduceerd door EON Productions:\nOlympische film.\nVoor de openingsceremonie van de Olympische Zomerspelen 2012, die in Londen werden gehouden, maakte de BBC de korte James Bondfilm \"Happy and Glorious\". De film werd geregisseerd door Danny Boyle. De rol van Bond werd gespeeld door Daniel Craig.\nIn de film wordt Bond naar Buckingham Palace geroepen om koningin Elizabeth II per helikopter naar het Olympisch stadion te begeleiden. Na afloop van de film verscheen de koningin ten tonele in het stadion om de Spelen officieel te openen.\nGames.\nSinds 1983 verschijnen er videospellen voor diverse spelconsoles zoals PlayStation en de pc met James Bond in de hoofdrol.\nOverige media.\nIn 1958 werd voor het eerst stripverhaal over James Bond gepubliceerd. Het was gebaseerd op het boek \"Casino Royale\", en stond in de krant de \"Daily Express\". Deze strip werd getekend door Australi\u00ebr John McLusky. Later werden ook originele verhalen van de Amerikaanse scenarist James Lawrence gebruikt. In 1965 werd McLusky vervangen als tekenaar door de Australi\u00ebr Larry Horak. Horak veranderde de look van James Bond in de strip. Deze was niet meer gebaseerd op Sean Connery. Onder andere Kingsley Amis zorgde voor scenario's. De stripverhalen rond James Bond werden ook in andere landen gepubliceerd, zoals in Nederland in \"Het Parool\" en in Frankrijk in de krant France-Soir. Er zijn ook diverse stripboeken uitgegeven met verhalen gebaseerd op de films.\nIn 1991 verscheen er een tekenfilmserie getiteld \"James Bond Jr.\", rond het neefje van James Bond. Dit personage dook al eerder op in 1967 in de roman \"The Adventures of James Bond Junior 003\u00bd\"; de schrijver hiervan, onder het pseudoniem R.D. Mascott, is nooit bekendgeworden.\nBond en Nederland/Belgi\u00eb.\nIn Nederland is het de traditie dat de premi\u00e8re van een nieuwe Bondfilm plaatsvindt in Theater Tuschinski, waarbij \u00e9\u00e9n of meer acteurs uit de film aanwezig zijn:"}
