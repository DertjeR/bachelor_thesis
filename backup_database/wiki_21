{"id": "6263", "revid": "628344", "url": "https://nl.wikipedia.org/wiki?curid=6263", "title": "Cello", "text": "De cello (kort voor violoncello) behoort tot de groep van de strijkinstrumenten. De cello heeft een kenmerkende klank en een bereik van vier, gemiddeld vijf, of soms zelfs zes octaven (ligt aan de grootte van de cello en de lengte van de toets).\nKunstschilders hebben de cello vanaf de 17de eeuw regelmatig afgebeeld. Familieportretten met muziekinstrumenten stonden daarbij symbool voor de harmonie die in een familie heerste.\nBeschrijving van het instrument.\nDe cello is ongeveer 120\u00a0cm lang. Kleinere afmetingen van de cello zijn , , , , , en cello. Het instrument is bespannen met vier snaren en heeft twee f-gaten.\nDe snaren van de cello zijn van laag naar hoog gestemd: C, G, D, A \u2013 een octaaf lager dan de altviool. Zij lopen vanaf het staartstuk over de kam naar de stemknoppen aan de bovenzijde van de hals, onder de krul. De kam bevindt zich tussen de klankgaten op het bovenblad. Het stemmen gebeurt met de grote stemknoppen aan de bovenzijde of, indien aanwezig, met de fijnstemknoppen aan de benedenzijde van het staartstuk.\nHet instrument wordt op de juiste speelhoogte gebracht door het uitschuiven van de metalen (tegenwoordig ook vaak carbon) staartpin aan de onderzijde.\nBarokcello.\nDe barokcello wordt in de authentieke uitvoeringspraktijk van de Oude Muziek gebruikt, uit de tijd tussen 1550 en 1770. Deze cello had een andere punt bij de stok, darmsnaren en geen pin. Dit instrument wordt door de musicus op de juiste hoogte gehouden door het tussen de benen te klemmen.\nIn 1952 stelde Oliver Jobs voor de barokcello terug te laten keren.\nManier van bespelen.\nDe cello wordt meestal zittend bespeeld met een strijkstok, de pin steunend op de grond. De technieken om de cello tot klinken te brengen, komen overeen met die van andere besnaarde strijkinstrumenten.\nRol van het instrument.\nIn het symfonieorkest (en ook een kamerorkest en een strijkorkest) heeft de cello vaak een begeleidende rol, maar solo's (voor de cellosectie als groep of de solocellist) komen geregeld voor. In de traditionele orkestopstelling zitten de cello's aan de rechterhand van de dirigent, met daarachter de contrabassen.\nOp de cello wordt voornamelijk klassieke muziek gespeeld, maar ook in de pop- en rockmuziek (zoals onder andere de 2Cellos) treft men soms een cello aan. Vaak heeft de cello een begeleidende rol. In de barokmuziek neemt de cello vaak de basso-continuo-partij voor zijn rekening. Standaard-kamermuziekbezettingen met cello zijn een strijkkwartet (twee violen, altviool en cello) en een pianotrio (piano, viool en cello). Ook zijn er diverse soloconcerten, sonates, suites enz. geschreven met de cello als solo-instrument.\nAccessoires.\nEr zijn vele accessoires voor de cello:\nKlankproblemen.\nDe cello kent een tweetal relatief zeldzame klankverschijnselen die niet in elke cello voorkomen. De verschijnselen hebben ter aanduiding een dierennaam gekregen.\nMuis.\nIn de klankkast van de cello hopen zich na verloop van tijd stofdeeltjes op, die een klein korreltje kunnen vormen. Het voorzichtig heen en weer schudden van de cello kan het stofkorreltje in de klankkast hoorbaar maken. Het kan voor het getrainde gehoor hoorbaar zijn tijdens een opvoering en deze \"muis\" moet dus verwijderd worden. Dat kan door de cello voorzichtig ondersteboven te houden en daarna rustig heen en weer te wiegen. Met geduld kan het stofballetje dan via de f-gaten de klankkast verlaten.\nWolfstoon.\nDe wolfstoon is een schommeling in het timbre van de toon die op de cello ongewenst is. Deze klank komt ook voor bij goede cello's, maar niet alle cello's hebben een wolf. De wolf is voor de goede bespeler niet moeilijk te vinden en ligt meestal tussen de E en de F. Sommige cello's hebben ook een wolfstoon op de fis. Een middel hiertegen is het plaatsen van een zogenoemde wolfdemper. Deze klem wordt geplaatst op een van de snaren, tussen de kam en het staartstuk. Een wolfsklem is te koop in de betere muziekzaak, de juiste plaatsing ervan vereist enige expertise.\nEtymologie en andere benamingen.\nDe naam \"violoncello\", waarvan 'cello' een verkorting is, is voortgekomen uit de \"violone\", de 'grote viool'. In het Italiaans betekent het achtervoegsel \"-one\" namelijk 'groot' en het achtervoegsel \"-ello\" 'klein'. \"Violone\" betekent dus 'grote viool' en \"violoncello\" dus 'kleine grote viool'. Dit vormt ook het bewijs dat de violoncello uit de vioolfamilie is voortgekomen en niet uit de familie van de viola da gamba's.\nDe cello is met veel woorden aangeduid. Met bron zijn bekend:\nDaarnaast zijn veel andere termen gebruikt:\nGeschiedenis.\nOntstaan.\nGerber schrijft in zijn \"Lexicon der Tonk\u00fcnstler\" uit 1792 dat een geestelijke uit Tarascon, Tardieu genaamd, de uitvinder van de cello zou zijn. Het instrument van Tardieu had volgens Gerber echter vijf snaren, C-G-d-a-d, en bovendien is inmiddels komen vast te staan dat de cello ouder is en dat de voorloper ervan, de violone, voor het eerst in de 16de eeuw in Itali\u00eb werd gebouwd. Waarschijnlijk heeft Gasparo da Sal\u00f2 (1540-1609) de definitieve vorm aan het instrument gegeven. Bovendien stond Frankrijk in de tijd waarin Tardieu de cello 'uitgevonden' zou hebben, rond 1708, afkerig tegenover de cello en werd eigenlijk alleen de viola da gamba als basso-continuo-instrument gebruikt. Niettemin waren er aan het begin van de 18de eeuw wel enkele Franse cellisten te vinden; in 1722 trad bijvoorbeeld 'Batistin' (eigenlijke naam Jean-Batiste Struck) in Parijs op en in 1723 en 1724 de Italiaanse cellist Giovanni Bononcini.\nPas rond 1740 werd het instrument in Frankrijk algemeen gewaardeerd, hoewel nog in 1740 protesten tegen de opkomst van de cello in druk verschenen. Zo schreef Hubert Le Blanc ter verdediging van de viola da gamba het boek \"D\u00e9fense de la basse de viole contre les entreprises du violon et les pr\u00e9tentions du violoncelle\", dat in 1740 in Amsterdam werd gepubliceerd. Le Blanc was een Franse advocaat, priester en violist en hij was teleurgesteld dat de viola da gamba uit de mode raakte. In zijn boek beschrijft hij kleurrijk de weerstand waarmee de cello en de Italiaanse invloeden door muzikale conservatieven in Frankrijk werden begroet. Iedereen die over hem schreef beschouwde hem ook unaniem als een excentriekeling. Zijn biograaf F\u00e9tis (1863) vertelt dat toen Le Blanc hoorde dat zijn boek in Amsterdam zou worden gepubliceerd, hij zo opgetogen was dat hij onmiddellijk met de kleren die hij op dat moment toevallig droeg, namelijk een badjas, slippers en een slaapmuts, zijn woning verliet op weg naar Amsterdam.\nDe eerste afbeelding van een cello is op een fresco van Gaudenzio Ferrari uit 1535, waarop een engel een cello bespeelt. Eerder dan de cello bestond de viola da gamba (beenviool, in tegenstelling tot de viola da braccio, armviool). De verschillen tussen de viola da gamba en de cello zijn groot: bij de viola da gamba is het achterblad vlak, de schouders lopen geleidelijk af zoals bij een contrabas, de hals is van fretten voorzien, het instrument is groter dan de cello en het instrument heeft zes of meer snaren. De cello heeft vier (heel af en toe vijf) snaren.\nNet als de viola da gamba's werden ook de eerste cello's bespeeld terwijl de musicus het instrument tussen zijn benen klemde. Hoewel uit literatuur uit het midden van de 18de eeuw blijkt dat de mogelijkheid om onderaan het instrument een pin te bevestigen al bekend was, duurde het tot het midden van de 19de eeuw voordat dat gebruik algemener ingang vond, hoewel een groot aantal cellisten ook toen nog de pin afwees. Adrien-Fran\u00e7ois Servais, een Belgische cellist, gebruikte voor het eerst een pin om de cello op te laten rusten, men zegt omdat hij zo dik was dat het gebruik van een pin een noodzaak was geworden.\nItaliaanse en andere bouwers.\nIn Itali\u00eb experimenteerden vioolbouwers tussen ca. 1670 en 1710 met hun modellen voor de cello. Hoewel er aanwijzingen zijn dat Francesco Ruggeri (ca. 1630-1698) mogelijk de eerste Cremonese bouwer was die kleinere, hanteerbare cello's bouwde. Hij bouwde aanvankelijk een groot aantal cello's van het grote formaat, die voor zover bekend allemaal in grootte zijn teruggezet. Tegen het eind van zijn leven werd hij bij de bouw van cello's waarschijnlijk geholpen door zijn zoons Giovanni Battista (1653-1719), Giacinto (1661-1697), Vincenzo (1663-1719) en Carlo (1666-1697). Tegen het einde van de 17de eeuw bouwde Francesco Ruggeri ook een kleiner type cello's.\nAls belangrijkste bouwer uit de tweede helft van de 17de eeuw werd Jacob Stainer (1617-1683) uit Absam in Tirol beschouwd. Stainer experimenteerde met verschillende afmetingen. Hij begon met een groot model, besloot rond 1660 langere en bredere cello's te bouwen, maar verkleinde en versmalde het model tien jaar later, waarmee hij een cello met ideale afmetingen bouwde en daarmee 15 jaar op de Cremonese bouwers voorliep.\nOok Giovanni Grancino (1637-1709), een vioolbouwer in Milaan, bouwde na verloop van tijd cello's van kleinere afmetingen die naar verhouding beter uitgebalanceerd waren. (Zijn leerling Carlo Giuseppe Testore (ca. 1660-1716) uit Bologna bouwde daarentegen in een latere periode juist grotere cello's.)\nIn Brescia werkte Giovanni Battista Rogeri (ca. 1642-1710), een door Amati opgeleide assistent; hij bouwde kleinere cello's waar veel vraag naar was en veranderde zijn afmetingen niet, evenals zijn zoon Pietro Giacomo (1668-1724).\nOok Chiaffredo Cappa (1653-1717), die vooral in Mondov\u00ec maar ook in Turijn en zijn geboortestad Saluzzo werkte, en Giovanni Francesco Celoniato (ca. 1676-1760) uit Turijn wijzigden hun formaat niet.\nAlessandro Gagliano (ca. 1670-1740) had zijn werkplaats in Napels en gebruikte een kort en breed model. Zijn eerste cello's lijken sterk op de instrumenten zoals die tussen 1670 en 1695 door Grancino gebouwd werden. Rond 1705 versmalde Galiano het model echter, maar rond 1730 introduceerde hij een nieuw model dat ge\u00efnspireerd was door Stradivari en keerde hij (of zijn zoons Gennaro en Nicola, die zich inmiddels duidelijk met hun vaders werk bemoeiden) terug tot de afmetingen uit zijn eerste periode.\nIn Rome werkte David Techler (1666-1747), die beroemd is vanwege zijn cello's; er bestaan er nog zo'n 50. Aan het begin werkte hij met een zeer klein en smal model, maar rond 1720 introduceerde hij een langer model van dezelfde breedte en bouwde daarmee volgens de huidige afmetingen.\nIn Veneti\u00eb werden korte en brede cello's gemaakt, typisch voor deze school en tegenwoordig favoriet vanwege hun luide klank zonder dat die ten koste gaat van de kwaliteit van het geluid. De bekendste bouwer is Matteo Gofriller (1659-1742). Zijn leerling Domenico Montagnana (1686-1750) maakte vrijwel zijn hele leven korte en brede cello's. Pietro I Guarneri (1655-1720) kwam oorspronkelijk uit Cremona, maar vestigde zich later in Veneti\u00eb. Hij veranderde halverwege zijn model eerst in een langer en smaller type en daarna langer en breder. Santo Serafino (geboren in Udine, 1699-1776) werkte in Veneti\u00eb en bouwde kleine \u00e9n smalle cello's. Van Giacomo Zanoli (ca. 1710-1770) uit Verona is slechts \u00e9\u00e9n korte cello bekend van een gemiddelde breedte.\nVan Rocco Doni (ca. 1620-1700), een priester uit Florence, is eveneens slechts \u00e9\u00e9n zeer grote en brede cello bekend. Andrea Guarneri (1623-1698) assisteerde Nicola Amati vele jaren en ontwikkelde in zijn laatste jaren een kleiner type cello, waarvan vele exemplaren in de jaren negentig van de 17de eeuw gebouwd zijn en waarin de hand van zijn zoon, Giuseppe Guarneri (ca. 1666-1740, bekend als filius Andreae), te herkennen is.\nStradivarius.\nDe carri\u00e8re van Antonio Stradivari (Stradivarius) omvat circa 69 jaar, waarin hij vooral violen maakte, gevolgd door cello's en ten slotte nog tal van andere instrumenten, als gitaren, mandolines, harpen, luiten, pochettes (een kleine viool), viola da gamba's etc. Vanaf 1680 richtte Stradivari zich meer op het bouwen van cello's en hij bouwde er ca. 78, waarvan er nog 53 bestaan. In vergelijking met anderen hield Stradivari lang vast aan het grote model, de 'forma A'; mogelijk hield hij in dit opzicht aan de Amatitraditie vast. Er zijn ten minste zevenentwintig cello's die Stradivari tussen 1673 en 1701 bouwde, allemaal volgens het grote model van Amati en vrijwel allemaal later in grootte teruggezet. Vanaf 1707 bouwde Stradivari volgens het kleinere zogenaamde 'forma B' en bijna alle vioolbouwers na hem hebben dit type als standaard aanvaard.\nGroeiende populariteit.\nDe cello was pas vanaf het midden van de 17de eeuw in opkomst. Vooral vanuit steden als Bologna, Veneti\u00eb, Rome en Napels verspreidden cellisten zich over Europa. Om te beginnen in Itali\u00eb verdrong de cello de viola da gamba en rond 1730 speelde er in de orkesten geen viola da gamba meer mee. In Frankrijk begon dit proces later en duurde langer, terwijl Engeland typisch een land van de \"viol\" (=viola da gamba) was en de cello een lage status had. Via Oostenrijk vond de cello vooral in Duitsland ingang. Dat een aantal leden van de Oostenrijkse keizerlijke familie cello speelden, droeg daar in ruime mate aan bij. Doordat Duitsland nog geen eenheid was en bestond uit een groot aantal min of meer zelfstandige staten en staatjes, die met elkaar wedijverden met hun priv\u00e9orkesten, bestonden er voor Italiaanse cellisten aanzienlijke mogelijkheden om daar aan werk te komen, hoewel in het midden van de 18de eeuw nog een Duitse gambaspeler, Carl Ferdinand Abel, internationaal bekendheid en waardering genoot. Doordat uiteindelijk de vraag naar viola da gamba's minder werd, werden zij niet meer gebouwd en werden zelfs vele viola da gamba's tot cello omgebouwd.\nDe cello werd in de barok gebruikt als basso-continuo-instrument, waarbij de cellist de partij van de klavecimbel harmonisch ondersteunt. Doordat in 1660 in Bologna de 'stalen' snaar was ontwikkeld, die sterker was dan de darmsnaar en een hogere klank gaf doordat hij een veel grotere spanning kon verdragen, konden cello's kleiner en daarom ook makkelijker bespeelbaar worden. Door die hogere klank veranderde de rol van het instrument ook van basso-continuo- tot solo-instrument (al aan het begin van de 18de eeuw schreef Vivaldi zijn 27 celloconcerten en \u00e9\u00e9n concert voor twee cello's). Daarnaast bleef de cello een ondersteunende rol spelen.\nComposities voor cello.\nVanaf het begin van de 18de eeuw heeft bijna iedere componist voor cello geschreven. De speeltechniek werd hierbij tot grotere hoogte opgevoerd. De expressiemogelijkheden van het instrument werden ook steeds meer benut.\nZeer bekend zijn onder meer de \"Zes suites voor onbegeleide cello\" van Johann Sebastian Bach (1685-1750).\nCello's in jazz, pop, rock en metal.\nDe cello wordt niet uitsluitend voor klassieke muziek gebruikt, maar ook in de jazz, popmuziek en metal. In de jazz komt men de cello steeds vaker tegen. Wegbereider voor de cellojazz is de Nederlander Ernst Reijseger.\nIn de popmuziek wordt het instrument veel gebruikt in (sombere) popballads. In Duitsland maakt Wolfram Huschke als popcellist vele cd's. De cello neemt ook een belangrijke rol in op de cd \"Nirvana Unplugged\", waarbij de band voor die gelegenheid werd uitgebreid met een celliste. De rockband Therapy? voegde eind jaren negentig ook een cellist toe aan de bezetting om tot een breder geluid te komen. Daarnaast heeft de cello ook een zeer belangrijke rol in het nummer \"Wonderwall\" van Oasis.Ook de band Electric Light Orchestra (ELO) maakte standaard gebruik van cello's.\nApocalyptica, een metalband uit Finland, maakt metalmuziek met alleen cello's. Ook hebben zij veel nummers van beroemde metalbands als Metallica gecoverd. Na hun eerste twee albums, waar voornamelijk Metallicanummers te horen waren, zijn ze eigen nummers gaan schrijven. Naast snoeiharde metalmuziek spelen de bandleden van Apocalyptica ook in symfonieorkesten.\nDe IJslandse post-rockband Sigur R\u00f3s staat ook bekend om het gebruik van de strijkstok voor een cello. Frontman Jonsi gebruikt in vele nummers een strijkstok om zijn gitaar te bespelen, met dromerige klanken als gevolg.\nVerder zijn er het celloduo de 2Cellos, dat alle soorten muziek speelt, maar vooral popmuziek, en de The Piano Guys, een duo van een piano en cello met een vergelijkbaar reportoire aan de 2Cellos.\nComposities.\nVoorbeelden van composities voor de cello zijn:\nCellobouwers (vioolbouwers).\nEen vioolbouwer is iemand die violen, altviolen en cello's bouwt, repareert en restaureert. De bekendste vioolbouwers zijn:"}
{"id": "6265", "revid": "143793", "url": "https://nl.wikipedia.org/wiki?curid=6265", "title": "Blokfluit", "text": "De blokfluit is een blaasinstrument gemaakt van hout of kunststof met een labium. De blokfluit is voorzien van een mondstuk om het aanblazen te vergemakkelijken, en behoort daarmee tot de 'bekfluiten' (met de mond bespeelde fluiten). Het mondstuk heeft een cilindrische boring waarin het \"blok\" (vandaar de naam \"blok\"-fluit) van een zachtere houtsoort is aangebracht. Het blok laat een smalle spleet vrij waardoor de lucht op het labium gericht wordt. Het zachtere hout van het blok is gevoelig voor ademvocht wat op den duur de bespeelbaarheid be\u00efnvloedt.\nGeschiedenis.\nFluiten in het algemeen behoren tot de oudste muziekinstrumenten en werden al in de prehistorie aangetroffen. Veel culturen kennen hun eigen varianten zoals de dvojnice uit Dalmati\u00eb, een dubbelfluit. Er zijn principieel twee manieren van aanblazen: recht via een mondstuk bij de bekfluiten, en dwars zonder mondstuk bij de dwarsfluiten, waartoe bijvoorbeeld ook de panfluit behoort. Beide versies hadden waarschijnlijk oorspronkelijk een vingerzetting gebaseerd op \"zes\" vingergaten, zoals dat vandaag de dag bij de Ierse tin whistle nog steeds het geval is. Ook de traverso, zoals deze v\u00f3\u00f3r de uitvinding van de moderne dwarsfluit door Theobald B\u00f6hm gebouwd werd, was op dit ontwerp gebaseerd.\nDe echte blokfluit onderscheidt zich van het ontwerp met zes gaten doordat ze een duimgat voor de linkerduim bezit en veelal een achtste gat voor de rechterpink. Dit ontwerp is duidelijk een stuk jonger. De voorlopers van de moderne blokfluit stammen mogelijk uit de 14e eeuw. Zij worden echter pas echt, en dan ook uitzonderlijk, populair vanaf 1500. Dit hing samen met de opkomst van de gegoede burgerij en de verspreiding van muziek in gedrukte vorm\nIn 1511 en 1535 verschenen de eerste boeken over de blokfluit, respectievelijk geschreven door Sebastian Virdung en Silvestro Ganassi.\nDe populariteit van het instrument bleef voortduren tot aan de 19e eeuw. In het grote orkest van die dagen, met muziek die sterk moduleerde naar moeilijk te spelen toonsoorten, was geen plaats meer voor de blokfluit.\nBlokfluitfamilie.\nBlokfluiten zijn er in zeer veel verschillende soorten en maten. De lengte kan van 10 tot zo'n 320 centimeter uiteenlopen. Veel van deze blokfluiten kunnen door overblazen boventonen voortbrengen en daarmee hun bereik uitbreiden.\nMateriaal.\nDe meeste blokfluiten worden van hout gemaakt. De gebruikte houtsoorten zijn Europese houtsoorten (perenhout, pruimen, kersen, esdoorn, olijf, noten, palmhout) of harde tropische houtsoorten (palissander (=\"rosewood\"), cocobolo, ebben, coromandel, grenadille, bubinga, West-Indische buxus). De prijs van een instrument hangt onder andere af van de gebruikte houtsoort.\nEr worden ook blokfluiten gemaakt van kunststof, wat een aantal voordelen heeft ten aanzien van zuiverheid en ongevoeligheid voor vocht. Kunststof blokfluiten zijn vrijwel onderhoudsvrij en worden in kwaliteit alleen overtroffen door veel duurdere houten fluiten. Omdat kunststof blokfluiten relatief goedkoop zijn, worden ze veel gebruikt voor lessen op muziekscholen, waar leerlingen net beginnen en nog niet weten of ze met spelen doorgaan. Kunststof fluiten kennen ook niet het probleem van houten fluiten die gemakkelijk bij het blok kapotgaan, maar het mondstuk raakt daarentegen gemakkelijk verstopt door ademvocht. Daarom voorzien sommige spelers hun kunststof fluit van een houten blok.\nAls curiositeit worden wel blokfluiten van andere materialen dan hout en kunststof gemaakt, zoals van glas.\nOnderhoud.\nEen blokfluit moet na het bespelen met een zogenaamde blokfluitwisser droog gemaakt worden. Ook de kernspleet moet soms -voorzichtig- worden schoongemaakt. Een houten blokfluit dient regelmatig geolied te worden en ook moeten de tappen met enige regelmaat met vet ingesmeerd worden.\nBespeling.\nEen blokfluit zonder dubbele boring heeft acht gaten; zeven aan de bovenkant en een aan de onderkant. Aan de onderkant bevindt zich het duimgat dat helemaal of half geopend kan worden om hogere noten te produceren. De onderste twee gaten aan de bovenkant zijn vaak dubbel uitgevoerd (dubbele boring) om het gedeeltelijk afsluiten van een toongat te vereenvoudigen en daarmee het spelen van laddervreemde tonen.\nEen blokfluit heeft Duitse boring ('gewone' vingerzetting) of barokboring ('barok' vingerzetting). Bij de Duitse boring is het 4e vingergat van boven (duimgat niet meegeteld) groter dan het 5e. Bij barokboring is het 4e vingergat kleiner dan het 5e. Een f/fa op een \"standaard\" blokfluit (sopraan) is met Duitse boring: duim + 1,2,3 en 4 en met een barokboring: duim + 1,2,3,4 met 6,7. Sommigen bevelen de gewone vingerzetting aan om muziek aan te leren en om blokfluit te leren spelen. De gevorderde speler verkiest veelal een blokfluit met barokboring.\nOp de blokfluit wordt voornamelijk barokmuziek gespeeld, maar er is ook veel oudere muziek en veel moderne muziek voor dit instrument geschreven. Een blokfluit komt niet in een symfonieorkest voor, maar wel vaak in een barokorkest. Verder wordt dit instrument vaak solo gebruikt of met piano- of klavecimbelbegeleiding. Ook bestaan er talloze blokfluittrio's en -kwartetten, waarvan het Amsterdam Loeki Stardust Quartet een voorbeeld is.\nWerken voor blokfluit.\nVoorbeelden van stukken voor blokfluit:\nIn de op de barok volgende vroegklassieke en klassieke periode werd er nauwelijks meer voor blokfluit gecomponeerd, evenmin als gedurende de romantische periode. Andere, luidere, instrumenten namen haar plaats in. De moderne periode luidde een heropleving van de blokfluitmuziek in, waarbij nieuwe blokfluitwerken werden gecomponeerd. Ook de herleving van de belangstelling voor oude muziek heeft aan de heropleving van de blokfluit als volwaardig instrument bijgedragen.\nHistorische blokfluitbouwers.\nHieronder volgt een lijst van bekende blokfluitbouwers uit de 16e tot 18e eeuw."}
{"id": "6266", "revid": "1002201", "url": "https://nl.wikipedia.org/wiki?curid=6266", "title": "Kol Nidree", "text": "Kol Nidree (Hebreeuws: \u05db\u05dc \u05e0\u05d3\u05e8\u05d9), Kol Nidre of Kol Nidrei (Nederlands-Jiddisch/Asjkenazisch) dan wel Kaal Nidree (Sefardisch), is het joodse wettische formulegebed dat negen dagen na het Joods nieuwjaar, op de tiende van de joodse maand \"tisjri\" en wel op de avond van Jom Kipoer driemaal wordt opgezegd. In dit gebed doet men een plechtige verklaring dat alle geloften, eden en verplichtingen, die men gedurende het aankomende jaar op zich neemt geen geloften, eden of verplichtingen zijn, zodat niet de zonde kan ontstaan van het verbreken van een tegenover God afgelegde gelofte. \nHet gebed is nog voor de verwoesting van de Tempel ontstaan. Voordat de hogepriester het Heilige der Heiligen binnenging (\u00e9\u00e9n keer per jaar, op Jom Kipoer) zong hij een lied over zijn zonden, over de zonden van de overige priesters en over de zonden van heel Isra\u00ebl. Nadat hij in het Heilige der Heiligen voor de zonden van het gehele volk had geofferd stuurde men een geitenbok, de zogeheten zondebok, de woestijn in om daar te sterven. Deze bok stond symbool voor alle zonden van het volk.\nMelodie.\nDe melodie van Kol Nidree is in de 18e eeuw opgeschreven.\nMax Bruch heeft hiervoor in 1880 een gelijknamig muziekstuk voor violoncello en symfonieorkest gecomponeerd. Maar niet alleen hij, ook Arnold Sch\u00f6nberg heeft (in zijn opus 39) gebruikgemaakt van deze melodie\u00ebn. De Spaanse, Italiaanse en Oosterse Joden gebruiken bij het opzeggen van Kol Nidree een andere melodie."}
{"id": "6267", "revid": "1179522", "url": "https://nl.wikipedia.org/wiki?curid=6267", "title": "Max Bruch", "text": "Max Christian Friedrich Bruch (Keulen, 6 januari 1838 \u2013 Berlijn, 2 oktober 1920) was een Duits componist.\nMax Bruch kreeg zijn eerste muziekonderwijs van zijn moeder. Later studeerde hij bij Ferdinand Hiller en Carl Reinecke.\nIn 1858 bracht hij zijn operette \"Scherz, List und Rache\", naar een tekst van Goethe, in Keulen voor het eerste ten gehore. Hij verbleef twee jaar in M\u00fcnchen en daarna werkte hij van 1865 tot 1867 als dirigent in Koblenz. In deze tijd componeerde hij het beroemde Concert voor viool en orkest in g klein, opus 26. Het is een heel romantisch stuk en bijna alle beroemde violisten hebben dit inmiddels op hun repertoire staan.\nBruch genoot een grote populariteit en hij verkreeg drie eredoctoraten. Hij componeerde ook Kol Nidrei, een reeks variaties voor cello en orkest naar een joods gebed.\nBruch schreef behalve het eerdergenoemde concert nog twee vioolconcerten, een \"Schotse Fantasie\" voor viool en orkest, een romance voor altviool en orkest, drie symfonie\u00ebn en een groot aantal koorwerken, zoals de koorballade \"Sch\u00f6n Ellen\". Dit behoorde in de negentiende eeuw tot de meest uitgevoerde koormuziek. Bruch overleed in Berlijn op 82-jarige leeftijd.\nCompositiestijl.\nBruchs werken getuigen van een gevoel voor unieke melodie\u00ebn en een nadruk op traditionele compositiestructuren. Hoewel Bruch zich voor vocale muziek interesseerde, zijn zijn beste werken in het gebied van de instrumentale muziek (symfonie\u00ebn en concerten) te vinden.\nBruchs idealen stonden reeds vanaf het begin van zijn loopbaan als componist vast en zouden tot aan zijn dood niet in het geringste veranderen. Onmiskenbaar is dan ook de hoge waardering die hij had voor het werk van zijn vriend Johannes Brahms en van Felix Mendelssohn Bartholdy. Tot zijn grote teleurstelling bleef hij in de schaduw van de oppermachtige Brahms staan, met wie hij zijn hele leven lang vergeleken werd. Daarbij koesterde Bruch een levendige interesse voor Duitse volksliederen. Hij bestreed vanaf het begin de Neudeutsche Schule rondom Franz Liszt en Richard Wagner.\nReeds tijdens zijn leven tekende zich af wat nu realiteit is: het algemene beeld van de componist Bruch beperkt zich tot zijn eerste vioolconcert; hierdoor raakte Bruch verbitterd. De oorzaken van deze relatieve onverschilligheid voor zijn werken zijn divers: Bruch was een conservatieve componist, die rond de eeuwwisseling een anachronisme werd \u2013 hij verdedigde zijn artistieke visie als de enige juiste. Met heftige uitvallen leverde hij kritiek op Richard Strauss en Max Reger. Onder het regime van het nationaalsocialisme werd hij vanwege zijn Kol Nidrei verkeerdelijk als jood beschouwd, verdween hij uit de programmaboekjes en werden zijn werken in de Duitstalige gebieden geheel vergeten."}
{"id": "6268", "revid": "34450", "url": "https://nl.wikipedia.org/wiki?curid=6268", "title": "Biowapens", "text": ""}
{"id": "6269", "revid": "34450", "url": "https://nl.wikipedia.org/wiki?curid=6269", "title": "Biologische wapens", "text": ""}
{"id": "6271", "revid": "231402", "url": "https://nl.wikipedia.org/wiki?curid=6271", "title": "Hugo de Groot (rechtsgeleerde)", "text": "Hugo de Groot (Delft, 10 april 1583 \u2013 Rostock, 28 augustus 1645) was een Nederlands rechtsgeleerde en schrijver. Hij is ook bekend als (Hugo) Grotius en wordt in oudere teksten sporadisch aangeduid als Huig de Groot.\nDe Groot schreef Latijnse tragedies en gedichten, theologische verhandelingen en Nederlandse gedichten. Zijn belangrijkste werken liggen op historisch en juridisch gebied. Zijn beroemdste werk is \"De iure belli ac pacis\" (\"Over het recht van oorlog en vrede\") uit 1625. Het vormt de basis voor het moderne volkenrecht. Hij is ook bekend vanwege zijn pleidooi voor de vrije toegang tot de zee (en de vrijhandel) het \"Mare Liberum\" (1609). Dat is een los hoofdstuk van de verhandeling \"De Indis\" (\"Over Indi\u00eb\"), geschreven in de periode 1604-1606, die toen niet is uitgegeven. \"De Indus\" werd pas in 1868 gepubliceerd onder de titel \"De iure praedae\" (\"Over het buitrecht\"), nadat het manuscript vier jaar eerder teruggevonden was. Hedendaagse rechtsgeschiedkundigen beschouwen hem als een van de grootste juristen ooit. De Groot heeft een immense invloed op het internationaal publiekrecht uitgeoefend, zijn idee\u00ebn met betrekking tot de zeevaart bijvoorbeeld domineren het grootste deel van het hedendaags zeerecht. De Groot kan ingedeeld worden in de school van de humanisten. Algemeen wordt aanvaard dat De Groot het Vernunftrecht bepleitte, maar dit is een misvatting, daar zijn recht nog niet autonoom is en het niet los staat van God. Hij was de eerste die de stap naar een autonoom natuurrecht zette, het \"ius naturale\" is volgens De Groot zelfs geldig indien God niet bestond. Hij mag dus worden beschouwd als een voorloper van de grote natuurrechtdenkers.\nOp jonge leeftijd schreef hij de \"Annales et historiae de rebus Belgicis\". Van meer historisch belang dan deze \"Nederlantsche Jaerboeken en Historien\" was zijn boek over de \"Oudtheyt vande Batavische nu Hollandsche Republique\". In dat laatste werk toont De Groot aan dat de Staten altijd soeverein geweest zijn. Historisch gezien is dit standpunt van De Groot onhoudbaar, maar zijn verhandeling, die uiteraard bij de Staten van Holland in de smaak viel, heeft betekenis gekregen omdat de Staten van Holland, als het om hun positie ging, zich op De Groot plachten te beroepen.\nDe Groot huwde in 1608 met Maria van Reigersberch (1589-1653). Zij kregen drie zonen en een dochter. Zijn tweede zoon Pieter de Groot werd eveneens rechtsgeleerde en later pensionaris van Rotterdam.\nBiografie.\nJeugd.\nDe Groot werd geboren te Delft als zoon van het Nederlands patrici\u00ebrs-, vanaf 1843 adellijke geslacht De Groot. Zijn vader, Jan de Groot (1554-1640), telde veel bekende geleerden uit de Republiek onder zijn vrienden. Deze herkenden al snel Hugo's bijzondere begaafdheid. Zo kon hij vanaf zijn achtste jaar dichten in het Latijn en vertaalde hij op vroege leeftijd Griekse en Latijnse boeken.\nDe jeugdige De Groot ging al op elfjarige leeftijd studeren aan de universiteit van Leiden, waar hij omging met medestudent Dani\u00ebl Heinsius. Hun gezamenlijke leermeester was de Franse filoloog Josephus Justus Scaliger. In 1598 mocht hij mee met een gezantschap naar Frankrijk, dat onder leiding stond van Johan van Oldenbarnevelt, en als doel had van koning Hendrik IV steun te verkrijgen voor een voortzetting van de opstand tegen Spanje. Het was tijdens deze reis dat de Franse koning hem \"le miracle de la Hollande\" zou hebben genoemd, en bovendien promoveerde Hugo in Orl\u00e9ans tot doctor in de beide rechten (5 mei 1598), dus het 'gewone' wereldlijk recht \u00e9n het kerkelijk recht. Hij begon zijn carri\u00e8re in 1600 als advocaat in Den Haag; in 1607 werd hij in dezelfde stad advocaat-fiscaal van de Hoge Raad van Holland, Zeeland en West-Friesland. Zijn bekendste Nederlandstalige werk is \"Inleidinge tot de Hollandse Rechtsgeleerdheid\".\nIn 1613 maakte De Groot als diplomaat deel uit van een delegatie naar Engeland. Daar onderhield hij zich met koning Jacobus I over de kerkelijke twisten tussen de remonstranten en de contraremonstranten. Hij ontmoette daar voor het eerst de uitgeweken Franse classicus en filoloog Isaac Casaubon, met wie hij voorheen al gecorrespondeerd had. In datzelfde jaar werd hij tot pensionaris van Rotterdam benoemd.\nGevangenschap op Loevestein.\nEven na 1610 laaiden er in de nog jonge Nederlandse Republiek godsdiensttwisten tussen de protestanten onderling op, die tot in de politiek werden uitgespeeld. Deze twisten kwamen overigens niet als een verrassing. De Groot was in 1607 een van de velen geweest die voorspelden dat door een bestand met Spanje ruimte zou ontstaan voor partijstrijd in de Republiek. Inzet was de leer van de predestinatie, ofwel de Goddelijke voorbeschikking. De strijd ging tussen de strikte Franciscus Gomarus en de ruimdenkende Jacobus Arminius.\nDe Groot trad in vele geschriften naar voren als verdediger van het kamp der Arminianen of, vanuit zijn gezichtspunt gezien, het kamp van hen die voor tolerantie ijverden, en van mening waren dat de staat het hoogste gezag was en dus boven de kerk stond. Dat was ook het standpunt van Van Oldenbarnevelt, die bovendien weigerde een nationale synode van staatswege bijeen te roepen, omdat daarin ongetwijfeld Arminius veroordeeld zou worden.\nPrins Maurits, die zelf zei dat hij niet veel verstand had van theologie, zag in de godsdiensttwisten vooral een bedreiging voor de eenheid van het land. Beweerd wordt wel dat hij kans zag om de vredespartij buitenspel te zetten. In 1618 was de omzetting van het Twaalfjarig Bestand met Spanje in een permanent vredesverdrag echter al onwaarschijnlijk geworden door de regeringswisseling in Spanje. Het bestand had voor hem, als legeraanvoerder, geleid tot verlies van goede kansen in de zuidelijke Nederlanden. In augustus 1618 wist de prins dankzij de kwestie van de waardgelders de machtsstrijd in zijn voordeel te beslechten. Van Oldenbarnevelt en De Groot werden op 29 augustus 1618 gevangengenomen. Gilles van Leedenberch pleegde enkele dagen later zelfmoord, Van Oldenbarnevelt werd ter dood veroordeeld en terechtgesteld. Een college van 24 rechters veroordeelde de remonstrant De Groot 'ter eeuwige gevangenisse'. Aanvankelijk werd hij te Den Haag in hechtenis gehouden, maar op 5 juni 1619 werd hij overgebracht naar Slot Loevestein, toen een staatsgevangenis, later gevolgd door zijn vrouw Maria van Reigersberch en hun dienstmeisje Elselina van Houweningen.\nOntsnapping in een boekenkist.\nDe Groot mocht wel blijven studeren en schreef in gevangenschap zijn \"Inleiding tot de Hollandsche Rechtsgeleerdheid\". Daarvoor kreeg hij regelmatig een kist boeken, die soldaten bij een familie in Gorinchem ophaalden; later werd die kist terugbezorgd. Dat bracht Maria na anderhalf jaar op een idee. Zij maande Hugo: \"Kruip in die kist en zorg dat je er twee uur in kunt blijven zitten zonder geluid te maken\". Ze liet hem avonden lang oefenen. De tijd begon te dringen, omdat het Twaalfjarig Bestand met Spanje binnenkort afliep, waarna mogelijk de vluchtroutes minder veilig zouden zijn.\nOp 22 maart 1621 ontsnapte De Groot uit Loevestein. Op deze dag was het jaarmarkt in Gorinchem, en de gevangenisbaas was weg. Maria legde met Elselina de boeken in het bed, zodat het net leek of Hugo ziek was. Met alleen zijn ondergoed en zijden kousen aan kroop De Groot in de kist. Elselina ging met de soldaten mee naar Gorinchem om de kist in de gaten te houden. Eenmaal bij de familie aangekomen stapte Hugo eruit om ijlings in metselaarskleren naar Antwerpen te vluchten. Vandaar vertrok hij naar Parijs. Aldaar ontving hij bezoek van de broers Cornelis en Dirk de Graeff.\nHet roemruchte verhaal van deze ontsnapping werd door de publicatie van de biografie door Gerard Brandt, die het uit Elselina's mond had opgetekend, een van de klassiekers van de Nederlandse geschiedschrijving, zozeer dat op diverse plaatsen, onder andere in het Rijksmuseum in Amsterdam en in de Prinsenhof in Delft, maar ook in New York en op Loevestein zelf, kisten worden bewaard waarvan gezegd wordt dat De Groot daarin ontsnapte.\nIn 1631 keerde De Groot terug naar Rotterdam, in de hoop dat hij zich weer in Holland kon vestigen. Zes jaar na de dood van Maurits was het politieke klimaat onder diens opvolger Frederik Hendrik veel milder geworden. Burgemeester Van Berckel pleitte voor amnestie voor hem in de Staten van Holland. Ook de historicus en dichter P.C. Hooft, die tot de kring rond de stadhouder behoorde, deed een goed woordje.\nMaar De Groot zelf weigerde welk verzoek dan ook tot de Staten of de prins te richten; hij was ervan overtuigd dat hij niets verkeerds had gedaan. Het jaar daarop vaardigden de Staten een nieuw arrestatiebevel uit en moest hij in ballingschap gaan.\nOnderhouden door de Franse koning.\nVanuit Loevestein vluchtte De Groot naar Parijs, waar hij uiteindelijk weer in vrijheid zijn vrouw ontmoette en een toelage van de Franse koning Lodewijk XIII de Rechtvaardige kreeg. Het jaargeld stelde De Groot in staat om zich aan zijn schrijverschap te wijden. In 1622 verscheen \"Apologeticus\" oftewel \"Verantwoordingh van de wettelijcke regieringh van Hollandt ende West-Vrieslandt\", waarin De Groot zijn visie op de wettigheid van het Hollandse bewind gaf. Volledig verteerd door politieke wrok was hij echter niet, getuige zijn publicaties op theologisch (\"De veritate religionis christianae\" in 1627) en letterkundig (de Latijnse vertaling van het werk van de Byzantijnse geleerde Stobaeus in 1623) gebied.\nIn Zweedse staatsdienst.\nVanaf 1634 woonde hij als gezant van Zweden in Parijs. Het was zijn taak om Franse steun te winnen voor de Zweedse interventiepolitiek in Duitsland. De Zweden streden toen aan de zijde van de Duitse protestanten in de Dertigjarige Oorlog. Als principieel en wat rechtlijnig remonstrant kon hij echter moeilijk overweg met de opportunistische Fransen onder kardinaal Richelieu. Onder invloed van de \"Franse partij\" aan het hof in Stockholm werd hij op 20 december 1644 teruggeroepen.\nDe jonge koningin Christina wilde hem tot staatsraad benoemen om haar te adviseren in zaken van buitenlandse politiek. Maar bovenal wilde ze hem een wetenschappelijke bibliotheek voor haar laten samenstellen. De Groot voelde daar niets voor. Ook het noordelijke klimaat trok hem en zijn vrouw weinig aan. In maart 1645 vertrok hij uit Stockholm, naar L\u00fcbeck. Zijn schip leed echter schipbreuk bij het oversteken van de Oostzee. Hij kwam veilig aan wal, maar ver naar het oosten. Te paard reisde hij vanaf 13 augustus richting L\u00fcbeck, maar uitgeput bereikte hij Rostock. Daar overleed hij op 28 augustus. Zijn laatste woorden zouden zijn geweest: \"door veel te begrijpen heb ik niets bereikt\". De Groot ligt begraven in de Nieuwe Kerk in Delft, vlak bij Prins Maurits.\nWerk en invloeden.\nHugo de Groot was een pionierend theoreticus op het gebied van natuurrecht, dat hij definieerde als het idee dat bepaalde zaken uit zichzelf goed of slecht zijn, en daardoor bepaalde rechtsbeginselen vanuit zichzelf geldig zijn. Deze vloeien dus niet voort uit Gods openbaringen die op de Sina\u00ef door God aan Mozes gegeven waren, maar gelden voor alle mensen (Noachieten): het natuurrecht geldt \"zelfs als we zouden aannemen dat er geen God van Isra\u00ebl bestaat\". Deze rechtsprincipes ontwikkelde hij en paste hij toe in \"De iure praedae\" (Over het buitrecht) uit circa 1604 (niet tijdens zijn leven gepubliceerd) en het al genoemde \"De iure belli ac pacis\". In een later als \"Mare Liberum\" (De Vrije Zee) los gepubliceerd hoofdstuk uit \"De iure praedae\" ontwikkelde De Groot voor het eerst een concept van een mondiale gemeenschap, vanuit het idee dat de zee voor allen toegankelijk moest zijn om zo de communicatie tussen volkeren in stand te houden en niet elkaar de toegang tot de overzeese gebieden te ontzeggen. De Groots werk op dit gebied vormde de basis voor later werk van filosoof John Locke. Bij verschijning van \"Mare Liberum\" wonden Engelse geleerden als John Selden en William Welwod zich nogal op en publiceerden weerleggingen van De Groots stellingen. Welwods \"Abridgement off all sea lawes\" pareerde De Groot met \"Defensio capitis quinti Maris Liberi oppugnati a Gulielmo Welwodo\" (\"Verdediging van de vrije vijf oceanen, die worden aangevallen door William Welwod\").\nDe Groot was niet alleen rechtsgeleerde, maar ook een niet onverdienstelijk theoloog. Dit heeft hem echter veel moeilijkheden opgeleverd. In 1619 werd hij omwille van zijn theologische werken veroordeeld tot levenslange opsluiting in Slot Loevestein. Gedurende de voorgaande jaren trachtte De Groot namelijk zijn overtuigingen aangaande natuurlijke wetgeving te verenigen met het Calvinisme dat in de Republiek der Verenigde Nederlanden als godsdienst de overhand had gekregen. Hierin slaagde hij echter niet, omdat het idee dat God niet in alles het laatste woord heeft, niet verenigbaar is met het Calvinistische concept van predestinatie.\nDe Groot als literator.\nEen van De Groots eerste gedichten was een pindarische ode op Frederik Hendrik, geschreven in 1595 op 12-jarige leeftijd, in het Grieks. Later verrichtte hij titanenwerk met zijn programma om een grote bloemlezing uit de Griekse po\u00ebzie in het Latijn toegankelijk te maken. Om te beginnen vertaalde hij het gehele po\u00ebziegedeelte uit de \"Anthologie\" van Johannes Stobaeus, een enorme vijfde-eeuwse verzameling van citaten uit dichters en prozaschrijvers (1623). Daarna volgden de \"Excerpta Tragicorum et Comicorum\" (Uittreksels uit tragedie- en komedieschrijvers), waarin hij een grote persoonlijke bloemlezing gaf uit antieke toneelstukken (1626). Het laatste onderdeel van het project was een vertaling van de volledige \"Anthologia Planudea\" in het Latijn. De Groot vertaalde de bloemlezing van Griekse epigrammen (zo\u2019n 3000 gedichten), vanaf september 1630 in \u00e9\u00e9n jaar tijd (!), steeds in hetzelfde metrum en in evenveel regels als het origineel. Tot een volledige uitgave hiervan kwam het pas in 1795 door Jeronimo de Bosch.\nIn navolging van Martialis\u2019 \"Apophoreta\", een reeks tweeregelige epigrammen op geschenken die gasten na een feest kregen om mee naar huis te nemen, schreef hij in 1603 zijn \"Instrumentum domesticum\" (Huisraad) op allerlei voorwerpen in en om het huis. Zijn hoogtepunt als Neolatijns dichter bereikte hij echter met zijn \u2018epithalamia\u2019, bruiloftsgedichten, naar het voorbeeld van de laat-Latijnse dichter Claudius Claudianus. De Groots beste epithalamium \u2013 en sowieso een onovertroffen prestatie in dit genre \u2013 is het \"Epithalamium Potteii\", dat hij maakte ter gelegenheid van het huwelijk van zijn studievriend en huisgenoot Enoch Pottey (gelatiniseerd: Potteius) met Maria Wachtmans in 1604. Het is een lang gedicht over de huwelijksnacht in acht delen met verschillende metrums, waarin de zinnelijkheid van het onderwerp en de po\u00ebtische virtuositeit van de dichter samenkomen.\nOm te laten zien hoe de navolging van de tragedies van Seneca in een eigentijdse Neolatijnse vorm gestalte moest krijgen, besloten De Groot en zijn vriend Dani\u00ebl Heinsius ieder een tragedie te schrijven. De Groot kwam in 1601 met \"Adamus exul\" (in 1664 door Vondel gekozen als onderwerp voor zijn proeve van translatio, imitatio en aemulatio het treurspel \"Adam in ballingschap\"). In 1608 volgde het stuk \"Christus patiens\" (Het lijden van Christus, 1608). Ook maakte hij vertalingen van stukken van zijn favoriete auteur Euripides. In 1630 kwam zijn Latijnse versie uit van \"De Phoenissische vrouwen\", waaraan hij tien jaar had gewerkt. Deze bevatte bovendien een principi\u00eble inleiding, waarin De Groot de inzichten van Aristoteles over tragedie uiteenzette. Zelf schreef hij nogmaals een tragedie, wederom een bijbels stuk, dit keer over Jozef in Egypte, \"Sophompaneas\" (1635, door Vondel in hetzelfde jaar vertaald als \"Jozef in \u2019t hof\")."}
{"id": "6272", "revid": "231402", "url": "https://nl.wikipedia.org/wiki?curid=6272", "title": "753 v.Chr.", "text": "Het jaar 753 v.Chr. is een jaartal volgens de christelijke jaartelling."}
{"id": "6273", "revid": "915222", "url": "https://nl.wikipedia.org/wiki?curid=6273", "title": "Rechtstellende actie", "text": "Rechtstellende actie (Afrikaans: \"Regstellende aksie\", Engels: \"Affirmative action\") is de naam van het beleid van de democratisch gekozen regering van Zuid-Afrika sinds 1994, dat tot doel heeft de door de apartheid ontstane achterstelling van de grote meerderheid van de bevolking recht te stellen.\nAchtergrond.\nIn het oude bestel van Zuid-Afrika werd aan het zogenoemde Bantoe-onderwijs slechts ongeveer 20% van de begroting van onderwijs uitgegeven, terwijl het hier juist om ongeveer 80% van de bevolking ging. Dit was zeker de grondoorzaak van de opstand van Soweto in 1976. Het feit dat de toenmalige regering in plaats van de toestand te verbeteren alleen maar belangstelling had voor zijn taalpolitiek en ook nog eens ging eisen dat de helft van de lessen in het Afrikaans moesten worden gegeven, was de druppel die de emmer deed overlopen. Hoewel de eis van de studenten in eerste instantie misschien beter onderwijs was, besloot het ANC de slogan \"Freedom now, education later\" te propageren en de studenten op te roepen van nu af alle onderwijs zo goed mogelijk te dwarsbomen. De scholen werden daarmee het voornaamste strijdperk van het verzet tegen Apartheid; vele scholen werden in brand gestoken. Dit had tot gevolg dat het in 1994 treuriger dan ooit gesteld was met het onderwijs. Er was ook een 'verloren generatie' opgegroeid die vrijwel niets geleerd had en waaronder de criminaliteit niet van de lucht was (en is). Bovendien was de macht in de scholen in handen gevallen van enkele studentenleiders die er niets voor voelden deze macht zo maar op te geven. Zij bleven goeddeels doorstaken en hun \"toyi-toyi's\" (door dans en gejoel opgevrolijkte stakingen en protesten) houden, aan de Universiteit van Fort Hare bijvoorbeeld tot zeker 1999. Studenten die daar niet aan mee wilden doen werden ge\u00efntimideerd.\nRechtstellende actie.\nDe rechtstellende-actiepolitiek van de ANC-regering probeert versneld mensen uit voorheen achtergestelde groepen aan het werk te helpen. Dat houdt onder andere in dat wanneer er voor een baan twee kandidaten zijn, de ene blank en goed opgeleid en de andere zwart en zonder de benodigde papieren, dat toch de zwarte de baan moet krijgen als maar aannemelijk gemaakt kan worden dat deze al doende de baan kan leren doen. Vooral jonge blanken die een baan zoeken stelt dit voor grote problemen en er is dan ook een grote trek naar het buitenland ontstaan van goed opgeleide Zuid-Afrikanen. Daarnaast ziet men ook het schrikbeeld van de door de straten dolende, haveloze maar wel opgeleide arme blanken (\"armblankes\") groeien.\nVerder is er een wet die stelt dat alle beleidsfuncties van organisaties groter dan 50 werknemers een afspiegeling moeten zijn van de etnische samenstelling van het land. Dat wil zeggen dat zo'n driekwart van het management zwart moet zijn. In Zuid-Afrika is vanwege de historische ontwikkeling bijzonder moeilijk om kundige, etnisch aanvaardbare managers te vinden. De weinigen die er zijn kunnen overal terecht, zelfs in hoge politieke banen. Grotere bedrijven omzeilen soms het probleem door domweg iemand aan te stellen met een riant salaris en een goedklinkende titel onder uitdrukkelijk voorbehoud dat de persoon zich nergens mee mag bemoeien. Voor kleinere bedrijven is zo'n \"oplossing\" meestal eenvoudig te duur. Het gevolg is zeker voor kleinere familiebedrijven dat zij hun deuren sluiten en in bijvoorbeeld Australi\u00eb opnieuw beginnen. Het personeel van dit soort bedrijven is daarmee natuurlijk niet gebaat en er zijn gevallen waar het personeel en hun vakbond (lees: ANC) de blanke eigenaar maar oogluikend toestaat de wet gewoon te negeren.\nIn de grondwet van Zuid-Afrika is iedere vorm van rassendisciminatie streng verboden, stelt het ene artikel. Een ander artikel stelt even duidelijk dat rechtstellende actie niet onder discriminatie valt. Zelfs Nelson Mandela had bij de instelling van de politiek zijn bezwaren. Hij is er op tijdelijke basis mee akkoord gegaan, maar hij heeft duidelijk gezegd dat volgens hem geen enkel beschaafd land op de langere duur dit soort wetten kon handhaven. Hij stond daarmee wel grotendeels alleen in zijn partij.\nHet wrange van het huidige rechtstellende-actiebeleid in Zuid-Afrika is dat het weliswaar bedoeld is om de zwarte bevolking aan een hoognodige betere toekomst te helpen, maar dat door de economische en demografische gevolgen van het beleid het omgekeerde eerder waarschijnlijk is. In de jaren sinds de eerste democratische verkiezingen is de economie nauwelijks gegroeid, zeker niet voldoende om de bevolkingsgroei bij te houden. Bovendien leert de geschiedenis van buurland Zimbabwe waar deze trend toe kan leiden. Daar heeft zo'n 90% van de blanken die er ooit woonden een vaak prima heenkomen in het buitenland gevonden. Onder de zwarte bevolking is er nu honger. De landbouw stond juist traditioneel garant dat Zuidelijk Afrika de droogten die regelmatig de streek bezoeken goed kon doorstaan."}
{"id": "6275", "revid": "1369699", "url": "https://nl.wikipedia.org/wiki?curid=6275", "title": "Spreuken", "text": "Spreuken is een boek in de Hebreeuwse Bijbel. De Hebreeuwse naam van het boek is \u05de\u05b4\u05e9\u05b0\u05dc\u05b5\u05d9, \"Misjlei\", \"allegorie\" of \"woorden van wijsheid\". In de Vulgaat heet het \"Liber Proverbiorum\". In de Tenach maakt Spreuken onderdeel uit van de Geschriften (\"Ketoeviem\"). Spreuken behoort tot de wijsheidsliteratuur.\nAuteur en ontstaan.\nTraditioneel wordt het het boek aan Salomo toegeschreven, mede op basis van de bewering in de Hebreeuwse Bijbel dat hij drieduizend spreuken dichtte (1 Koningen 5:12 (in sommige vertalingen 4:32)). In dat geval zou het boek zijn geschreven in de periode waarin hij volgens de Bijbelse chronologie zou hebben geregeerd (\u00b1970-931 v.Chr.) Een gedeelte van het boek zou in de tijd van Hizkia zijn toegevoegd (vanaf Spreuken 25:1).\nDe wetenschappelijke consensus is dat de samenstelling na de Babylonische ballingschap (586-537 v.Chr.) tot stand kwam. De auteur/redacteur verzamelde spreuken die reeds in omloop waren, paste ze aan en breidde ze uit met eigen spreuken. Het is onmogelijk om de individuele gezegdes in Spreuken exact te dateren, want het is een \"verzameling verzamelingen\" die een leefpatroon weerspiegelen dat meer dan een millennium bleef bestaan.\nOudegyptische invloeden.\nBij bestudering van enkele papyri in Hi\u00ebratisch schrift (die het British Museum had gekregen in 1888) vielen overeenkomsten met Spreuken op. De egyptoloog Adolf Erman beschreef meerdere parallellen en een vermoedelijke afhankelijkheid van de Bijbelse tekst van Egyptische wijsheidsliteratuur. Volgens Bernd Schipper kende de auteur van Spreuken 22:17-24:22 de leringen van Amenemope goed, nam onderwerpen daaruit over, maar in plaats van ze letterlijk te citeren, formuleerde hij ze onafhankelijk tegen de achtergrond van zijn eigen religieuze overtuigingen. Maar hij gebruikte keer op keer formuleringen van Amenemope. Dat Amenemope op deze manier ingang kreeg, is te danken aan de populariteit van deze wijsheidslering op scholen in die tijd, zoals blijkt uit citaten uit ostraca en papyri. Schipper ziet het historische kader in het zuidelijke koninkrijk Juda in de late 8e, vroege 7e eeuw v.Chr.: de contacten tussen Egypte en Juda werden ge\u00efntensiveerd, er was een pro-Egyptische partij aan het hof van Jeruzalem. Necho II installeerde Jojakim als koning in Jeruzalem. Sociologische veranderingen in het Egyptische ambtenarenapparaat zorgden ervoor dat 'klassieke' teksten van de traditie opnieuw toegankelijk werden en intensief werden bestudeerd.\nStructuur.\nUit de onderschriften kan worden opgemaakt dat het boek als volgt is opgebouwd uit eerdere bronnen:\nInhoud.\nHet boek heeft het karakter van een verzameling wijsheidsspreuken. In het algemeen betekent het Hebreeuwse woord \"Mashal\" (meervoud \"M\u00edshl\u00ea\") een representatief gezegde, dat wil zeggen: iets wat in \u00e9\u00e9n geval geldt maar op meerdere situaties toepasbaar is. Het is een verzameling moralistische en filosofische uitspraken in dichtvorm. Het boek bevat een praktische levensfilosofie en is een compilatie en aanpassing van volksspreekwoorden.\nHet boek Spreuken is een voorbeeld van Bijbelse po\u00ebzie, andere voorbeelden zijn Job, Psalmen, Prediker, Hooglied, Klaagliederen en veel profetische teksten. Eindrijm is geen belangrijk kenmerk van Hebreeuwse po\u00ebzie. De belangrijkste stijlfiguur is het parallellisme, dat wil zeggen dat de tweede zin of grotere eenheid de eerste aanvult, herhaalt, of ontkennend omkeert.\nEen voorbeeld:\nVoorbeelden van spreuken.\nVoorbeelden van spreuken zijn :\nInvloed.\nIn het Nieuwe Testament wordt Spreuken 5 keer geciteerd:"}
{"id": "6276", "revid": "1289585", "url": "https://nl.wikipedia.org/wiki?curid=6276", "title": "Dertigjarige Oorlog", "text": "De Dertigjarige Oorlog (1618\u20131648) was een grootschalig conflict waar de meeste Europese mogendheden bij betrokken waren. De hoofdoorzaken waren de spanningen tussen katholieke en protestante staten, maar voor Frankrijk speelden ook geostrategische motieven een belangrijke rol.\nDe oorlog woedde voornamelijk in het Heilige Roomse Rijk, de Spaanse Nederlanden, Noord-Spanje en Noord-Itali\u00eb met gevechten in Afrika en het Amerikaanse continent. Ook waren er zeeslagen op de Middellandse Zee en in de Golf van Biskaje. Wegens de sterke geografische spreiding van de grootschalige vijandelijkheden kan men spreken van het eerste langdurige wereldomspannende conflict of een wereldoorlog.\nHet conflict begon toen de katholieke staten Spanje en Oostenrijk de protestante staten in het noorden van het Heilige Roomse Rijk veroverden (Boheems-Paltse en Noord-Duitse/Deense fase). Zweden maakte dit ongedaan (Zweedse fase). Frankrijk greep actief in (Franse fase) om Spanje en Oostenrijk te verzwakken, wat ruimschoots lukte (Spaanse en eindfase). De Vrede van Westfalen maakte een einde aan de oorlog.\nAanloop (1604-1618).\nAan de basis lagen de gevolgen van de contrareformatie en het compromis bereikt in de godsdienstvrede van Augsburg (1555). Men ging uit van het principe \"cuius regio, eius religio\" (\"wiens gebied, diens religie; de regionale politieke heerser bepaalde de godsdienst\"). De keizers Rudolf en Matthias bestreden het islamitische Ottomaanse Rijk en waren voor religieuze tolerantie tussen de christenen, onder invloed van kardinaal Melchior Khlesl.\nDe Vijftienjarige Oorlog tussen het Habsburgse rijk en het Ottomaanse Rijk over Transsylvani\u00eb, veroorzaakt door het wanbeheer van gouverneur Giorgio Basta, leidde tot een opstand van de protestantse Transsylvaanse elite onder leiding van Istv\u00e1n Bocskai. Keizer Rudolf reageerde door de hussieten in Bohemen en in Silezi\u00eb voor zich te winnen met meer godsdienstvrijheid (juli\u2013augustus 1609). Uiteindelijk zette Matthias zijn broer keizer Rudolf in Bohemen en ook in Silezi\u00eb af (maart 1611) en werd hij na diens dood verkozen tot nieuwe keizer van het Heilige Roomse Rijk (juni 1612).\nMaar ook in Duitsland namen de godsdienstige spanningen toe. Het calvinistische Paltsgraafschap aan de Rijn stichtte met de lutheranen uit Noord-Duitsland een Protestantse Unie (mei 1608). Als reactie verenigde Beieren de katholieke vorsten van vooral Zuid-Duitsland in een Katholieke Liga (juli 1609).\nOndertussen bestreed aartshertog Ferdinand de lutheranen in Oostenrijk te vuur en te zwaard. Toen hij acht jaar later ook de hussieten in Bohemen hun godsdienstvrijheid wilde ontnemen (1617), die ze nog niet zo lang geleden hadden verkregen, barstte de Dertigjarige Oorlog los (mei 1618). De verkiezing van Ferdinand na Matthias' dood (maart 1619) tot keizer Ferdinand II maakte van hem in deze oorlog de onbetwiste leider van het katholieke kamp.\n'Het was een oorlog waarin velen van de belangrijkste katholieke mededingers - Ferdinand van Bohemen en de katholieke generaals Wallenstein en Tilly - bij de jezu\u00efeten waren opgeleid, en tijdens het hele conflict kwamen de jezu\u00efeten regelmatig met uitgesproken oorlogszuchtige adviezen op de proppen.'\nBoheems-Paltse fase (1618-1622).\nFerdinand II herovert Bohemen.\n1617\u20131618.\nToen de zeer katholieke Ferdinand in juni 1617 werd gekozen tot koning van het hussitische Bohemen, gooiden de hussieten in het kasteel te Praag twee van zijn vertegenwoordigers in mei 1618 uit het raam. Deze zogenaamde Tweede Praagse Defenestratie was de casus belli, het startschot van de Dertigjarige Oorlog. De hussieten vielen aan en overwonnen de keizerlijke troepen bij Pilsen en bij Lomnice nad Lu\u017enic\u00ed (september en november 1618).\n1619.\nBoheemse troepen trokken in 1619 tweemaal op naar Wenen, zonder tot een echte belegering te kunnen komen, maar boekten in augustus elders successen. De staten van Bohemen riepen in november de calvinistische Paltsgraaf Frederik V uit tot koning.\nIn oktober viel Gabri\u00ebl Bethlen, de calvinistische vorst van Transsylvani\u00eb, Habsburgs Slowakije binnen en veroverde Bratislava, maar Ferdinand II verbond zich in dezelfde maand met Beieren en het lutherse Saksen. In november moest Bethlen zijn positie voor Wenen opgeven toen hij in Slowakije werd aangevallen door Polen-Litouwen, dat de katholieke keizer te hulp schoot.\n1620\u20131621.\nDoor de benoeming van de keurvorst van de Palts tot koning van Bohemen had de strijd een bovenregionaal karakter gekregen. Zo vielen legereenheden van het Spaanse Rijk de Palts binnen. De Beierse generaal Johan t'Serclaes van Tilly kon de Boheemse hussieten verpletterend verslaan in de Slag op de Witte Berg (november 1620). Deze slag was beslissend. De Tsjechen en het hussitisme verdwenen voor 300 jaar uit de geschiedenis: keizer Ferdinand II verjoeg de hussitische predikers, herverdeelde 50% van het grootgrondbezit aan buitenlanders en verplaatste de Boheemse kanselarij naar Wenen. Van de 3 miljoen Bohemers weken er 2,2 miljoen uit. Het was niet alleen een godsdienstige, maar ook een etnische zuivering. De ontvolking en de grote instroom van etnische Duitsers drukte een stempel op de geschiedenis van de Tsjechische landen, zelfs tot in de Tweede Wereldoorlog toe. Hitler rechtvaardigde er zijn Heim ins Reich-politiek mee.\nFrederik V nam de wijk naar zijn thuisbasis, de Palts. En Ferdinand II kon in mei 1621 Bratislava heroveren op Bethlen, waarop deze vrede moest sluiten (december 1621). Ferdinand II kreeg zo zijn Oostenrijks-Boheemse thuislanden terug en had de handen vrij voor andere zaken.\nDe Republiek steunt de Palts, Bohemen en de protestantse Unie.\nKoning Jacobus I van Engeland had zijn schoonzoon Frederik van de Palts afgeraden het koningschap van Bohemen te aanvaarden. Maar zijn neef Maurits van Oranje, de stadhouder van de Republiek, had hem hiertoe aangemoedigd, omdat die wist dat deze calvinist op de Boheemse troon onaanvaardbaar zou zijn voor de Habsburgers. Hij wilde de Spaanse Habsburgers, die de Oostenrijkse Habsburgers steunden, een extra probleem geven voor het geval dat het Twaalfjarig Bestand niet zou worden verlengd. Maurits bood zowel Frederik als de Noord-Duitsers, de protestantse Unie, militaire en financi\u00eble steun. Tijdens de slag op de Witte Berg was zeker een achtste van de troepen Nederlands of betaald door de Nederlandse Republiek.\nSpanje valt de Republiek aan en verovert de Palts.\nIn de Nederlanden liep het Twaalfjarig Bestand af in 1621; aartshertog Albrecht van Oostenrijk, landvoogd van de Zuidelijke Nederlanden, stierf in juli van datzelfde jaar. Spanje heropende de vijandelijkheden op de Republiek met een verrassingsaanval op een Staatse vloot bij Kaap Sint-Vincent aan de zuidkust van Zuid-Portugal.\nSpanje had in juli 1620 al de Valtellina-bergpas en het Zwitserse Graub\u00fcnden veroverd, als verbinding tussen het eigen hertogdom Milaan/Lombardije en het Oostenrijkse Innsbruck. Spanje beheerste de westelijke Middellandse Zee, Sardini\u00eb, Koninkrijk Sicili\u00eb en Zuid-Itali\u00eb (Koninkrijk Napels), alsook Milaan en Lombardije en indirect de rest van Noord-Itali\u00eb. Bovendien hield het de Pauselijke Staat in Midden-Itali\u00eb tussen Zuid- en Noord-Itali\u00eb omsingeld.\nSpanje bevocht de Republiek ook vanuit de Zuidelijke Nederlanden, maar kon dat gebied niet over zee bereiken. De Republiek blokkeerde de Vlaamse kust en Spanjes zeemacht was te zwak om dat te verhelpen. Maar Spaanse troepen uit Itali\u00eb konden nu via de Valtellina-bergpas, Oostenrijk en het Duitse Rijk de Zuidelijke Nederlanden te voet bereiken. Katholiek Spanje en Oostenrijk stelden zo hun verbindingen zeker. Dat dit nodig bleek, gaf aan hoe zwak Spanje was bij het begin van de oorlog. Dat belette niet dat toen de vredelievende Filips III van Spanje in maart 1621 stierf, zijn opvolger Filips IV onmiddellijk inzette op oorlog.\nFerdinand II kon zo in Duitsland alles op alles zetten en de hulp van Spanje inroepen. Spanje liep in september 1620 vanuit de Zuidelijke Nederlanden de Palts van Frederik V onder de voet, nog voor Ferdinand II met hem afrekende in Bohemen (november 1620). De Palts strekte zich toen uit van Mainz over Worms naar Spiers aan beide zijde van de Midden-Rijn, met als voornaamste steden Mannheim en Heidelberg. De enige calvinistische staat naast Hessen-Kassel van Duitsland werd opgedoekt. De lutheranen hielpen die calvinistische staat niet en vervulden hun verplichtingen binnen de protestantse Unie niet. De calvinistische Nederlanders werden daardoor erg terughoudend om de Noord-Duitse lutheranen nog te helpen.\nNa hun overwinningen op de Witte Berg en op Bethlen snelde nu ook Tilly met het keizerlijke leger toe. Ditmaal reageerden de lutheranen w\u00e9l en hielden Tilly tegen in Wiesloch (april 1622) onder Heidelberg. Maar Tilly vond aansluiting bij een Spaans leger uit de Zuidelijke Nederlanden, en versloeg de lutheranen bij Bad Wimpfen, ten oosten van Heidelberg (mei 1622). En noordelijker, in Frankfort, belette Tilly de lutheranen om de Main over te steken (juni 1622). Frederik V moest de Palts opgeven (juli 1622). Hij vluchtte naar de Republiek, waar hij bekend werd als de Winterkoning, omdat hij slechts een winter lang over Bohemen had geregeerd. De Palts werd door Ferdinand II aan Beieren overgedragen.\nDe lutheranen vielen nu ook de Zuidelijke Nederlanden binnen, om de Republiek te steunen, maar toegesnelde Spaanse troepen weerden hen af bij Charleroi (augustus 1622). Desalniettemin moest Spinola in de Republiek omwille van deze lutheranen in oktober 1622 het beleg van Bergen op Zoom opbreken. Spanje en de keizer moesten vervolgens de lutheranen in hun Noord-Duitse thuislanden bestrijden.\nNoord-Duitse/Deense fase (1622-1630).\nFerdinand II, campagne in Noord-Duitsland.\nIn de Palts verloren de lutheranen in 1622 nog Heidelberg en Mannheim (september resp. november 1622). Spaanse en keizerlijke troepen achtervolgden hen tot in Noord-Duitsland. Hertog Christiaan van Brunswijk-Wolfenb\u00fcttel kreeg geen steun van de andere lutheranen; hun staatjes waren klein. Van de twee grotere lutherse staten was de mark Brandenburg neutraal en het keurvorstendom Saksen (1596-1633)| zelfs keizersgezind. Tilly versloeg de hertog van Brunswijk te Stadtlohn, aan de grens met de Republiek, ter hoogte van M\u00fcnster (augustus 1623).\nVervolgens viel de campagne even stil doordat Bethlen G\u00e1bor van Transsylvani\u00eb na een eerste poging in 1620 opnieuw Habsburgs Slowakije veroverde en Ferdinand II hem opnieuw moest terugdrijven (1623-mei 1624). Spanje maakte van deze adempauze gebruik om in de Zuidelijke Nederlanden de Republiek aan te vallen en na een lang beleg Breda in te nemen (augustus 1624-juni 1625). En op zee sloeg Spanje nog een tegenaanval van koninkrijk Engeland en de Republiek af bij C\u00e1diz (november 1625).\nNa afwikkeling van de tweede Transsylvaanse tussenkomst werd de keizerlijke zegetocht in Noord-Duitsland opnieuw voortgezet. Omdat Beieren niet meer meedeed, had de keizer Wallenstein in dienst genomen. Beieren liet zich belonen voor de hulp. Op de Regensburger deputatendag van 1623 kreeg de hertog voorlopig de keurvorstelijke waardigheid, die tot dan toe met het Paltsgraafschap aan de Rijn was verbonden.\nFerdinand II, campagne in Denemarken.\nWallenstein versloeg de lutheranen in de Slag bij Dessau ten noorden van Leipzig (april 1626). Toen luthers Denemarken de Noord-Duitse lutheranen te hulp snelde, versloeg Tilly hen bij Slag bij Lutter (augustus 1626), ten zuidwesten van Hannover en het hertogdom Brunswijk.\nToch viel alles weer stil omdat Bethlen G\u00e1bor voor de derde keer opmarcheerde in Habsburgs Slowakije, tot Wallenstein hem definitief kon terugslaan (1626-december 1626). In de zomer van 1627 keerde Wallenstein naar Noord-Duitsland terug terwijl de Denen er afdropen. Wallenstein bezette nu niet alleen Noord-Duitsland, het Deense hertogdom Holstein en het eveneens Deense hertogdom Sleeswijk aldaar, maar zelfs het Deense schiereiland Jutland.\nDe Denen vielen terug op de Deense eilanden met hun hoofdstad Kopenhagen. Bij gebrek aan een vloot kon Wallenstein hen daar niet bereiken. Wallenstein palmde vervolgens onder andere het hertogdom Pommeren in, maar liep vast voor de Pommerse Oostzeehaven Stralsund (het Beleg van Stralsund) in mei-augustus 1628. Want de Denen en de Zweden legerden daar garnizoenen die ze vanuit zee bevoorraadden. Vlakbij, in Wolgast, kon Wallenstein evenwel de gelande Denen toch terugslaan (september 1628). Uiteindelijk kregen de Denen toch zowel Holstein, Sleeswijk als Jutland terug toen ze met Wallenstein de Vrede van L\u00fcbeck (mei 1629) sloten. Alleen moesten ze zich voortaan van tussenkomsten in het Duitse Rijk onthouden.\nKeizer Ferdinand II verplichtte de lutheranen in Noord-Duitsland middels zijn Restitutie-edict om de in de 16de eeuw genaaste bezittingen aan de katholieke Kerk terug te geven (maart 1629). De verwoestingen in Noord-Duitsland waren enorm. Vooral Wallenstein deed zijn troepen leven van het land. In heel Noord-Duitsland werd de reformatie teruggedraaid. De keizer had met Spaanse ondersteuning Bohemen, de Palts en vervolgens de kleine staten van Noord-Duitsland onder de voet gelopen.\nAnglo-Spaanse Oorlog (1625-1630).\nDe Republiek was in het Caribische gebied wel succesvol tegen de Spanjaarden, maar geraakte in de knel tussen de Spaanse Zuidelijke Nederlanden en keizerlijk Noord-Duitsland. Vandaar dat de Republiek in haar bondgenootschap met Frankrijk zover ging om met Richelieu in La Rochelle Franse calvinisten te onderdrukken.\nDe Republiek veroverde Groenlo (augustus 1627) aan de Duitse grens op de Spanjaarden en vervolgens ook het Brabantse 's-Hertogenbosch (september 1629). Het toonde aan hoe weinig Spanje zich nog bekommerde om de Zuidelijke Nederlanden.\nZweeds-Franse coalitie (1630-1648).\nZweedse fase (1630-1635).\nZweden slaat Ferdinand II terug in Noord-Duitsland.\nDe opmars van keizer Ferdinand II in het lutherse noorden van het Duitse Rijk bedreigde de eveneens lutherse staten Denemarken en het Zweedse koninkrijk. Bovendien vond zelfs de door Beieren geleide Zuid-Duitse, Katholieke Liga dat de keizer, die absolutistisch heerste in zijn Oostenrijks-Boheemse thuisland, te sterk werd. De Katholieke Liga liet de keizer daarom Wallenstein ontslaan en de getalsterkte van zijn leger verminderen (juli-november 1630). Dat diens legers ook Duits katholiek gebied hadden geteisterd speelde tevens een rol. En juist op dat cruciale moment mengde Zweden zich in oorlog, met stevige financi\u00eble steun van Frankrijk, dat toen onder politieke leiding van Kardinaal de Richelieu stond. Frankrijk had al in januari 1630 een geheim verbond gesloten met de Nederlandse Republiek en Zweden.\nZweden landde bij Wolgast op de Duitse Oostzeekust (juli 1630), versloeg de keizerlijke troepen en kreeg vervolgens Pommeren in september 1630 volledig onder controle. Zweden nam vervolgens Brandenburgs Frankfort aan de Oder en Landsberg aan de Warthe in (april 1631) en dwong zo de mark Brandenburg in het lutherse kamp. De stad Maagdenburg verbond zich ook met Zweden, waarop Tilly de stad belegerde (juli 1630-september 1631) en veroverde. Zijn leger slachtte na de verovering 25.000 van de 30.000 inwoners af en verwoestte de stad. In de volksmond ontstond naar aanleiding hiervan de term 'maagdenburgiseren'. Heel Saksen liet hierop de keizer in de steek en voegde zich eveneens bij het lutherse kamp. Zweden had daarmee de twee grootste Noord-Duitse lutherse staten aan zijn kant gekregen.\nTilly bleek te Werben aan de Elbe in juli 1631 nog steeds een geduchte tegenstander, maar Gustaaf II Adolf en de verenigde lutheranen brachten hem een verpletterende nederlaag toe in de Slag bij Breitenfeld nabij Leipzig (september 1631). De krijgskansen waren toen volledig gekeerd. Zweden en de lutheranen konden Tilly dwars door Duitsland achtervolgen tot in Zuid-Beieren, waar Gustaaf II hem overwon bij Rain aan de Lech. Tilly raakte daarbij zwaargewond; hij stierf aan zijn verwondingen in april 1632.\nZweden verzwakt de Habsburgse greep op Frankrijk.\nZweden werd een belangrijke militaire mogendheid, mede dankzij zijn lichtere en gemakkelijk vervoerbare geschut, dat geproduceerd werd door Louis de Geer, een Nederlander van Waalse afkomst. Hij bracht de Waalse hoogovens naar Zweden (1627) en trok van 1620 tot 1640 zo\u2019n 5.000 Waalse en Lotharingse ambachtslui aan. Ook het feit dat Zweden niet met huurlingen maar met dienstplichtigen vocht, gemotiveerd door hun Zweedse nationalisme en hun lutherse geloof, maakte het kleine Zweden buitenproportioneel sterk.\nVoor de Republiek was het nu levensbelangrijk dat Zweden de katholieke bezetting van Noord-Duitsland teniet deed, want ze beschikte over onvoldoende troepen om een nieuwe vijand in het oosten het hoofd te bieden, vermits er sinds 1620 hoofdzakelijk was ge\u00efnvesteerd in de uitbreiding van de marine.\nIn de Zuidelijke Nederlanden maakte de samenzwering van de hoge adel (1632) het mogelijk dat de Republiek van Zwedens opmars kon gebruikmaken om langs de Maas stroomopwaarts op de Zuidelijke Nederlanden Roermond, Sittard, Venlo en Maastricht (december 1632) te veroveren.\nIn het Duitse Rijk kon de in allerijl teruggeroepen Wallenstein (april 1632) de Zweden evenwel terugslaan bij het Noord-Beierse Neurenberg (september 1632). De Zweden wonnen de Slag bij L\u00fctzen, bij Leipzig (november 1632), maar de Zweedse koning sneuvelde er. Het wegvallen van deze strateeg remde Zweden af. Regeringsleider Axel Oxenstierna nam het regentschap waar voor de minderjarige Christina I van Zweden. Zweden won nog te Oldendorf en te Pfaffenhofen (juli-augustus 1633) maar verloor bij Steinau (oktober 1633).\nWallenstein, een verduitste Tsjech, hussitisch opgevoed, rijk geworden met in beslag genomen hussitisch bezit, begon zonder medeweten van de keizer te onderhandelen, maar werd als verrader op bevel van Ferdinand II vermoord (februari 1634). Daarop kon Zweden opnieuw winnen bij Liegnitz en bij Regensburg (mei resp. juli 1634). Doch de Spanjaard Ferdinand van Oostenrijk, zoon van Filips III, die vanuit Lombardije naar de Zuidelijke Nederlanden oprukte, versloeg Zweden verpletterend te N\u00f6rdlingen in Noord-Beieren (september 1634) met hulp van eenheden van het keizerlijk leger. Door bebost terrein geraakten veel Zweedse eenheden afgezonderd en werden afgeslacht. Spanje was in 1634 nog steeds een macht om rekening mee te houden.\nBeide partijen waren daarop moegestreden en sloten de Vrede van Praag (juni 1635). Alles in het Duitse Rijk bleef bij het oude, maar Brandenburg verwierf Pommeren; en Saksen en Beieren breidden wat uit.\nZweden vrijwaarde zo het lutheranisme in Noord-Europa en belette onder meer dat de Habsburgse omsingeling van Frankrijk nog werd versterkt met Noord-Duitsland. De dreiging uit het oosten was grotendeels weggevallen voor de jonge Republiek.\nFranse fase (1635-1643).\nFrankrijk en de Republiek vallen Spanje in de Zuidelijke Nederlanden aan.\nHet jaar 1635 luidde de vierde, Franse fase van de Dertigjarige Oorlog (1635-1639) in. Frankrijk was katholiek, maar regeringsleider Richelieu had al geruime tijd de Zweedse lutheranen financieel gesteund, want hij had er veel voor over om het oude probleem van de Habsburgse omsingeling uit de wereld te helpen. Daarom verklaarde Richelieu Spanje openlijk de oorlog in februari 1635, al v\u00f3\u00f3r de Vrede van Praag getekend was. Voor Richelieu prevaleerde het staatsbelang hier op godsdienstige overwegingen.\nRichelieu begon met een aanval op de Zuidelijke Nederlanden en tekende met de Republiek een offensief en defensief verdrag in februari 1635. Franse troepen vielen binnen, versloegen Spanje bij Hoei op de Maas (mei 1635) en maakten contact met de Nederlanders in Maastricht. Vervolgens brandschatten ze Tienen (juni 1635) en belegerden Leuven.\nTot ongenoegen van de Republiek en tegen alle afspraken in, maakten de Franse troepen zich schuldig aan diverse oorlogsmisdaden, waardoor medewerking en sympathie van de bevolking uitbleven. Bovendien kregen in de Zuidelijke Nederlanden de Spanjaarden versterking van keizerlijke troepen. Dezen vielen onder bevel van Ottavio Piccolomini op hun beurt Frankrijk binnen, verwoestten de Champagne, Bourgondi\u00eb en Picardi\u00eb en wonnen te Corbie (augustus 1636) in Noord-Frankrijk.\nDe Fransen heroverden evenwel Corbie (november 1636) en dwongen Spanje zo om Noord-Frankrijk te ontruimen. Frankrijk overwon Savoye en de Spanjaarden in het Noord-Italiaanse Tornavento (juni 1636). De oorlog breidde zo uit naar Noord-Itali\u00eb. Toch maakte het mislukken van de Fransen in de Zuidelijke Nederlanden duidelijk dat het Franse leger niet in topconditie was.\nDe keizer en Spanje vertonen de eerste tekenen van zwakte.\nDe keizer dacht onder die omstandigheden ook in Duitsland het initiatief te kunnen hernemen. Een keizerlijke achtervolging in het noorden van het Duitse Rijk werd door Zweden echter afgeslagen bij Wittstock in Noord-Brandenburg (oktober 1636). De Republiek kon in oktober 1637 Breda op Spanje heroveren en daarmee heel Noord-Brabant. Doch bij een aanval op Antwerpen werd de Republiek bij de slag bij Kallo door Ferdinand van Oostenrijk verpletterend verslagen (juni 1638). Toch begonnen de Habsburgers, vooral in Duitsland, het momentum te verliezen. Het keurvorstendom Saksen, nu bondgenoot van Frankrijk, overwon Beieren en imperiale legereenheden te Rheinfelden bij Bazel, beneden aan de Midden-Rijn (maart 1638).\nDaarop kon Frankrijk na een beleg (augustus-december 1638) Breisach hoger op de Rijn als uitvalsbasis naar Duitsland veroveren. Het tij keerde, maar nog niet definitief. Frankrijk viel Spanje aan in de Golf van Biskaje en won er te Guetaria v\u00f3\u00f3r de Baskische kust (augustus 1638). Franse galeien versloegen ook Spaanse galeien bij Genua (september 1638) in de Middellandse Zee. Maar toen Frankrijk ook Spanje zelf binnenviel, werd het teruggeslagen bij Fuenterrabia (september 1638). Piccolomini overwon de Fransen toen ze in de Zuidelijke Nederlanden het Luxemburgse Diedenhofen belegerden (juni 1639). Spanjes beruchte tercio\u2019s behaalden hier een van hun laatste overwinningen. Het Franse leger moest zich terugtrekken: het Spaans leger was nog te duchten.\nMaar in Duitsland verloor de keizer w\u00e9l terrein. Zweden overwon het keizerlijk leger met de hulp van het opnieuw van kamp veranderde Saksen in het Zuid-Saksische Chemnitz (april 1639) en bezette daarop Silezi\u00eb, Moravi\u00eb en Bohemen. De keizer beklaagde het zich bitter dat hij in 1634 Wallenstein had laten vermoorden.\nSpanje wilde met een Tweede Spaanse Armada 24.000 soldaten naar de Zuidelijke Nederlanden overbrengen. De Nederlandse bevelhebber Maarten Tromp vernietigde voor een groot deel die vloot, eerst bij Duinkerken en daarna in de Zeeslag bij Duins (voor de Engelse zuidkust) in oktober 1639. Het neutrale Engeland hielp na afloop het op haar kusten gestrande deel van de Spaanse troepenmacht hun bestemming te bereiken. De Republiek had slechts \u00e9\u00e9n schip verloren, Spanje 60 van de 77. De West-Vlaamse kapers, die Spanje steunden, bleven in de zeeslag overeind. Spanjes zeemacht was voortaan te zwak om zelfs maar Spanjes koloni\u00ebn te verdedigen.\nHoe onvoorbereid Frankrijk ook was geweest om oorlog te voeren, toch wist het de overhand te halen op de verzwakte katholieke coalitie. Hoewel de keizer aanvankelijk de Habsburgse klem rond Frankrijk met zijn verovering van Noord-Duitsland nog had versterkt, slaagde Richelieu er met Zweedse hulp in om dit ongedaan te maken, en hij probeerde vervolgens om die wurggreep, die al sinds 1516 Frankrijk in toom hield en de Nederlanden (met hun lange grens met Frankrijk) beschermde, voorgoed te verbreken. Geopolitiek gesproken zouden de Nederlanden zo erg kwetsbaar worden, zoals later zou blijken (Devolutieoorlog 1667).\nSpanje verliest Portugal en moet Cataloni\u00eb verdedigen.\nKoning Filips IV van Spanje voerde een schitterende hofhouding en een supermacht-beleid. Maar zijn rijk verarmde zienderogen en regeringsleider Olivares haalde Castili\u00eb met belastingen leeg. Cataloni\u00eb en Portugal verzetten zich tegen hun bijdrage aan de hoge lasten, maar Olivares negeerde dit.\nDe Franse doorbraak volgde in 1640 toen Spanje plots leek te bezwijken: Cataloni\u00eb kwam in opstand (mei 1640) en stelde zich onder de Franse kroon (september 1640), waarop Fransen en Catalanen Spanje versloegen bij de Catalaanse Montjuic (januari 1641). Portugal met zijn hele koloniale rijk verklaarde zich na zestig jaar opnieuw onafhankelijk van Spanje (december 1640) en verbond zich met Frankrijk (juni 1641). Spanje was financieel zo uitgeput dat het onvoldoende troepen had om hieraan het hoofd te bieden.\nIn de Nederlanden verloor Ferdinand van Oostenrijk nu Atrecht aan de Fransen (augustus 1640). De Habsburgers waren echter nog niet geheel uitgeteld: de keizer overwon de Fransen nog in de Slag bij La Marf\u00e9e (juli 1641) bij Sedan (nu Noordoost-Frankrijk) maar toch wist Frankrijk die stad aan te hechten. Spanje won ook nog een slag te Honnecourt-sur-Escaut op de Noord-Franse Schelde (mei 1642).\nSpanje won een zeeslag v\u00f3\u00f3r de rede van Barcelona (juni-juli 1642) tegen de Fransen en controleerde zo Cataloni\u00eb. Frankrijk sloeg terug bij Lerida (oktober 1642) maar moest vervolgens zich terugtrekken.\nDe keizer wankelt, Spanje verliest zijn militaire overwicht.\nZweden overwon de keizerlijke troepen opnieuw te Breitenfeld bij Leipzig (november 1642) en bezette na Silezi\u00eb en Bohemen nu ook Saksen. Het was een rampzalige nederlaag voor de Habsburgers. Veel van hun soldaten liepen over (naderhand werden veel hogere officieren en soldaten wegens verraad terechtgesteld).\nRichelieu breidde het Franse leger ondertussen uit van 60.000 naar 150.000 man (1642). De bom barstte met de Slag bij Rocroi, bij Dinant. Frankrijk overwon in mei 1643 onder leiding van Lodewijk II van Bourbon-Cond\u00e9 verrassend van Spanjes elite-troepen uit de Zuidelijke Nederlanden, de 'tercios de Flandes'. De Franse ruiterij verjoeg de Spaanse, waarop de Duitse, Italiaanse en Waalse tercios wegvluchtten; alleen de Spaanse tercios hielden stand, maar onderhandelden vervolgens toch over een terugtocht.\nSpanjes tercios waren vierkantopstellingen van zo\u2019n 3000 piekeniers, gecombineerd met haakbusschutters, later musketiers. De opkomst van ruiters met pistolen die de vierkantopstelling van op afstand beschoten en de opkomst van musketten die sneller vuurden dan haakbussen maakte lange, ondiepe linies met musketiers die tegelijk vuurden veel doelmatiger. Gustaaf II Adolf nam die lichtere, beter manoeuvreerbare eenheden van Maurits van Nassau over. Gustaaf Adolf voegde er licht veldgeschut per eenheid aan toe en deed talrijker musketiers in drie rijen geknield, gehurkt en staand tegelijkertijd vuren.\nFrankrijk verloor te Rocroi 4000 man, Spanje 15.000. Frankrijk was sinds deze slag voor geruime tijd de grootste landmacht van Europa, wat rampzalig was voor Spanjes Zuidelijke Nederlanden. De Fransen wonnen verder de zeeslag voor Carthagena in Zuid-Spanje (september 1643), waar 20 van de 25 Spaanse schepen West-Vlaamse kapers waren. Dat West-Vlaamse kapers een Spaanse Middellandse Zeehaven moesten verdedigen, sprak boekdelen over de aftakeling van Spanje. \nSlotfase (1643-1648).\nZweden en Frankrijk winnen in het Duitse Rijk.\nBeieren en de keizer verzwakten verder. En dat leidde de zesde fase of slotfase van de Dertigjarige Oorlog (1643-1648) in. Keizer Ferdinand III werd zo zwak dat zelfs een Deens-Zweedse Oorlog (1643-1645) hem tegen Zweden niet kon beschermen. Want Zweden viel Denemarken vanuit Noord-Duitsland aan en veroverde Jutland (december 1643-januari 1644). Zweden was duidelijk veel sterker dan Denemarken. Wel kon Denemarken op zijn westkust nog een Staatse hulpvloot terugslaan (mei 1644). Maar Denemarken verloor op zijn zuidoostelijke kust (oktober 1644) met 17 schepen tegen de 37 schepen van de Republiek en Zweden en moest vrede sluiten. De Republiek hielp hier zijn Zweedse bondgenoot in de Dertigjarige Oorlog. Denemarken verloor in de Vrede van Br\u00f6msebro (augustus 1645) aan Zweden in Noord-Duitsland Bremen en Hertogdom Verden, in Midden-Noorwegen het grensgebied, en in de Oostzee de eilanden Gotland en \u00d6sel/Saaremaa. Zweden hoefde geen Sonttol meer betalen en kreeg bovendien Halland, in Zuidwest-Zweden in pand.\nEn de keizerlijken wilden die afleiding gebruiken. Maar de Zweden keerden in allerijl terug naar Noord-Duitsland en versloegen de keizerlijken in het Brandenburgse J\u00fcterbog onder Berlijn (november 1644) en dan in het Boheemse Jankov (maart 1645) waarna ze zelfs tot v\u00f3\u00f3r Wenen geraakten (april 1645). De keizer behield wel Wenen, maar stond nu strategisch nergens meer. Na Rocroi in 1643 en Jankov in 1645 hadden noch Spanje noch hij ook maar een kans om ooit nog te winnen.\nEn ook aan de Frans-Duitse grens begonnen de keizerlijken het te begeven. Wel konden ze nog een Franse inval vanuit de Elzas te Tuttlingen boven het Bodenmeer terugslaan (november 1643). E\u00e9n grote zegetocht voor Frankrijk werd 1643 dan ook weer niet. Maar toen Frankrijk terugkeerde naar Freiburg moesten Beieren en de keizerlijken er toch wijken (augustus 1644). En n\u00f3g een jaar later kon Beieren de Fransen nog eens tegenhouden te Bad Mergentheim in Noord-Zwaben (mei 1645). Doch Frankrijk overwon Beieren en de keizerlijken te N\u00f6rdlingen in Noordwest-Beieren (augustus 1645). De Beier Mercy sneuvelde er. Frankrijk was Duitsland dieper aan het binnendringen. Toch was het nog niet de beslissende slag omdat door de ziekte van bevelhebber Cond\u00e9 zijn troepen zich terugtrokken. Maar dit bracht slechts drie jaar respijt. Uiteindelijk zou niemand Frankrijk nog kunnen beletten om naar Oostenrijk op te rukken en aansluiting met de Zweden te maken.\nSpanje bestrijdt Frankrijk, vooral in Itali\u00eb en Cataloni\u00eb.\nSpanjes aftakeling, eenmaal ingezet, bleek onstuitbaar. Spanje mislukte in zijn heroveringspoging van Portugal te Montijo (mei 1644) alsook in zijn belegering van het Portugese Elvas (november 1644).\nIn de Spaanse Zuidelijke Nederlanden verloor het aan de Republiek met 3000 man tegen 15.000 Hulst (november 1645) en zo het oosten van Zeeuws-Vlaanderen. Met nu de gehele zuidoever van de Scheldemonding in Staatse handen was de blokkering ervan volledig. En Spanje boerde wel in de Zuidelijke Nederlanden achteruit, maar veel minder in eigen land, in Itali\u00eb of in zijn koloni\u00ebn. Het was duidelijk dat Spanje de Zuidelijke Nederlanden nu verwaarloosde, en voor zover er nog naar omgekeken werd alle aandacht toegespitst op Frankrijk, niet op de Republiek. Frankrijk en de Republiek namen nu ook Mardijk in (augustus 1646) en de Fransen vervolgens nog Duinkerke (oktober 1646).\nDaarentegen mislukte Frankrijks belegering van Lerida in Cataloni\u00eb (mei-november 1646). Voor de Toscaanse kust bleef een Frans-Spaanse zeeslag onbeslist, waarop Frankrijks bondgenoot Savoye zijn beleg van het Zuid-Toscaanse Orbetello opgaf (juni 1646). Frankrijk mislukte alweer in de belegering van het Catalaanse Lerida (mei-juni 1647).\nSpanje geraakte in Azi\u00eb aan de Republiek wel Noord-Formosa kwijt (1646) maar sloeg in de Filipijnen, in de Baai van Manilla, toch een Staats smaldeel terug (juni 1647).\nSpanje, Beieren en de keizer waren uitgeput, maar Frankrijk en Zweden eveneens. In het Duitse Rijk werd er in 1646 nog maar weinig gevochten en in 1647 lag de oorlog buiten Lerida en Manila op bijna alle fronten stil. Oorlogen sleepten destijds zo lang aan omdat soldaten bijeenhouden zo duur was. Geschut en tros konden immers slechts in de droge seizoenen oprukken. Daarbuiten maakte de neerslag de aarden wegen onbruikbaar. Veel steden waren versterkt, en vormden forten die stuk voor stuk veroverd moesten worden. Geldgebrek, de slechte belastingheffing en legers die leefden van het land, herleidden de oorlogen uiteindelijk tot afmattingsoperaties. Wanneer de tegenpartij het eerst uitgeput raakte, was succes verzekerd; dat was wat er in het Duitse Rijk gebeurde.\nFrankrijk en Zweden winnen de oorlog.\nDe langverwachte genadeslag volgde, toen de Franse legers van Cond\u00e9 en Turenne zich met de Zweden konden verenigen, en in het West-Beierse Zusmarshausen (mei 1648) tussen Ulm en Augsburg, verpletterden wat er nog over was van de keizerlijke en Beierse legers; hun opperbevelhebbers waren het oneens en vochten bovendien met 18.000 tegen 30.000 man. Zweden nam in Praag ook nog de kasteelburcht in (juni 1648), maar niet de stad (oktober-november 1648). Diezelfde zomer overwonnen de Fransen onder Cond\u00e9 het Spaans/Zuid-Nederlandse leger dat in Frans-Vlaanderen Lens (augustus 1648) heroverde.\nHet waren die drie laatste krachtmetingen die de Dertigjarige Oorlog ten langen leste be\u00ebindigden. De Oostenrijkse Habsburgers, de Spaanse Habsburgers en Beieren gaven op. Frankrijk, Zweden en de Republiek waren de overwinnaars.\nVrede van Westfalen (1648).\nDe Vrede van Westfalen bestond uit meerdere verdragen, waaronder de Vrede van M\u00fcnster tussen de Republiek en Spanje (januari 1648), en de Vrede van Osnabr\u00fcck tussen Zweden en het Duitse Rijk (oktober 1648) en het Verdrag van M\u00fcnster tussen Frankrijk en het Duitse Rijk (oktober 1648). Voor het eerst onderhandelden alle Europese staten samen. De voorbereidingen begonnen in 1637, de procedures werden in 1641 vastgelegd te Hamburg, en vanaf 1645 begon het onderhandelen in M\u00fcnster en in Osnabr\u00fcck. De oorlog tussen Frankrijk en Spanje is niet opgenomen in de verdragen.\nDe Westfaalse verdragen beschrijven en initi\u00ebren de behoefte aan een politiek evenwicht \"opererend door en tussen de veelheid van staten\". Vanaf nu zullen de beginselen van bestuur steeds meer gebaseerd zijn op het primaat van de natie of staatsbelang (Raison d\u2019\u00e9tat). Deze verdragen zijn een geleidelijk overgang van een autoritaire orde van pastorale macht naar een gouvernementele macht gebaseerd op een politieke rationaliteit die de politieke economie van de soevereine staat begunstigt, de laatste zelf een fundament van het moderne en hedendaagse internationaal recht. De verdragen bepaalden dus de diplomatieke relaties tussen de Europese staten voor de komende 150 jaar, onder andere met de erkenning van de soevereiniteit en het niet-inmengingsbeginsel.\nInzake godsdienst keerde men terug naar de status quo ante, Bohemen uitgezonderd.\nDe Italiaanse staten Savoye, Genua, Mantua, Lucca, het hertogdom Modena en Reggio, het Hertogdom Parma en Piacenza en Toscane werden onafhankelijk van het Duitse Rijk, alsmede Zwitserland en de Republiek.\nZweden en Frankrijk kregen Duitse gebieden en konden zo beide in de Rijksdag zetelen. Zweden verkreeg in Noord-Duitsland West-Pommeren \u00e9n de Odermonding, alsook het vorstendom Verden en de stad Bremen met de Wezer- en Elbemondingen. Frankrijk behield wat Elzasgebieden, alsook Philippsburg en Breisach am Rhein, steden ten oosten van de Rijn als uitvalsbases om het Heilige Roomse Rijk mee te bedreigen. En Frankrijk verwierf de Sundgau rond Muhlhausen, wat de Spaanse Franche-Comt\u00e9 bedreigde. Bovendien bleef Frankrijk tien steden bezetten in de Elzas, zodat het hertogdom Lotharingen omsingeld werd.\nBrandenburg-Pruisen kreeg Oost-Pommeren/Voor-Pommeren en vier aanliggende bisdommen. De zoon van Frederik V kreeg de Palts terug, doch Beieren behield de Opper-Palts.\nHet Heilige Roomse Rijk verbrokkelde verder in meer dan 360 quasi-onafhankelijke staten. Het gezag van de keizer werd er grotendeels symbolisch. \nFrankrijk verzwakte aldus de Habsburgse houdgreep. Het stond nu wel sterker aan de grenzen van het Heilige Roomse Rijk, maar Spaans Habsburg bleef met Zuid-Itali\u00eb, Lombardije, de Franche-Comt\u00e9 en de Zuidelijke Nederlanden Frankrijk gedeeltelijk omsingelen. Frankrijk sloot daarom met Spanje geen vrede en zou het in de Spaans-Franse Oorlog (1635-1659) nog elf jaar bestrijden. Ook Spanjes Zuidelijke Nederlanden bleven zo in oorlog met Frankrijk.\nEn toen Frankrijk Spanje in 1659 klein kreeg met de Vrede van de Pyrenee\u00ebn, kon het zijn Rijn-Alpen-Pyrenee\u00ebndoctrine verder nastreven.\nParallel.\nEen deel van de Dertigjarige Oorlog speelde zich af in de Zuidelijke Nederlanden. De Republiek hervatte meteen na het Twaalfjarig Bestand de vijandelijkheden tegen Spanje (1621); voor de Republiek was de Dertigjarige Oorlog de voortzetting van de Tachtigjarige Oorlog. Net zoals andere protestantse staten sloot ze zich aan bij Frankrijk, nochtans een katholieke staat. Spanje sloeg het beleg rond Bergen-op-Zoom en rond Breda op; de Republiek hielp bij het beleg van het calvinistische La Rochelle. De Republiek heeft verder enkel in de Zuidelijke Nederlanden gevochten. De aldaar gelegerde Spaanse troepen en de Duinkerker kapers verzetten zich tegen deze invasies, maar verloren belangrijke steunpunten: Maastricht (1632), Breda (1637) en Hulst (1645).\nFrankrijk viel vanuit het zuiden binnen en veroverde o.a. Artesi\u00eb, Duinkerke en delen van Frans-Vlaanderen. Pas in 1658 be\u00ebindigde Frankrijk hier zijn veldtochten (Vrede van de Pyrenee\u00ebn). Frankrijks aanvallen leidden tot de ontstedelijking en het economische verval van dit deel van de Nederlanden (tot ca. 1960!).\nDe Republiek hield aan de Dertigjarige Oorlog definitieve erkenning als onafhankelijke staat door Spanje over. Tezelfdertijd kwam echter ook een einde aan de droom van hereniging met de Zuidelijke Nederlanden."}
{"id": "6279", "revid": "231402", "url": "https://nl.wikipedia.org/wiki?curid=6279", "title": "Voor-Pommeren", "text": "Voor-Pommeren (Duits: \"Vorpommern\", Pools: \"Pomorze Przednie\") is het westelijke gedeelte van het historische hertogdom Pommeren en latere Pruisische provincie Pommeren. Het ligt aan de Oostzee tussen de rivieren Recknitz en Oder. Het andere (oostelijke) deel van Pommeren heet Achter-Pommeren.\nHet overgrote deel van Voor-Pommeren maakt deel uit van de Duitse deelstaat Mecklenburg-Voor-Pommeren (\"Mecklenburg-Vorpommern\"). Alleen de stad Szczecin en directe omgeving behoren tot Polen. De voornaamste steden in het Duitse Voor-Pommeren zijn Stralsund en Greifswald. Ook de eilanden R\u00fcgen, Hiddensee en Usedom, alsmede het schiereiland Fischland-Dar\u00df-Zingst, behoren tot Voor-Pommeren.\nVoor-Pommeren is een geliefde bestemming voor Duitse toeristen. In het gebied zijn het Nationale Park Vorpommersche Boddenlandschaft en het Nationale Park Jasmund te vinden. Bekende langeafstandsfietsroutes die het gebied doorkruisen zijn de Oostzeekustroute, de route Berlijn-Kopenhagen en de route Oder-Neisse."}
{"id": "6280", "revid": "1061913", "url": "https://nl.wikipedia.org/wiki?curid=6280", "title": "Bevolking van Duitsland", "text": "Op 30 september 2021 woonden in Duitsland 83.222.442 inwoners, waarvan 10.787.175 buitenlanders. Duitsland heeft daarmee de grootste bevolking van de landen van de Europese Unie. Het is tevens een van de dichtstbevolkte landen van Europa, met meer dan 232 inwoners per km\u00b2. Alleen Belgi\u00eb, Nederland en het Verenigd Koninkrijk hebben een hogere bevolkingsdichtheid.\nDe dichtstbevolkte gebieden zijn de miljoenensteden Berlijn, Hamburg en M\u00fcnchen, het industriegebied van Noordrijn-Westfalen (inclusief het Ruhrgebied), het Rijn-Main-gebied, het Rijn-Neckar-gebied en de omgeving van Stuttgart, het industriegebied Leipzig-Halle, het gebied Chemnitz-Zwickau en de omgeving van Dresden. Ruim 87% van de totale bevolking woont in de steden of in stedelijke gebieden.\nDe grootste bevolkingsconcentratie, circa 11 miljoen mensen, bevindt zich in en rond het Ruhrgebied, waar steden als Essen, Duisburg, Dortmund, Bochum en D\u00fcsseldorf zo dicht bij elkaar liggen dat ze zonder duidelijke grens in elkaar overlopen. Van de meer dan 83 miljoen inwoners wonen er ongeveer 12,5 miljoen mensen in oostelijk Duitsland en nog eens 3,7 miljoen in Berlijn.\nEr wonen relatief veel mensen in kleine dorpen van minder dan 5.000 inwoners en in de vele middelgrote steden van 100.000-500.000 inwoners.\nBevolkingsaantallen per kwartaal van 2011-heden.\n&lt;section begin=Bevolkingsaantallen per kwartaal/&gt;\n&lt;section end=Bevolkingsaantallen per kwartaal/&gt;\nBevolkingsaantallen van 1871-heden.\n&lt;section begin=Bevolking /&gt;\n&lt;section end=Bevolking /&gt;\nBevolkingsaantallen per deelstaat 2003-heden.\n&lt;section begin=Bevolkingsaantallen per deelstaat/&gt;\n&lt;section end=Bevolkingsaantallen per deelstaat/&gt;\nOverige gegevens (stand juli 2001 of meer recent waar dit genoemd wordt).\nTotale bevolking: 83.073.100 inwoners (juni 2019)\nLeeftijden:\n0-14 jaar: 15,57% (m 6.635.328; v 6.289.994)\n15-64 jaar: 67,82% (ma 28.619.237;v 27.691.698)\n65 jaar en ouder: 16,61% (m 5.336.664; v 8.456.615) (2016)\nBevolkingsgroei: -0,2% (2016)\nGeboortecijfer: 8,2 op 1000 inwoners (periode 2010-2016)\nSterftecijfer: 10,42 op 1000 inwoners (2016)\nNetto migratie cijfer: 4 promille (4 op 1000) (2016)\nOnderscheid naar seksen:\nzuigelingen: 1,06 m/v\nonder 15 jaar: 1,05 m/v\n15-64 jaar: 1,03 m/v\n65 jaar en ouder: 0,63 m/v\ntotale bevolking: 0,96 m/v (2001)\nZuigelingensterfte: 3,8 op 1000 (2006)\nLevensverwachting:\ntotale bevolking: 80,45 jaar\nmannen: 77,72 jaar (2012)\nvrouwen: 82,73 jaar (2012)\nTotaal vruchtbaarheidscijfer: 1,57 kinderen (2018)\nHIV/AIDS\nBesmetting/ziekte bij volwassenen: 0,1% (2011)\nHIV/AIDS - aantal mensen met HIV/AIDS: 37.000 (2007)\nHIV/AIDS - overledenen: 600 (2009)\nNationaliteit: Duitser/Duitse\nEtnische groepen: Duitsers 91,1%, Turken 2,5%, andere 6,4% (grotendeels bestaand uit ge\u00efmmigreerde Servo-Kroaten, Italianen, Russen, Grieken, Polen en Spanjaarden, ook uit historisch aanwezige Sorben (60000), Denen (50000), Wenden, Friezen, Sinti, Roma)\nReligies: rooms-katholiek 25,461 miljoen of bijna 31 %, stand: 12/2007, protestants EKD 24,8 miljoen (of 30,2 %), stand: 12/2007, moslim 4 %, joods: 0,2 %, niet bij religie aangesloten of andere ongeveer 33 %.\nKerkbezoek is afnemend en was in 2007 ongeveer 6 % waarvan 4,2 % rooms-katholiek en 1,2 % EKD (protestants).\nTalen: Duits (offici\u00eble taal), Sorbisch, Deens (talen van erkende regionale minderheden), Nederduits, Roma, Fries, Turks, Russisch\nAlfabetisme: (mensen van 15 jaar en ouder die kunnen lezen en schrijven): 99 % (2016)"}
{"id": "6282", "revid": "1318", "url": "https://nl.wikipedia.org/wiki?curid=6282", "title": "Staatsinrichting van Duitsland", "text": "De staatsinrichting van Duitsland kan worden beschreven volgens de gebieden van de drie machten: wetgevende macht, uitvoerende macht en het juridische stelsel. In de praktijk echter kan een organ taken op verschillende gebieden uitvoeren.\nDe huidige staatsinrichting van de Bondsrepubliek Duitsland is gebaseerd op de federale grondwet van 1949. Er zijn maar weinig belangrijke veranderingen aan die basis gekomen. Bijvoorbeeld hebben sommige grote deelstaten in 1990 meer leden in de Bondsraad gekregen.\nWetgevende macht.\nBondsdag.\nDe Bondsdag (minstens 598 zetels, maar meer zijn mogelijk - actueel (vanaf 2009 tot 2013) 611 zetels) wordt gekozen via een algemene volksstemming (stemrecht vanaf 18 jaar) onder een systeem dat directe en proportionele vertegenwoordiging combineert. Er wordt een kiesdrempel van 5% gehanteerd (uitgezonderd wanneer een partij drie directe mandaten haalt). Leden worden gekozen voor een periode van vier jaar.\nBondsraad.\nDe Bondsraad is de nationale vertegenwoordiging van de 16 deelstaten. De leden, 69 in totaal, worden door de deelstaatregeringen aangeduid. Elke staat heeft 3 tot 6 leden of stemmen, afhankelijk van het aantal inwoners; delegaties van \u00e9\u00e9n staat zijn verplicht en bloc te stemmen.\nDe bondsraad kent geen legislatuurperiodes, het is een permanent orgaan. De politieke samenstelling varieert afhankelijk van de resultaten van de deelstaatverkiezingen en de daaruit voortvloeiende coalities in de deelstaten.\nVermittlungsausschuss.\nOm conflicten inzake wetgeving tussen bondsdag en bondsraad op te lossen is er een gemeenschappelijke commissie in het leven geroepen: de \"Vermittlungsausschuss\".\nUitvoerende macht.\nStaatshoofd.\nDe bondspresident (Duits: Bundespr\u00e4sident) is het staatshoofd van de Bondsrepubliek Duitsland. De functie van bondspresident is voornamelijk ceremonieel; de feitelijke uitvoerende macht ligt bij de regering, onder leiding van de bondskanselier.\nDe president wordt door de bondsvergadering, een vergadering die bestaat uit alle leden van de Bondsdag en een gelijk aantal afgevaardigden die door de deelstaatparlementen gekozen zijn, voor een periode van vijf jaar verkozen.\nDe huidige bondspresident, de SPD-politicus Frank-Walter Steinmeier, werd op 12 februari 2017 door de bondsvergadering met ruime meerderheid tot president van Duitsland gekozen als opvolger van Joachim Gauck.\nRegering.\nDe federale regering of bondsregering staat uit de bondskanselier en de bondsministers. De kanselier wordt door de Bondsdag met (absolute) meerderheid verkozen. De bondspresident benoemt dan de kanselier, en op voorstel van de kanselier benoemt de bondspresident dan de ministers.\nJuridisch systeem.\nIn juridische zin is de Federale Grondwettelijke rechtbank, (het Bundesverfassungsgericht) de hoogste instantie in Duitsland. De helft van de rechters worden gekozen door de Bondsdag en de andere helft door de Bondsraad."}
{"id": "6283", "revid": "474", "url": "https://nl.wikipedia.org/wiki?curid=6283", "title": "Economie van Duitsland", "text": "De Bondsrepubliek Duitsland bezit de op drie na sterkste economie van de wereld, na de VS, China en Japan. Het is een sociale markteconomie, een vrije markt waarin de overheid randvoorwaarden stelt.\nDuitsland is de economische crisis van 2009-2010 sneller te boven gekomen dan de andere Europese landen. Waar de meeste EU-landen bleven worstelen met de nasleep van de crisis, viel Duitsland op door zijn stabiliteit. De Duitse regering had over 2013 een sluitende begroting en de economie groeide dat jaar met 0.4%. In 2009 heeft Duitsland een schuldenplafond opgenomen in de grondwet, de zogenoemde \"Schuldenbremse\". Voor 2016 moet het begrotingstekort zijn teruggebracht tot 0,40 procent.\nIn de jaarlijkse ranking van het World Economic Forum (WEF) was Duitsland in 2014 een plaats gezakt op de lijst met de meest concurrerende landen ter wereld. In 2013 stond de Bondsrepubliek nog op plek vier, in 2014 werd dat een vijfde plaats. Volgens het WEF is deze daling vooral het gevolg van ontwikkelingen op de arbeidsmarkt. Duitsland moest zich meer inzetten om immigranten en vrouwen langdurig op de arbeidsmarkt te integreren. Ook vroeg het WEF zich af hoe flexibel de Duitse arbeidsmarkt nog was na invoering van het minimumloon in 2015. De Bondsdag nam in juli 2014 een wet aan waarin vanaf 2015 een algemeen minimumloon van 8,50 euro per uur was vastgelegd. Die gold voor alle werkenden in Duitsland, hoewel er uitzonderingen zijn voor jongeren en seizoenswerkers.\nDoor de Duitse deling heeft de economie zich in het westen heel anders ontwikkeld dan in het oosten. Na de hereniging in 1990 moest de overheid vele miljarden investeren. Vanaf 2005 gold het Solidarpakt II, dat bepaalde dat de Duitse overheid tot 2019 156,5 miljard euro voor Oost-Duitsland ter beschikking stelde. Daarnaast betalen alle Duitse burgers een solidariteitstoeslag, een percentage van het inkomen om de kosten van de hereniging te kunnen dekken.\nDe voormalige DDR blijft economisch gezien nog steeds achter op West-Duitsland. De werkloosheid is er aanzienlijk hoger, al gaat het inmiddels de goede kant op. In 2013 was de werkloosheid 6,0 procent in West-Duitsland en 10,3 procent in Oost-Duitsland.\nDienstensector.\nDe economische ontwikkeling in Duitsland is in de laatste decennia door ingrijpende structurele veranderingen be\u00efnvloed. Deze veranderingen zijn met name in de dienstensector duidelijk zichtbaar. Het belang van de Duitse dienstensector is in de afgelopen dertig jaar sterk toegenomen. In 1970 was 45% van de beroepsbevolking van de oude Bondsrepubliek in de dienstensector werkzaam, in 2009 was dat gestegen tot 73%. Het economisch belang van de meer traditionele sectoren, zoals landbouw en industrie, loopt steeds verder terug. Het aandeel werknemers in de producerende beroepen (industrie en landbouw) nam de laatste 40 jaar af van 46,5% tot 24,9%. Van de tien grootste Duitse ondernemingen is de helft actief is de dienstensector, vooral in de handel. Metro AG is de grootste Duitse handelsgroep, onder meer bekend van de elektronicaketens Media Markt en Saturn. De Schwarz Gruppe is als het overkoepelende concern achter de Lidl supermarkten ook bij de tien grootste ondernemingen te vinden.\nHandelsrelaties.\nIn 2012 bereikte de Duitse export een recordhoogte van 1095,7 miljard euro. In vergelijking met 2011 steeg de export met 3,4 procent.\nDuitsland is met afstand de belangrijkste handelspartner van Nederland. Nederland is vrijwel het enige land dat meer naar Duitsland exporteert dan invoert. Zo importeerde de Bondsrepubliek in 2012 voor 85,7 miljard euro aan Nederlandse goederen. De Duitse export naar Nederland bedroeg dat jaar 70,4 miljard euro.\nMet een handelsvolume (import plus export) van ruim 158 miljard euro in 2011, is Nederland op Frankrijk na de belangrijkste handelspartner van Duitsland. Het volume van de handel tussen Frankrijk en Duitsland bedroeg in 2011 168 miljard euro. Nederland blijft hiermee economische grootmachten als China en de Verenigde Staten ruim voor.\nDe totale waarde van de Duitse export van vooral machines, auto\u2019s en chemische producten lag in 2010 op 959,5 miljard euro tegenover een invoer van 806,2 miljard euro. Duitsland heeft dus een flink handelsoverschot van meer dan 152 miljard euro.\nKerncijfers.\nBruto binnenlands product.\nDuitsland behoort met een inkomen per hoofd van 40.339 euro (2019) tot de rijkere EU-lidstaten. Het EU-gemiddelde ligt op 24.400 euro (2010).\nDe Duitse beroepsbevolking is relatief hoog opgeleid. De bevolking vergrijst in nog sterkere mate dan in andere Europese landen.\nIn de periode 2000-2010 groeide de Duitse economie met gemiddeld 1,2 procent per jaar, wat duidelijk lager is dan de gemiddelde bbp-groei van het Verenigd Koninkrijk (1,8 procent) en Nederland (1,5 procent).\nAantal werkenden.\nDuitsland heeft een groot aantal gastarbeiders, waaronder veel immigranten uit Turkije en Zuid-Europa. In 1964 bereikte de miljoenste gastarbeider het land.\nIndustrie.\nDuitsland is een van 's werelds grootste en technologisch hoogst ontwikkelde producenten van ijzer, staal, kolen, cement, chemicali\u00ebn, machines, voertuigen, machine-onderdelen, elektronica, voedingsproducten en textielproducten.\nEnergievoorziening.\nDuitsland produceerde 120 miljoen ton olie-equivalent (Mtoe) in 2014. (1\u00a0Mtoe = 11,63\u00a0TWh, miljard kilowattuur.) De energiebronnen waren kolen 37%, olie en gas 8%, kernenergie 21% en duurzame energie 34%. Dat was niet genoeg voor de energievoorziening, het TPES (\"total primary energy supply\"): 306\u00a0Mtoe. Het land importeerde 197\u00a0Mtoe fossiele brandstof meer dan het exporteerde.\nVan de energie ging ongeveer 100\u00a0Mtoe verloren bij conversie, vooral bij elektriciteitsopwekking uit kolen en uranium. 22\u00a0Mtoe werd gebruikt voor niet-energetische producten zoals smeermiddelen, asfalt en petrochemicali\u00ebn. Voor energie eindgebruikers resteerde 194\u00a0Mtoe waarvan 44\u00a0Mtoe = 512\u00a0TWh elektriciteit.\nDe uitstoot van kooldioxide was 723 megaton, dat is 8,9 ton per persoon. Het wereldgemiddelde was 4,5 ton per persoon.\nIn de periode 2012-2016 bleef het eindgebruik onveer gelijk. Zonne- en windstroom steeg 52% en leverde 23% van de elektriciteit aan eindgebruikers in 2016.\nLandbouwproducten.\naardappelen, tarwe, gerst, suikerbieten, fruit, groenten, rundvee, varkens, pluimvee, wijn, hop.\nMunteenheid.\nDe munteenheid van Duitsland is de euro. Tot 1 januari 2002 was de Deutsche Mark de nationale valuta. Op 1 januari 1999 introduceerde de EU de euro als gemeenschappelijke munteenheid, die een vaste waarde heeft van 1,95583 Duitse mark per euro.\nTransport.\nSpoorwegen.\nTotaal: 44.000\u00a0km (inclusief ten minste 20.300\u00a0km elektrisch); de meest routes zijn dubbel- of meervoudige spoorwegen (2000)\nOpmerking: sinds de privatisering in 1994 publiceert de Deutsche Bahn AG (DBAG) geen gegevens meer over de door haar in bezit zijnde spoortrajecten. Naast het DBAG-systeem zijn er 102 priv\u00e9 spoorwegbedrijven, die ongeveer 3000 tot 4000\u00a0km spoortraject beheren.\nWaterwegen.\nOpmerking: tot de grote rivieren behoren de Rijn en de Elbe; Het Kielse Kanaal vormt een belangrijke verbinding tussen de Oostzee en de Noordzee (1999).\nPijplijnen.\nRuwe olie: 2500\u00a0km (1998)\nScheepvaart.\nHavens en havensteden:\nBerlijn, Bonn, Brake, Bremen, Bremerhaven, Keulen, Dresden, Duisburg, Emden, Hamburg, Karlsruhe, Kiel, L\u00fcbeck, Maagdenburg, Mannheim, Rostock, Stuttgart.\nKoopvaardij\nTotaal: 457 schepen (1000 GWT of meer), in totaal 6.414.724 GWT/7,952,776 DWT.\nSchepen per type: cargo 169, chemische tanker 10, combinatie erts/olie 1, container 243, vloeibaar gas 2, passagiers 3, petroleumtanker 7, railcar carrier 2, koelschepen 1, roll on/roll off 12, passagiers binnenvaart 7 (2000)."}
{"id": "6286", "revid": "943949", "url": "https://nl.wikipedia.org/wiki?curid=6286", "title": "Silezi\u00eb", "text": "Silezi\u00eb (Latijn: \"Silesia\", Silezisch-Duits: \"Schl\u00e4sing\", Silezisch-Slavisch: \"\u015al\u016fnsk\"; Pools: \"\u015al\u0105sk\"; Duits: \"Schlesien\"; Tsjechisch: \"Slezsko\") is een historische regio in Midden-Europa die zich uitstrekt aan weerszijden van de midden- en bovenloop van de Oder. Ze is te verdelen in Neder-Silezi\u00eb (Woiwodschap Neder-Silezi\u00eb) met de hoofdstad Wroc\u0142aw (Breslau), en Opper-Silezi\u00eb, dat rijk is aan delfstoffen en waarin een van de grootste industriegebieden van Europa ligt. Het gebied wisselde in de loop der eeuwen verschillende malen van staatkundig gezag. Het behoorde vanaf 900 afwisselend tot Bohemen (Tsjechi\u00eb) en Polen, maar kwam onder toenemende invloed van het Heilige Roomse Rijk (ook: Rooms-Duitse Rijk) waarvan het na 1236 deel ging uitmaken. Eerst onder gezag van het koninkrijk Bohemen, en nadat het Boheemse koningschap was overgegaan op het huis Habsburg kwamen Silezi\u00eb, Bohemen en Oostenrijk in 1526 onder dezelfde Habsburgse vorsten, die sindsdien tegelijk ook keizer van het Rooms-Duitse Rijk waren.\nIn 1742 veroverde Pruisen Silezi\u00eb grotendeels - een klein deel bleef Oostenrijks: de hertogdommen Teschen en Bielitz. Sindsdien was Silezi\u00eb een provincie van het Koninkrijk Pruisen, en na de Duitse staatkundige eenwording in 1870 tegelijk een gebied binnen het Duitse keizerrijk. Sinds 1945 behoort de regio, na 700 jaar staatkundig tot het Duitse Rijk te hebben behoord, tot het huidige Polen. Kleinere delen zijn bij Tsjechi\u00eb en Duitsland gebleven: het vroegere Oostenrijks-Silezi\u00eb bij Tsjechi\u00eb, de Niederschlesischer Oberlausitzkreis en zo'n 15% van de vroegere Provincie Silezi\u00eb bij Duitsland en maakt tegenwoordig grotendeels onderdeel uit van de deelstaat Saksen. Daartegenover is een Saksisch gebied in 1945 om verkeers-geografische redenen bij het Pools geworden Silezi\u00eb gevoegd omdat het oostelijk van de rivier de Neisse ligt.\nGeschiedenis.\nMiddeleeuwen.\nSilezi\u00eb dankt mogelijk zijn naam aan de Oost-Germaanse stam der Silingen, die zich aan het begin van de 1e eeuw n.Chr. aan weerszijden van Oder en zuidwaarts tot aan het Reuzengebergte vestigde. Zij trokken in de 5e eeuw tijdens de Grote Volksverhuizing verder naar het westen, waarna de regio werd gekoloniseerd door West-Slavische stammen, waaronder de \u015al\u0119\u017canen, die ook wel als naamgevers worden aangewezen door Poolse historici.\nIn de tiende eeuw betwistten de Poolse Piasten en de Boheemse (Tsjechische) P\u0159emysliden elkaar het gebied. De strijd werd in 990 beslist in het voordeel van de Poolse prins (Piast) Mieszko I. Deze stichtte daarna ook in 1000 het bisdom Wratislaw (Latijn: \"Vratislavia\", Duits: \"Breslau\"). Kort kwam Silezi\u00eb weer onder Bohemen maar Polen herkreeg zijn greep op het land en in 1138 verenigde de koning de verschillende Silezische vorstendommen onder \u00e9\u00e9n hertog, zijn oudste zoon W\u0142adis\u0142aw. Diens alleenrecht werd echter betwist door zijn broers en de hertogen (Piasten) kregen daarmee de ruimte om weer een eigen koers te varen, in eerste instantie door de Boheemse in plaats van de Poolse koning in 1147 als hun leenheer aan te zoeken. Omdat Bohemen een koninkrijk binnen het Duitse keizerrijk vormde, werd zo uiteindelijk de Rooms-Duitse keizer de leenheer. Silezi\u00eb werd nu een samenhangend geheel van Piastische hertogdommen binnen de machts- en invloedssfeer van het Heilige Roomse Rijk.\nRond 1220 wierf hertog Hendrik I mijnwerkers uit westelijkere mijnbouwgebieden: Saksen en Th\u00fcringen. Zij bevolkten de nederzettingen Goldberg (Z\u0142otoryja) en L\u00f6wenberg (Lw\u00f3wek) die als eerste (vanaf 1202) Maagdenburgse en lokale stadsrechten verwierven en dat was het begin van een massale instroom van handwerkslieden, handelaren en boeren. Zij waren bij de grondbezitters zeer welkom en werden door dezen actief geworven in de Duitse landen, waaronder toentertijd ook Nederlanden vielen. Deze voorkeur van de adellijke en geestelijke grondbezitters was een gevolg van hun hogere technische ontwikkeling die hen in staat stelden de enorme moerasgebieden langs de Oder (Odra) en dichte oerbossen in het bergland (Reuzengebergte) te ontginnen en tot economische waarde te brengen en omdat hun stadsrecht een moderne vormwijze van het organiseren van gemeenschappen van handwerkers en handelaren garandeerde. Eerst nog vond een verwoestende inval van Tataars-Mongoolse legers (de Gouden Horde) en een vernietigende veldslag in 1241 bij Liegnitz (Legnica) plaats. Toen zij zich, ondanks deze overwinning, teruggetrokken hadden, was de Duitse oostkolonisatie voor de wederopbouw des te meer noodzakelijk.\nIn de 13de eeuw werden ruim 1.200 nieuwe dorpen gesticht en oude dorpen vernieuwd door Duitstalige en, opvallend in de stad Breslau, ook Waalse immigranten, die ruime eigendomsrechten en in de eerste vestigingsjaren belastingvrijheid kregen, en daarnaast naar hun eigen recht hun zakelijke overeenkomsten en geschillen mochten registreren en berechten. De kolonisten bevonden zich in een aanzienlijk betere en vrijere rechtspositie dan de autochtone bevolking, reden waarom beide groepen zich pas in de 15de eeuw begonnen te mengen. Zij kwamen voornamelijk uit Saksen en Th\u00fcringen. Zij stichtten te midden van de nieuwe en van de oudere dorpen 130 meest kleine steden met de functie van regionale handelscentra, nieuw gesticht of op een oudere basis heringericht met een autonoom burgerbestuur naar Duits (als regel Maagdenburger, maar soms ook L\u00f6wenberger) stadsrecht. Het stedelijk bestuur werd vanaf 1220 in het Duits naast het Latijn gevoerd. Het vorstelijk en kerkelijk bestuur gebruikten sinds de 13de eeuw naast Latijn ook het Tsjechisch en pas in de derde plaats het Pools als schrijftaal omdat de Silezische hertogen (piasten) zich in deze tijd losmaakten van het Poolse koningschap en de Boheemse koningen als hun directe leenheren erkenden. Sinds de 14de eeuw waren zij door huwelijk nauw verbonden geraakt met de adel van het Duitse Rijk en gaven zij aan hun hofkanselarij het Duits de voorrang.\nOok kloostergemeenschappen uit het Duitse Rijk, voornamelijk Cisterci\u00ebnzers, kregen in de 13de eeuw in ruime mate land ter ontginning geschonken van de Silezische hertogen en stichtten daar om hun nieuwe kloostervestiging ook dorpen, nieuwe of in combinatie met al bestaande dorpen. Rond 1300 werd Silezi\u00eb bewoond door 450.000 mensen, waarvan waarschijnlijk toen al minder dan de helft uit de oorspronkelijke Slavische (naar modern begrip Poolse of Tsjechische) bevolking bestond, en de andere helft reeds uit nieuwe \u2018Duitse\u2019 immigranten. In Neder-Silezi\u00eb kregen die immigranten in de 14de eeuw de overhand en verdween de taal van de Slavische bevolking in het verloop van enkele eeuwen. Vooral de nauwelijks bewoonde bergachtige gebieden werden door de kolonisten nieuw ingericht. De voor kolonisatie minder aantrekkelijke streken benoorden de rivier de Oder bleven tot in de 18de eeuw grotendeels Poolstalig. In Opper-Silezi\u00eb werden de daar kleinere aantallen immigranten echter opgenomen in de talrijkere Slavische bevolking en konden voornamelijk enkele steden zich een aantal eeuwen als Duits- of tweetalig blijven onderscheiden. Op het Oppersilezische platteland trad onder de Duitse gemeenschappen een verpoolsing op onder invloed van contacten met het koninkrijk Polen en de geestelijkheid, opgeleid aan de universiteit van Krakau, die bijdroeg aan de Contrareformatie in dit gebied.\nIn hun strijd met een centraal Pools koningschap kozen de Silezische vorsten (Piasten) er in 1326 definitief voor om alle banden met het Poolse koningschap door te snijden. Zoals aan het Boheemse hof werd nu ook de hofcultuur van het Duitse Rijk voorgoed maatgevend aan de Silezische vorstenhoven en Duits en Tsjechisch de definitieve hoftalen. Overigens was die Duitse culturele invloed toen al sinds meer dan een eeuw aan het toenemen, mede omdat de adel en ook de hertogen bij voorkeur vrouwen uit de adel van het Duitse Rijk hadden gehuwd en zich via familierelaties met de Duitse feodaliteit hadden verbonden. Een van de eersten en de bekendste was de echtgenote van de Piastenhertog Hendrik I, de in 1267 heilig verklaarde Hedwig von Andech-Meran - in Polen \u015aw. Jadwiga genoemd - die de patrones is van Silezi\u00eb. Haar graf, in het door haar gestichte, en vanuit het moederklooster in haar geboortestreek Franken (nu noordelijk Beieren) bevolkte, Cisterci\u00ebnzerinnenklooster in Trebnitz (Trzebnica), is nog steeds een drukbezocht bedevaartsoord.\nHertogdom Silezi\u00eb.\nBoles\u0142aw III Scheefmond bepaalde dat het Poolse koninkrijk na zijn dood zou worden verdeeld onder alle erfgerechtigde zoons, waardoor na zijn dood in 1138 een zelfstandig hertogdom Silezi\u00eb ontstond. In 1163 viel ook dit uiteen in de hertogdommen \"Breslau\" (Wroc\u0142aw) en \"Ratibor\" (Racib\u00f3rz), waarvan zich in de dertiende eeuw in Neder-Silezi\u00eb de hertogdommen \"Liegnitz\" (Legnica), \"Glogau\" (G\u0142og\u00f3w), \"Jauer\" (Jawor) en \"Schweidnitz\" (\u015awidnica) afsplitsten en in Opper-Silezi\u00eb \"Oppeln\" (Opole) en \"Teschen\" (Cieszyn/T\u011b\u0161\u00edn). Ook daarna vond nog een reeks opdelingen en samenvoegingen plaats, zodat er eind vijftiende eeuw zestien Silezische staten bestonden. Koning Johann van Luxemburg (Jan de Blinde) van Bohemen bracht aan het begin van de veertiende eeuw vrijwel alle Silezische hertogdommen onder de Boheemse kroon en daarmee bij het Duitse, zogenoemd Heilige Roomse Rijk. In 1335 bewoog hij de Poolse koning Casimir III de Grote ertoe officieel af te zien van zijn aanspraken op Silezi\u00eb.\nSilezi\u00eb schaarde zich in de strijd tegen de Boheemse Hussieten aan de zijde van keizer Sigismund, tevens Boheems koning, en had daardoor erg te lijden onder de brute hussitische plundertochten gedurende de Hussitenoorlogen (1425-1436). Tijdens de Reformatie gingen sinds ca. 1530 de meeste steden en feodale heerschappen, waaronder de hertogen, over tot het lutheranisme. De bisdommen en hun uitgestrekte territoria bleven Rooms-katholiek. In deze tijd verloor het Tsjechisch, nu verbonden met het Hussitisme, gaandeweg zijn positie als taal van bestuur en rechtspraak om deze functie over te laten aan het Hoogduits. Het Pools herkreeg in het kielzog van de Contrareformatie en ook deels ten koste van het Tsjechisch een functie als bestuurstaal in Opper-Silezi\u00eb.\nHabsburgse tijd.\nTezamen met Bohemen viel Silezi\u00eb in 1526 toe aan het huis Habsburg en zo kwam het rechtstreeks onder de keizer van het Duitse Rijk. Het in de jaren 1522-1555 grotendeels luthers-protestants geworden gebied (vooral Neder-Silezi\u00eb) zocht in de Dertigjarige Oorlog (1618-1648), steun bij de coalitie van de protestantse vorsten en steden tegen de Habsburgers. Tevergeefs en met keizerlijke steun zouden na de oorlog de rooms-katholieken gaan domineren, ondanks dat zij in Neder-Silezi\u00eb numeriek maar een derde van de bevolking uitmaakten. De Contrareformatie, georganiseerd door de jezu\u00eften, bracht grote delen van de Silezische bevolking na 1576 terug naar het katholieke geloof, terwijl veel protestantse vluchtelingen uitweken naar de Poolse grensgebieden waar de godsdienstvrijheid door enkele adellijke families gegarandeerd werd. Na het sluiten van de vrede in 1648 drukten de grote verwoestingen van de Dertigjarige Oorlog twee eeuwen lang op de economie en ging de bevolking in aantal sterk terug. Lutheranen moesten zich schikken in een tweederangspositie en hun kerken definitief aan de katholieken afstaan, behalve in de vorstendommen Liegnitz (Legnica), Ohlau (O\u0142awa) en Brieg (Brzeg), die pas in 1675 onder Habsburg kwamen. Alleen Opper-Silezi\u00eb werd geheel gerekatholiceerd.\nLutherse vorsten, met name de Pruisische hertogen, later koningen, stelden zich op als beschermers van de protestanten en dwongen na herhaaldelijke militaire conflicten in de vredessluitingen af dat de lutheranen het recht kregen om in verschillende steden buiten de stadspoorten hun eigen kerken te bouwen (Friedenskirchen). Met het oog op de snelle uitvoering van een eventueel bevel tot directe afbraak wanneer de aanscherping van de Contrareformatie dit zou eisen, stonden de Habsburgers dit alleen toe wanneer zulke kerken een provisorisch karakter (van hout) behielden. Ook vlak over de grens gaven enkele katholieke Poolse vorsten de gelegenheid om zulke kerken (Gnadenkirchen) te bouwen in een reeks van hun grensstadjes, niet primair uit religieuze tolerantie maar om rijke protestantse handwerkslieden aan te werven en van hun economische bedrijvigheid en belastingafdrachten te kunnen profiteren. In 1711 kon de Zweedse koning de Habsburgse keizer bij de Conventie van Altr\u00e4nstadt afdwingen om 130 kerken terug te geven en lutherse scholen toe te staan. In 1742 veroverde Frederik de Grote van Pruisen Silezi\u00eb, hoewel ternauwernood en tegen grote financi\u00eble inspanningen. De religieuze verhoudingen en bezitsrechten liet hij ongewijzigd, hoewel nu overal met staatssteun wel lutherse kerken gebouwd konden worden.\nDe meest indrukwekkende bewaard gebleven houten vredeskerken staan in Schweidnitz (\u015awidnica) en Jauer (Jawor), de Vredeskerken in Jawor en \u015awidnica, sinds 2001 werelderfgoed. Zij werden, nadat de oorspronkelijke Duitse bevolking in 1945 verjaagd en verdreven was - zie Verdrijving van Duitsers na de Tweede Wereldoorlog - overgedragen aan het consistorium van de Pools-lutherse kerk in Warschau, maar hebben nu alleen een museale functie omdat zich ter plaatse geen lutherse gemeenten meer bevinden.\nPruisisch-Duitse tijd.\nDe Pruisische koning Frederik II de Grote viel na de dood van de Habsburgse keizer Karel VI in 1740 Silezi\u00eb binnen. Formeel kon hij aanspraak maken op een deel van Silezi\u00eb op grond van een in 1537 met Frederik II van Liegnitz (Legnica) gesloten erfovereenkomst, maar het was hem ook om economisch gewin te doen want Silezi\u00eb was door zijn mijnbouw en textielindustrie in de achttiende eeuw een van de welvarendste delen van het Habsburgse rijk. Maar de verovering van 1740-'42 was nog niet beslissend en in de drie Silezische Oorlogen (1740-1742, 1744-1745 en 1756-1763) moest Pruisen Oostenrijkse invallen het hoofd bieden. Pas in 1763 gaf Oostenrijk de aanspraken op Silezi\u00eb op, met uitzondering van het zuidelijke deel, sindsdien Oostenrijks Silezi\u00eb bestaande uit \"Teschen\", \"Troppau\" (Opava) en \"J\u00e4gerndorf\" (Krnov).\nOnder het Pruisische bestuur vormde Silezi\u00eb sinds 1815 een provincie, die ook delen van de Lausitz omvatte. Het oostelijk deel van Opper Silezi\u00eb industrialiseerde in de negentiende eeuw sterk en werd een van de belangrijkste Duitse industriegebieden. Hoewel Neder-Silezi\u00eb al vroeg vrijwel geheel Duitstalig geworden is, zou Opper-Silezi\u00eb pas door deze industrialisatie en verstedelijking een groeiende germanisatie ondergaan. Maar op het platteland bleef de bevolking daar overwegend het Silezisch-Poolse dialect spreken.\nAls provincie van het koninkrijk Pruisen behoorde Silezi\u00eb sinds 1871 tot het Duitse Keizerrijk. Na de Duitse nederlaag in de Eerste Wereldoorlog organiseerden de geallieerden een volksraadpleging over de vraag of Opper-Silezi\u00eb Duits moest blijven of Pools moet worden. Ondanks het feit dat 60% v\u00f3\u00f3r Duitsland stemde, werd het delfstofrijke oosten van het gebied met het grootste deel van de industrie toch aan de Polen toegekend. Daarmee werd een roerige periode (1919-1921) besloten van pro-Poolse zogenaamde \"Silezische Opstanden\" en daartegen in het geweer komende Duitse vrijkorpsen. Een grote Duitstalige, althans Duitsgezinde, bevolkingsgroep onder de Opper-Silezi\u00ebrs in dit afgestane deel kwam nu binnen de Poolse grenzen terecht. Om spanningen in goede banen te leiden werd door de Volkenbond een minderheidsstatuut opgesteld voor de bescherming van hun rechten, maar dat loste de spanningen niet op omdat Polen het gebied wilde poloniseren en zich dat niet goed liet verenigen met de handhaving van minderhedenrechten. In het westelijke deel dat Duits bleef werden de rechten voor de Pools minderheid evenmin ge\u00eberbiedigd en na de nationaalsocialistische machtsovername (1933) buiten de orde gesteld. Tussen 1920 en 1940 vertrokken enkele honderdduizenden Silezi\u00ebrs van de ene naar de andere zijde van de staatsgrens.\nHet Opper-Silezische Hultschiner L\u00e4ndchen viel - in 1919 ondanks een Duitsgezinde meerderheid - aan de nieuwe staat Tsjecho-Slowakije toe, evenals het grootste deel van Oostenrijks Silezi\u00eb. Tsjecho-Slowakije en Polen betwistten elkaar Teschen, dat naast een Duitse vooral stedelijke ook een aanzienlijke Poolse en Tsjechische bevolking had. Dit leidde tot een opdeling van het gebied in Cieszyn (Polen) en \u010cesk\u00fd T\u011b\u0161\u00edn (Tsjecho-Slowakije), die het conflict echter niet oploste.\nTsjechisch Silezi\u00eb werd na de Conferentie van M\u00fcnchen (1938) als deel van Sudetenland, Duits, met uitzondering van Teschen, dat door Polen werd bezet en geannexeerd in datzelfde jaar. De bevolking werd aan een verpoolsingspolitiek onderworpen en Tsjechische dissidenten gearresteerd. Dit duurde tot september 1939 toen Duitsland Polen binnenviel en zowel Opper-Silezi\u00eb alsook Teschen veroverde en annexeerde. Begin 1945 kwam Silezi\u00eb in handen van het Rode leger. Na de Tweede Wereldoorlog werd geheel Silezi\u00eb ten oosten van de Oder-Neissegrens onder toezicht van de regering van de Volksrepubliek Polen geplaatst. Dit kwam in feite neer op een de facto-annexatie door Polen. Een klein deel van de provincie Silezi\u00eb met steden als G\u00f6rlitz, Niesky en Hoyerswerda, gelegen ten westen van de Neisse en historisch tot de Opper-Lausitz behorend, bleef deel van Duitsland in de Duitse Democratische Republiek. De stad G\u00f6rlitz waar de Neisse doorheen liep, werd verdeeld in een Duits en een Pools deel dat sinds 1945 Zgorzelec heet. Ook Frankfurt an der Oder verloor door de nieuwe grensrivier haar oostelijke voorstad, die sindsdien S\u0142ubice heet. Guben (Gubin) werd Pools en verloor haar westelijke voorstad Altsprucke, evenals K\u00fcstrin als Kostrzyn nad Odr\u0105 dat ook Pools werd en daarmee haar westelijke voorstad K\u00fcstriner Vorland verloor.\nPoolse tijd.\nVan de 4,5 miljoen Duitstalige Silezi\u00ebrs was een groot deel begin 1945 op de vlucht gegaan voor de Sovjet-troepen. Een deel van hen keerde in de maanden na de oorlog terug uit hun schuilplaatsen in het Sudetengebergte en uit Bohemen, maar in 1946-1947 verdreef de Poolse regering het grootste deel van de teruggekomenen alsnog. Zie Verdrijving van Duitsers na de Tweede Wereldoorlog. Tweetaligen die ook Pools- of Tsjechisch konden spreken en die voornamelijk in Opper-Silezi\u00eb woonden, mochten blijven. Zij konden aan deportaties en etnische zuiveringen ontkomen na een politieke zuivering op grond van hun gedrag tijdens de oorlog en als zij van hun kennis van de Poolse taal, dat wil zeggen de plaatselijke dialecten, konden getuigen.\nVele honderdduizenden eentalige Duitse burgers kwamen om in interneringskampen vaak voormalige nazikampen, waarvan Lambsdorf (Lambowice) het beruchtste was, of bij hun vlucht dan wel tijdens hun deportatie. Als Duitsers onvervangbaar nut voor de technische bedrijfsvoering in de zware industrie bezaten, mochten zij voorlopig met de status van vreemdelingen blijven tot 1957. Daarna moesten ze vertrekken zodra zij in hun beroep vervangen konden worden. Veel tweetaligen in Opper-Silezi\u00eb die de Poolse nationaliteit aan hadden mogen nemen, emigreerden in de loop van de jaren toch naar West-Duitsland. De achterblijvers vormen nog steeds de oorspronkelijke bevolking maar zijn in de minderheid geraakt tegenover immigranten uit overig Polen. Een deel van hen vroeg na 1990 de status van Duitse minderheid aan. Zij wonen met name rond Opole (\"Oppeln\"). Zie Duitse minderheid in Polen. Polen herbevolkte onder andere met name K\u0142odzko (het oude graafschap Glatz in Neder-Silezi\u00eb) in het kader van Operatie Wis\u0142a (1947) met, door de Sovjet-Unie tot verhuizing gedwongen, Galici\u00ebrs (Oekra\u00efners), en meer specifiek met de bergbewoners in het Tatragebergte (onder wie de Bojken en Lemken) en de bevolking uit het gebied rond Sanok. Deze groepen verzetten zich namelijk tegen het Pools-communistische staatsgezag en hun verhuizing naar Silezi\u00eb moest hun integratie bespoedigen door verspreiding onder de Polen die zich hier ook als nieuwkomers vestigden. Niettemin onderscheiden ze zich nog altijd door hun orthodox-ge\u00fcnieerde gemeenten en kerkgebouwen.\nPolen nam het herstel en de uitbreiding van de zware industrie in Opper-Silezi\u00eb na 1945 voortvarend ter hand. Het gebied rond Katowice (\"Kattowitz\") groeide uit tot \u00e9\u00e9n groot industriegebied, maar door afwezigheid van enig milieubewustzijn, werd de streek ook een van de meest vervuilde streken van Polen. Sinds het eind van de twintigste eeuw en door druk vanuit de Europese Unie krijgt milieubescherming meer aandacht.\nGeografie.\nSilezi\u00eb wordt verdeeld in Neder-Silezi\u00eb in het noordwesten en Opper-Silezi\u00eb in het zuidoosten. Binnen Neder-Silezi\u00eb onderscheidt men de agrarische Silezische laagvlakte tussen Opole en G\u0142og\u00f3w met de grootste stad van het gebied, Wroc\u0142aw; het voorgebergte van de Sudeten tussen Jawor en Nysa, een landbouw- en industriegebied; en de Sudeten zelf langs de Tsjechische grens, rijk aan steenkool en bekend om het landschap. Neder-Silezi\u00eb behoort in Polen tot het gelijknamige woiwodschap Neder-Silezi\u00eb, Duits Neder-Silezi\u00eb tot de deelstaten Brandenburg en Saksen. De grootste steden van het gebied zijn Wroc\u0142aw (\"Breslau\"), Wa\u0142brzych (\"Waldenburg\"), Legnica (\"Liegnitz\"), Jelenia G\u00f3ra (\"Hirschberg\") en Lubin (\"L\u00fcben\") in Polen en G\u00f6rlitz en Hoyerswerda in Duitsland.\nOpper-Silezi\u00eb, verdeeld over de Poolse woiwodschappen Opole en Silezi\u00eb en met een klein deel in Tsjechi\u00eb, kent een grote industri\u00eble agglomeratie rond Katowice met circa 2,5 miljoen inwoners (Zwart Silezi\u00eb), maar kent ook een groen gebied in het zuiden (Groen Silezi\u00eb) en in het oosten de Beskiden, waar wintersport kan worden beoefend. De grootste steden zijn Katowice (\"Kattowitz\"), Cz\u0119stochowa (\"Tschenstochau\"), Sosnowiec (\"Sosnowitz\"), Gliwice (\"Gleiwitz\"), Zabrze (\"Hindenburg\"), Bytom (\"Beuthen\"), Bielsko-Bia\u0142a (\"Bielitz-Biala\"), Ruda \u015al\u0105ska, Rybnik, Tychy (\"Tichau\"), D\u0105browa G\u00f3rnicza (\"Dombrowa\") en Opole (\"Oppeln\")."}
{"id": "6288", "revid": "154519", "url": "https://nl.wikipedia.org/wiki?curid=6288", "title": "Slag op het Lechveld", "text": "De Slag op het Lechveld, die plaatsvond aan de Lech bij het Zuid-Duitse Augsburg, maakte in 955 een eind aan meer dan een halve eeuw van Hongaarse strooptochten in Europa. Hier hadden vooral Duitsland en Noord-Itali\u00eb last van, maar ook Frankrijk, Zuid-Itali\u00eb en zelfs Spanje waren niet veilig voor de gevreesde bereden boogschutters.Otto I bracht de Hongaren een zo grote nederlaag toe dat er volgens de legende niet meer dan zeven Hongaren van het slagveld terugkeerden. De nomadische Hongaren gingen zich vanaf dat moment aan hun Europese omgeving aanpassen.\nAanloop.\nIn 953 waren de Hongaren door Duitse opstandelingen te hulp gevraagd en de Hongaren waren maar al te graag bereid deze hulp te bieden om tegelijkertijd plundertochten te houden in Duitsland. In 954 boden deze plundertochten Otto echter al de gelegenheid de adel achter zich te verenigen en de opstand te onderdrukken. Toen de Hongaren doorgingen met hun plundertochten, die in snel tempo zich uitbreidden van Duitsland tot zelfs Itali\u00eb, Frankrijk en Noord-Spanje, besloot Otto definitief met ze af te rekenen. In het verleden was al gebleken dat de oversteekplaats van de Lech, bij het Lechveld in Augsburg, een geschikte plaats was om terugkerende Hongaren te verslaan: doordat de heuvels daar dicht aan de rivier liggen was daar geen ruimte voor de Hongaren om hun gevreesde lichte cavalerie te laten manoeuvreren - en als die zich niet snel kon verplaatsen waren ze geen partij voor de Duitse zware cavalerie. Daarbij kwam nog het voordeel dat een terugkerend leger was verzwakt door de plundertocht, was beladen met buit, vermoedelijk minder gedisciplineerd was en bovenal zich niet eenvoudig kon terugtrekken: de weg naar het veilige thuisland werd immers door de tegenstander bezet.\nDe Hongaren moesten de Duitsers dus uit hun tent lokken en tot een beslissende slag dwingen op een terrein dat door hen zelf werd gekozen. Om dit te bereiken belegerden ze Augsburg, een bisschopstad onder leiding van bisschop Ulrich. Otto I verzamelde terzelfder tijd zijn troepen te Ulm. De Hongaren hoorden dat de koning onderweg was en reden hun tegenstanders tegemoet. In het beboste gebied ten zuidwesten van Augsburg, het Rauherforst, waren de Duitsers (redelijk) veilig voor de Hongaarse pijlen maar was hun gezichtsveld zeer beperkt.\nDe slag.\nOtto bereidde de veldslag zorgvuldig voor en posteerde bovendien troepen langs alle vluchtroutes, met opdracht om vluchtende Hongaren aan te vallen en zo veel mogelijk te doden. Over het verloop van de slag is niet veel bekend. De Hongaren zouden de Duitse achterhoede hebben overvallen en de Boheemse en Zwabische troepen daar hebben verjaagd. Ze verzuimden echter de aanval door te zetten maar begonnen de Duitse voorraden te plunderen. Dit gaf Koenraad de Rode de gelegenheid een tegenaanval uit te voeren en de Hongaren terug te drijven. Tijdens een gevechtspauze zou Koenraad zijn helm hebben afgezet, en toen door een pijl zijn gedood. De veldslag moet kort maar bloedig zijn geweest. Veel historici denken dat de Hongaren de kapitale fout maakten om zich niet te verplaatsen en de zware ruiterij der Duitsers op zich hebben laten afkomen. De vlucht van de Hongaren over de Lech naar het westen was nog zo massaal dat de inwoners van Augsburg dachten dat hun stad werd aangevallen.\nNasleep.\nIn de volgende dagen werden in de wijde omgeving nog kleine groepen van Hongaren stelselmatig gedood. Volgens de monnik Widukind van Corvey en de geestelijke Gerhard van Augsburg vonden in de dagen na de eigenlijke slag de meeste (vluchtende) Hongaren de dood en moet de vernietiging van dit leger gezien worden over meerdere dagen. De Hongaarse edelen en aanvoerders werden gevangengenomen en in Regensburg tijdens een massa-executie gedood.\nRegenweer.\nDe Hongaarse kroniekschrijver Simon De Keza schreef eeuwen later dat Otto I de slag gewonnen had omdat het regende. Op zich geen onaannemelijke gedachte daar bereden boogschutters bij koud en nat weer niet op hun best waren; de verschillende delen van hun (gelijmde) bogen kwamen dan los."}
{"id": "6292", "revid": "154519", "url": "https://nl.wikipedia.org/wiki?curid=6292", "title": "Prehistorie", "text": "Prehistorie, voorgeschiedenis of oertijd is een periode in de geschiedenis. De precieze afbakening en definitie van deze periode is omstreden binnen de historiografie. In ruime zin verwijst de term naar het verliggende verleden, en omvat dan eventueel de gehele geschiedenis van de aarde, sinds haar ontstaan. Vaker verwijst de term naar de periode vanaf het ontstaan van het leven, of nog beperkter, vanaf het ontstaan van de mensachtigen, de voorouders van de Homo sapiens. \nDe wetenschappelijke en meest gangbare definitie van de prehistorie is 'de periode uit de menselijke geschiedenis waarvan geen leesbare, geschreven bronnen beschikbaar zijn'. Het eindpunt van de prehistorie is dan het jaar waarin de oudst bekende \u00e9n ontcijferde bron is geschreven. Dit kan per cultuur of gebied op aarde verschillen: uit China en Egypte zijn veel oudere geschreven bronnen bekend dan uit West-Europa. De Egyptische hi\u00ebrogliefen werden echter pas in 1822 ontcijferd. V\u00f3\u00f3r die tijd was de Egyptische beschaving dus prehistorie, vanaf 1822 behoort ze tot de historie. \nPaul Tournal bedacht de term \"Pr\u00e9-historique\" oorspronkelijk om de vondsten die hij in grotten in Zuid-Frankrijk had gedaan te beschrijven. Het woord werd in 1830 opgenomen in het Frans om de periode voor de uitvinding van het schrift aan te duiden en in 1851 door Daniel Wilson in het Engels ge\u00efntroduceerd.\nOntstaan van de mens.\nEr zijn twee belangrijke verklaringsmodellen voor het ontstaan van de moderne mens, Homo sapiens: het paleoantropologische, multiregionale model, dat zich baseert op een statistische analyse uit 1998 van Alan R. Templeton, en de algemener aanvaarde enkele-oorspronghypothese.\nProblemen bij de bestudering van de prehistorie.\nDe klassieke definitie van de prehistorie is 'de periode van de menselijke geschiedenis waarvoor men geen geschreven bronnen heeft, of waarvan de overgeleverde bronnen niet ontcijferd zijn'. Deze definitie staat zowel qua criterium als qua datering ter discussie.\nDe term 'prehistorie' werd in de 20e eeuw minder strikt gedefinieerd, toen de grens tussen geschiedenis - de interpretatie van geschreven en mondelinge bronnen - en andere disciplines minder rigide werd. Tegenwoordig baseren historici van alle bestudeerde periodes, niet alleen die van de prehistorie, zich op bewijsmateriaal uit vele gebieden, en beperken ze zich niet tot geschreven of orale, of andere symbolisch gecodeerde, verhalende bronnen. Bovendien wordt de term 'prehistorie' in toenemende mate vervangen door de term 'geschiedenis'; bijvoorbeeld geschiedenis van de aarde, geschiedenis van het heelal. Toch blijft in met name de sociale wetenschappen het onderscheid tussen beide termen van belang. De menselijke prehistorie is het onderzoeksgebied van archeologen en antropologen (biologische antropologie), die opgravingen, geografische overzichten en wetenschappelijke analyses gebruiken, om de aard en het gedrag van mensen zonder schrift te ontsluieren en interpreteren.\nDe prehistorie omvat relatief een veel grotere periode van de menselijke geschiedenis, waarbij de prehistoricus bovendien de activiteiten van anonieme archeologische culturen, in plaats van uit verhalende bronnen bekende naties of individuen bestudeert. Daar de studie van de prehistorie beperkt blijft tot materi\u00eble overblijfselen, blijft het een verhaal van anoniemen. Daarom zijn termen, gebruikt door prehistorici, als neanderthaler of de ijzertijd, arbitraire benamingen, en is hun precieze definitie onderwerp van discussie.\nMethodologische problematiek.\nOnderwerp van prehistorische onderzoek zijn, anders dan bij de andere historische disciplines, uitsluitend bronnen in de vorm van voorwerpen: respectievelijk keramiek, van metaal, hout, glas, steen of bot gemaakte artefacten, afval. Dergelijke voorwerpen worden aangetroffen, bijvoorbeeld in opgegraven nederzettingen of grafheuvels, of soms ook als toevallige vondst. Vervolgens worden ze geanalyseerd met vormkundig-typologische, historische en sociaalhistorische, maar ook natuurwetenschappelijke analyse-methoden als dendrochronologie, de C14-methode en met statistische methoden.\nProblematisch is daarbij dat veel door mensen gebruikte materialen, zoals hout en textiel, slecht, of niet geconserveerd zijn. Het beeld dat op basis van archeologische vondsten van een bepaalde prehistorische samenleving ontstaat, is dus altijd onvolledig.\nDe enorme omvang van de onderzochte periode, vanaf het begin van de ontwikkeling van de mensheid, circa twee miljoen jaar geleden tot de nieuwe tijd, biedt de mogelijkheid tijdvakoverschrijdende vergelijkingen te maken, en daardoor zeer langdurige trends waar te nemen. Ook kan er binnen deze context een zeer groot aantal menselijke culturen worden onderzocht.\nBegin van de prehistorie.\nDe prehistorie begint met het verschijnen van de mens. Dat werpt meteen nieuwe problemen op: hoe vast te stellen of een mensachtige die een paar miljoen jaar geleden leefde al als mens moet worden beschouwd? Verder zijn er nog steeds heel weinig fossielen, en die komen allemaal van maar een klein aantal, rijke vindplaatsen. Wat het begin van de prehistorie is hangt dus af van de uitgangspunten van de onderzoekers, en de door hen gebruikte criteria om de mens te defini\u00ebren. Deze criteria kunnen antropologisch, cultureel of filosofisch zijn.\nHet geslacht Homo verscheen met het ontstaan van de \"Homo rudolfensis\", ca. 2,9 miljoen jaar geleden, en vervolgens van \"Homo habilis\", 2,4 miljoen jaar geleden, twee soorten die naast elkaar bestonden in Oost-Afrika. Beide soorten liepen al rechtop en maakten waarschijnlijk stenen werktuigen, twee kenmerken die lange tijd zijn beschouwd als eigen aan de menselijke soort. Recentere ontdekkingen hebben aangetoond dat de oudere Australopitheci ook al tweebenig waren. De oudste lithische industrie\u00ebn vallen weliswaar samen met de vroegste vertegenwoordigers van \"Homo\" maar ook met die van de Paranthropi, vroege robuuste Australopitheci, en het is onmogelijk te bepalen welke soort verantwoordelijk was voor het ontstaan van deze industrie\u00ebn.\nAl naargelang men van mening is dat de mens enkel door het geslacht \"Homo\" of eveneens door het geslacht \"Australopithecus\" wordt vertegenwoordigd, begint de prehistorie dus respectievelijk ongeveer 3 of 5 miljoen jaar geleden.\nNeolithische revolutie of evolutie?\nDe neolithische revolutie is de overgang van een samenleving van jager-verzamelaars naar een sedentaire agrarische samenleving. Tegenwoordig spreekt men in de geschiedwetenschap niet meer van een neolithische \"revolutie\", maar van een neolithische \"evolutie\". Het is namelijk gebleken dat deze overgang langer duurde en geleidelijker verliep dan men aanvankelijk dacht, van een in korte tijd opgetreden revolutie bleek geen sprake te zijn. De term neolithische revolutie is echter ingeburgerd geraakt; de term evolutie wordt voorlopig alleen gebruikt door historici en archeologen.\nEinde van de prehistorie.\nHet schrift is te beschouwen als voortgekomen uit een kunstmatig geheugensysteem. Er is in de archeologische vondsten een geleidelijke overgang waarneembaar van het turven van hoeveelheden, tot uitgebreidere teksten. Mesopotami\u00eb en Egypte lijken, onafhankelijk van elkaar, vroeg in het vierde millennium v. Chr. dezelfde ontwikkeling te hebben doorgemaakt.\nHet verschijnen van het gebruik van het schrift, rond 3300 v. Chr., als criterium voor het einde van de prehistorie is in meer dan \u00e9\u00e9n opzicht problematisch:\nDe notie protohistorie werd ge\u00efntroduceerd voor de volkeren die zelf nog geen schrift bezitten, maar die in teksten van andere volkeren uit die tijd worden vermeld. Zo worden de volkeren van de Nederlanden voor het eerst vermeld in de geschriften van de Romeinse \"proconsul\" Gaius Julius Caesar, met name zijn \"De bello Gallico\". Deze ge\u00efsoleerde beschrijving volstaat echter niet voor een duidelijke en volledige afbakening.\nRecente herdefini\u00ebringen.\nEen economisch-sociale definitie.\nDe huidige tendens is om zich niet meer op (te veranderlijke) chronologische maar op economische en sociale criteria te baseren:\nEen verhalende-bronnendefinitie.\nEen andere definitie van prehistorie is: \"het tijdperk waarover we geen verhalende maar enkel archeologische bronnen hebben\". Met verhalende bronnen worden hier zowel schriftelijke als mondelinge bronnen bedoeld.\nChronologische indelingen van de prehistorie.\nDrieperiodensysteem.\nPrehistorische culturen worden doorgaans gekarakteriseerd op basis van de kenmerkende materialen waarvan ze gebruiksvoorwerpen maakten. Men onderscheidt dan de steentijd, de bronstijd en de ijzertijd.\nDeze indeling in drie perioden gaat terug op de Deense museumconservator Christian J\u00fcrgensen Thomsen uit 1820. Gebaseerd op Deense vondsten bestond zijn steentijd in wezen uit wat nu de nieuwe steentijd wordt genoemd. Ook de Deen Jens Jacob Worsaae droeg in 1859 bij aan de discussie, door er op te wijzen dat er nog een oudere periode dan Thomsens steentijd moest zijn, de zogenaamde oude steentijd. \nSir John Lubbock (1834 - 1913) verfijnde de classificatie door de steentijd onder te verdelen in twee periodes, namelijk het paleolithicum (oude steentijd) en het neolithicum (nieuwe steentijd), op basis van het al dan niet gepolijst zijn van de stenen. \nIn 1872 werd door Hodder M. Westropp in zijn werk \"Pre-historic phases; or, Introductory essays on pre-historic archaeology\" de benaming mesolithicum voor het eerst gebruikt om de overgangsfase tussen paleo- en neolithicum aan te duiden. De term zou echter pas in de jaren 30 van de 20e eeuw aanslaan.\nHet huidige systeem gebruikt een aantal periodes, van zeer ongelijke duur, die zijn gebaseerd op de bijzonderheden van materi\u00eble culturen. Deze indeling in periodes, gebaseerd op de studie van duurzame restanten (vooral van stenen voorwerpen, maar daarnaast ook van voorwerpen uit keramiek en metaal), is verder verfijnd dankzij de moderne onderzoeksmethodes en -technieken.\nDeze periodes hebben vooral een chronologisch, en zelfs cultureel, belang. Voor de oudere periodes van het paleolithicum zijn de culturele verschillen tussen de verschillende industrie\u00ebn moeilijk aan te tonen en de veranderingen kunnen bovendien in verband staan met de functie van de sites alsook met het gebruikte materiaal.\nSommige periodes kunnen niet over heel de Oude Wereld worden vastgesteld of worden niet door de hele wetenschappelijke gemeenschap aanvaard. Zo wordt het begrip mesolithicum met name voor Europa gebruikt, elders spreekt men van epipaleolithicum of in Oost-Azi\u00eb van vroeg-neolithicum. Ook is dit het geval voor de kopertijd of chalcolithicum. Doordat koper zeldzaam was en vaak naast andere materialen werd gebruikt (zoals steen), blijft het gebruik van de term \"kopertijd\" voor vele regio's problematisch.\nAndere indelingen.\nVoor sommige streken gebruikt men een aparte benaming voor een bepaalde periode die overeenkomt met een of meerdere van de periodes uit het drieperiodensysteem (bv. Jomon in Japan).\nDe Afrikaanse steentijd wordt ook wel ingedeeld in\nVoor de Precolumbiaanse geschiedenis van de Nieuwe Wereld, die een geheel eigen dynamiek had, gebruikt men een andere indeling:"}
{"id": "6296", "revid": "46715", "url": "https://nl.wikipedia.org/wiki?curid=6296", "title": "Akoestiek", "text": "Akoestiek is de wetenschap die zich bezighoudt met geluid. Geluid bestaat uit trillingen die zich voortplanten door een medium. Dat is in de meeste gevallen lucht, maar geluid plant zich ook in andere gassen en vloeistoffen voort. Geluid plant zich in longitudinale golven voort. De akoestiek heeft verschillende praktische toepassingen.\nOnder akoestiek van een ruimte wordt de invloed verstaan die de ruimte op de klank en nagalm van geluid heeft. Dan kan er bijvoorbeeld over worden gesproken dat de ruimte een goede of een slechte akoestiek heeft. Bedoeld wordt dan dat de eigenschappen van die ruimte al dan niet met het gebruik ervan overeenkomen. Aan een concertzaal worden bijvoorbeeld andere eisen gesteld dan aan een collegezaal.\nDe akoestiek in een ruimte is afhankelijk van de mate waarin de wanden van en de voorwerpen in de ruimte geluid absorberen en terugkaatsen. De absorptie gebeurt door een ruwe en zachte wandafwerking, zoals in onderstaande afbeelding. Terugkaatsing gebeurt door een gladde en harde afwerking. Wanneer het geluid veel wordt teruggekaatst, duurt het een tijd voordat het geluid volledig is gedempt. Die tijd heet nagalm en kan worden berekend of opgemeten. Wanneer men in een lege kerk klapt, dan hoort men dat de nagalm enkele seconden duurt. In een betonnen bunker van 10 \u00d7 10 \u00d7 10 m kan men elkaar door de nagalm nauwelijks verstaan.\nHet vakgebied akoestiek wordt in deelgebieden onderverdeeld."}
{"id": "6297", "revid": "368951", "url": "https://nl.wikipedia.org/wiki?curid=6297", "title": "Lijst van akoestici", "text": "Beroemde akoestici zijn:"}
{"id": "6298", "revid": "68148792", "url": "https://nl.wikipedia.org/wiki?curid=6298", "title": "Geluidsbarri\u00e8re", "text": "In de luchtvaart is de geluidsbarri\u00e8re een golffront dat zich opbouwt v\u00f3\u00f3r een vliegtuig dat met een snelheid gelijk aan of groter dan de geluidssnelheid vliegt. Dat front beweegt zich - net als elke drukverstoring in de lucht - met de geluidssnelheid voort. Als het vliegtuig sneller vliegt dan het geluid (dus supersonisch), krijgt dit golffront een kegelvorm, dat bij het passeren wordt waargenomen als een luide knal. Het is dus niet zo dat de knal hoorbaar is op het moment dat een vliegtuig (of ander voorwerp) versnelt tot boven de geluidssnelheid.\nIn de jaren voordat men erin geslaagd was om sneller dan het geluid te vliegen, verkeerden sommige wetenschappers in de overtuiging dat de druk in het golffront zo groot zou worden dat een vliegtuig zich erop te pletter zou vliegen wanneer het probeerde het golffront in te halen (dus sneller dan het geluid te vliegen). Hierdoor is de benaming \"geluidsmuur\" of \"geluidsbarri\u00e8re\" ontstaan.\nGeschiedenis.\nOp 14 oktober 1947 doorbrak de Amerikaan Chuck Yeager in een X-1 raketvliegtuig als eerste deze geluidsbarri\u00e8re (de raket was niet vanaf de grond gelanceerd, maar door een vliegtuig omhoog gebracht). Met een effectievere stroomlijning bleek de geluidsbarri\u00e8re niet zo onneembaar te zijn als tot dan toe wel werd gedacht.\nUit de Tweede Wereldoorlog zijn gevallen bekend van de Duitse Messerschmitt Me 262, een jachtvliegtuig met twee straalmotoren, waaruit blijkt dat dit toestel in duikvluchten ook de geluidssnelheid kon overschrijden. Er bestaat hierover een bericht van een toenmalige piloot, Dr. Hans Guido Mutke. Analyses hierover zijn gepubliceerd naar aanleiding van een Duits-Amerikaans congres over 60 jaar straalvliegtuigen bij het Deutsches Zentrum f\u00fcr Luft- und Raumfahrt. Mutke beweert dat hij op 9 april 1945 nabij Innsbruck door de geluidsmuur is gegaan met zijn Me-262, maar sluit niet uit dat het ook andere Duitse piloten van deze machine is overkomen.\nOp 16 augustus 1960 haalde de Amerikaanse luchtmachtpiloot Joseph Kittinger tijdens een vrije val een snelheid van 988 kilometer per uur na een sprong vanaf een hoogte van 31.332 meter vanuit een platform onder een heliumballon. Daarbij brak hij n\u00e9t niet de geluidsbarri\u00e8re. Sindsdien hebben diverse mensen, waaronder Michel Fournier en Felix Baumgartner pogingen voorbereid of gedaan om met een speciaal pak vanaf een grotere hoogte te springen dan die van waarvandaan Kittinger sprong (genoemd worden hoogtes van 36 tot 40 km), waarbij het doel is om de eerste parachutist te worden die de geluidsbarri\u00e8re doorbreekt. Op 14 oktober 2012, precies 65 jaar nadat de eerste mens in een vliegtuig de geluidsbarri\u00e8re doorbrak, slaagde Felix Baumgartner erin als eerste parachutist de geluidsbarri\u00e8re te doorbreken. Hij sprong vanaf een hoogte van ongeveer 39 km en bereikte een snelheid van 1357 km/u (Mach 1,25).\nWerking.\nDrukverstoring.\nVoor een ideaal gas is de snelheid van het geluid alleen afhankelijk van de temperatuur, maar in de lucht is hij ook afhankelijk van de druk en de aard van de middenstof.\nDit valt te verklaren op moleculair vlak: als een geluidsbron een geluid uitzendt, is dit een drukverstoring in de lucht. Er komt bewegingsenergie vrij uit de geluidsbron en deze wordt deels overgedragen aan nabije moleculen. Ten gevolge van onderlinge botsingen tussen moleculen wordt de bewegingsenergie verder verspreid. Hoe meer energie de golf bevat, hoe sterker het geluid. Bij een hogere temperatuur hebben de moleculen al een hogere kinetische energie, met andere woorden ze bewegen sneller en hebben dus meer kans op botsingen die ook harder zijn waarbij energie onderling wordt uitgewisseld. In vaste stoffen plant geluid zich ook sneller voort, omdat de moleculen daar dichter op elkaar zitten en dus ook weer sneller onderling energie uitwisselen. De energie van een geluidsgolf wordt dus voortgezet door de botsingen van moleculen in de middenstof.\nVliegtuig.\nAls een vliegtuig beweegt, zal het een geluid produceren (door de turbulentie en de luchtweerstand), maar telkens op een andere plaats. Door het dopplereffect is de waargenomen toonhoogte v\u00f3\u00f3r het vliegtuig hoger dan erachter. Als het vliegtuig de geluidssnelheid van onderaf nadert, zal de afstand tussen de geluidsgolven v\u00f3\u00f3r het vliegtuig steeds kleiner worden. De golven volgen steeds dichter op elkaar, doordat het vliegtuig steeds sneller vooruit gaat. Bij het bereiken van de geluidssnelheid smelten de geluidsgolven v\u00f3\u00f3r het vliegtuig samen tot \u00e9\u00e9n golffront. Dit golffront heeft een zeer hoge energiedichtheid en druk doordat de energierijke moleculen in de samengeperste lucht allemaal samenvallen in \u00e9\u00e9n punt aan de neus van het vliegtuig. Als het vliegtuig de geluidssnelheid bereikt, overlappen de geluidsgolven elkaar en ontstaat er een geluidsgolf met een zeer grote amplitude: een schokgolf. Vroeger dacht men dat het moeilijk zou zijn de barri\u00e8re van het geluid te doorbreken en noemde men het de geluidsmuur. De versnelling tot boven de snelheid van het geluid vergt echter niet meer energie dan normaal.\nDoor de geluidsbarri\u00e8re.\nIs deze \"geluidsmuur\" eenmaal gepasseerd, doet zich een heel ander fenomeen voor. Het vliegtuig vliegt nu sneller dan de geluidsgolven die het uitzendt. Bij een lagere snelheid veroorzaken die geluidsgolven dat de moleculen rond en v\u00f3\u00f3r het vliegtuig zich ordenen en gemakkelijk langs de neus of vleugels van het vliegtuig passeren. Als de moleculen daarvoor geen tijd hebben, wordt de onvoorbereide lucht plots doorboord met de punt van het vliegtuig, met een weerstandsverhoging tot gevolg.\nSchokgolf.\nDe geluidsgolven worden nu uitgezonden nadat het vliegtuig dat punt gepasseerd is, en komen dus tot stand achter het vliegtuig. Die geluidsgolven vormen een kegelvorm. Aan de raaklijn van deze geluidsgolven ontstaat een schokgolf doordat de lucht daar wordt samengedrukt. Dit is met andere woorden \u00e9\u00e9n drukgolf die ontstaat aan de top van het vliegtuig. Dit wordt de \"kopgolf\" of het \"Mach-oppervlak\" genoemd.\nKnal(len) en condensatie.\nEen waarnemer zal buiten deze kegel niets horen, maar wanneer het vliegtuig hem gepasseerd is, zal hij alle geluidsgolven tegelijkertijd horen die elkaar overlappen. Doordat het oor geen onderscheid meer kan maken tussen al dat samenvallende geluid, hoort de waarnemer een, soms twee luide knallen als het vliegtuig gepasseerd is. De fysische toestand binnen en buiten de kegel is zeer verschillend. Zo is de totale druk binnenin de kopgolf veel lager waardoor er soms een spectaculaire condensatiewolk ontstaat. Dit verschijnsel ontstaat door adiabatische expansie en wordt een Prandtl-Glauert singulariteit genoemd. Doordat de drukverlaging zo snel optreedt dat er geen warmte-uitwisseling plaats kan vinden, daalt de temperatuur van de lucht achter het vliegtuig. Dit gebeurt zo sterk dat de waterdamp in de lucht condenseert en zichtbare waterdruppeltjes (in de vorm van een wolk) vormt. Het oppervlak waarover de waterdamp ontstaat, visualiseert de vorm van de omwentelingskegel. Op de plaats waar de druk het meest daalt, is de wolk het best te zien. Dit is meestal achter de vleugels.\nDrukgolven.\nAls een voorwerp sneller gaat dan het geluid, kunnen de drukgolven die het voorwerp veroorzaakt, niet meer van het voorwerp vandaan lopen. De drukgolven zijn dan namelijk langzamer dan het voorwerp. \"Langzamer\" betekent hier ongeveer 1200 km/h op zeeniveau. Op vlieghoogte is de snelheid van het geluid ongeveer 10% lager. Gaat het om een vliegtuig, dan blijven de veroorzaakte geluidsgolven achter het vliegtuig aanlopen. Het vliegt dan aan de top van een kegelvormige schokgolf. De belangrijkste schokgolf wordt gemaakt door de neus van het vliegtuig. Kleinere schokgolven komen door andere discontinu\u00efteiten van de vliegtuigromp.\nKegelvormige schokgolf.\nAnders uitgelegd: een lichaam dat door de lucht beweegt, drukt de lucht opzij. Kleine verstoringen van de lucht planten zich voort met de geluidssnelheid. Verstoringen vanaf een langzaam bewegend lichaam verspreiden zich in cirkels, net zoals de golfjes die ontstaan als er een steen in het water gegooid is (zie principe van Huygens). Als het lichaam snel beweegt, liggen deze cirkels dichter bij elkaar in de richting van de beweging. Als het lichaam supersonisch beweegt, gaan de cirkels elkaar overlappen. De omhullende van al die cirkels vormt dan een kegel. De tophoek van die kegel wordt bepaald door de snelheid, hoe sneller het lichaam, hoe smaller de tophoek. Ook dit is te zien in water: een snel zwemmende eend, of een boot, laat ook een zog achter zich met een scherpe tophoek (dit wordt overigens door een ander effect veroorzaakt en heeft te maken met de waterdiepte). Het bestaan van deze kegel is ontdekt door Ernst Mach in de negentiende eeuw aan de hand van observaties van projectielen. De snelheid van een vliegtuig kan worden uitgedrukt in het Mach-getal. Mach 2 is bijvoorbeeld twee keer zo snel als de geluidssnelheid."}
{"id": "6300", "revid": "47530", "url": "https://nl.wikipedia.org/wiki?curid=6300", "title": "Ontwikkeling van de geluidsmeettechniek", "text": "De eerste publicatie over een elektrische geluidsmeter was van George W. Pierce in \"Proceedings of the American Academy of Arts and Sciences\", v 43 (1907-8).\nVanaf de jaren 1930 vond er een verschuiving plaats van paardenrijtuigen naar auto's. Hierdoor veranderde het eeuwenlang constante geluidsklimaat in de steden. De komst van de gesproken film betekende ook een grote stimulans om geluidmeters te ontwikkelen, maar er was nog steeds geen standaardmethode voor geluidsmetingen. \"Lawaai\" (ongewenst geluid) werd een belangrijk publiek thema.\nDe eerste poging voor een standaard voor geluidsmeters (Z24.3) werd gepubliceerd door de American Standards Association in 1936, gesponsord door de Acoustical Society of America. In deze standaard stonden twee frequentiewegingscurves, \"A\" en \"B\", die waren gebaseerd op het karakter van het menselijk oor voor lage respectievelijk hogere geluidsniveaus.\nMet de komst van diverse wetten in Nederland, zoals de oude Hinderwet, de Wet geluidhinder en de Arbowet, werd de A-weging in feite aangenomen als de \"juiste\" weging. Hetzelfde gebeurde in het buitenland (in de VS met de Walsh-Healy Act in 1969). Met de A-weging kan het geluid in \u00e9\u00e9n getal worden uitgedrukt in plaats van als een spectrum, dat veel moeilijker te begrijpen is voor niet-deskundigen. Bij het ontwikkelen van geluidsreducerende maatregelen is informatie over het gehele geluidsspectrum (bij alle frequenties dus) vaak wel noodzakelijk."}
{"id": "6301", "revid": "231402", "url": "https://nl.wikipedia.org/wiki?curid=6301", "title": "Wegingscurves A en C", "text": "Een geluidsmeter met een \"vlakke\" respons zal de sterkte van geluid met lage toonhoogte (bijvoorbeeld 100 Hz) even hard meten als het geluid met hoge toonhoogte (bijvoorbeeld 1000 Hz). Voor het menselijk oor klinkt die lage toon echter zachter. Het trommelvlies samen met hamer, stijgbeugel en het ronde venster gedragen zich als een mechanisch filter met een bepaalde frequentieband. De \"-3 dB\" frequenties van dit filter bedragen 500 Hz aan de lage kant, en 8000 Hz aan de hoge kant. (-3 dB betekent dat het waargenomen geluidsvermogen bij deze frequenties is gehalveerd) Daarom wordt vaak bij geluidsmetingen een elektronisch filter gebruikt dat net zo verzwakt als het menselijk oor. \nGeluid dat is gemeten met een A-filter wordt uitgedrukt in dB(A). \nOp te merken is dat de menselijk ervaring van \"luidheid\" ten opzichte van frequentie niet evenredig is met de sterkte van het geluid. Als het geluid erg hard is (100 dB of meer), dan is de ervaring van de \"luidheid\" constanter over het hoorbare frequentiegebied (het filter is dan vlakker). Dan kunnen de \"B\" en de \"C\" weging gebruikt worden. In de praktijk worden deze wegingen echter maar weinig gebruikt. De meest exacte weging, maar dan ook erg complex, is de phon.\nWegingscurves:\n Nominale Exacte\n Frequentie Frequentie A-Weging C-Weging \n 10 10,00 -70,4 -14,3 \n 12,5 12,59 -63,4 -11,2 \n 16 15,85 -56,7 - 8,5 \n 20 19,95 -50,5 - 6,2 \n 25 25,12 -44,7 - 4,4 \n 31,5 31,62 -39,4 - 3,0 \n 40 39,81 -34,6 - 2,0 \n 50 50,12 -30,2 - 1,3 \n 63 63,10 -26,2 - 0,8 \n 80 79,43 -22,5 - 0,5 \n 100 100,00 -19,1 - 0,3 \n 125 125,9 -16,1 - 0,2 \n 160 158,5 -13,4 - 0,1 \n 200 199,5 -10,9 0,0 \n 250 251,2 - 8,6 0,0 \n 315 316,2 - 6,6 0,0 \n 400 398,1 - 4,8 0,0 \n 500 501,2 - 3,2 0,0 \n 630 631,0 - 1,9 0,0 \n 800 794,3 - 0,8 0,0 \n 1000 1000,0 0,0 0,0 \n 1250 1259 + 0,6 0,0 \n 1600 1585 + 1,0 - 0,1 \n 2000 1995 + 1,2 - 0,2 \n 2500 2512 + 1,3 - 0,3 \n 3150 3162 + 1,2 - 0,5 \n 4000 3981 + 1,0 - 0,8 \n 5000 5012 + 0,5 - 1,3 \n 6300 6310 - 0,1 - 2,0 \n 8000 7943 - 1,1 - 3,0 \n 10000 10000 - 2,5 - 4,4 \n 12500 12590 - 4,3 - 6,2 \n 16000 15850 - 6,6 - 8,5 \n 20000 19950 - 9,3 -11,2"}
{"id": "6303", "revid": "379", "url": "https://nl.wikipedia.org/wiki?curid=6303", "title": "Oor", "text": "Het oor, Latijn: \"auris\", is een orgaan waarmee geluidsgolven worden opgevangen om door de hersenen als geluid te worden ervaren. Het is het uitwendige orgaan van het gehoor en wordt vaak als synoniem gebruikt voor oorschelp.\nWerking.\nGeluidsgolven zijn luchttrillingen die het trommelvlies in beweging brengen. Het trommelvlies laat de gehoorbeentjes trillen en die brengen de vloeistof in het slakkenhuis in beweging. Dit slakkenhuis bevat kanalen met vloeistof en in de lengte van die kanalen bevinden zich twee membranen: de membrana tectoria en de basilaire membraan. Die gaan ten opzichte van elkaar bewegen en dat brengt de trilhaarcellen in beweging. Dit veroorzaakt afwisselend depolarisatie en hyperpolarisatie in de trilhaarcellen, dus een elektrisch signaal dat als actiepotentiaal via de gehoorzenuw naar de hersenen wordt gestuurd. Daar worden de zenuwsignalen ge\u00efnterpreteerd als geluid. Op deze manier kunnen mensen en veel dieren geluiden horen. \nDit mechanisme van het gehoor geldt voor de meeste zoogdieren.\nBouw.\nHet menselijke oor wordt onderverdeeld in drie delen:\nHet middenoor en het binnenoor zijn samen het inwendige oor. Ze zijn omgeven door het rotsbeen, dat een onderdeel vormt van de schedel.\nBuitenoor.\nVanuit de buitenlucht komt het geluid langs de oorschelp en de gehoorgang op het trommelvlies terecht. Dat gaat hierdoor trillen. Het trommelvlies vormt de overgang van het gehoorkanaal naar het middenoor. De oorschelp bestaat uit de buitenrand, \"helix\" met oorlel, \"lobulus auriculae\", en de binnenrand, \"anthelix\", die naar de uitwendige gehoorgang, \"meatus acusticus externus\", leidt. Het naar binnen uitstekende stukje kraakbeen aan de ingang van de gehoorgang is de \"tragus\".\nMiddenoor.\nHet middenoor bestaat uit de trommelholte die normaal met lucht is gevuld, die via de buis van Eustachius in verbinding staat met de keelholte. Die verbinding zorgt ervoor dat de luchtdruk in het middenoor gelijk blijft met de atmosfeer. In de trommelholte bevindt zich een keten van drie gehoorbeentjes: hamer, aambeeld en stijgbeugel. De belangrijkste functie van het middenoor is de versterking van het geluid, zodat het beter kan worden waargenomen door de in het binnenoor gelegen haarcellen. Deze versterking wordt op verschillende manieren gerealiseerd:\nIn het middenoor bevinden zich twee spiertjes, de \"Musculus tensor tympani\" en \"musculus stapedius\". Deze kunnen de gehoorbeentjes ten opzichte van elkaar iets verschuiven, waardoor hard geluid verzwakt kan worden doorgegeven of zwak geluid juist versterkt kan worden doorgegeven.\nBinnenoor.\nHet binnenoor bestaat uit twee delen:\nHet binnenoor is ongeveer 4 cm lang. Het slakkenhuis is ongeveer 1 cm in diameter. Bij mensen is het twee\u00ebnhalf maal opgerold en gevuld met vloeistof in twee gescheiden compartimenten: scala tympani en scala vestibuli. De vloeistof, perilymfe geheten, wordt door geluidstrillingen in beweging gebracht via de voetplaat van de stijgbeugel, die het deksel vormt van het \"ovale venster\". De trillingen lopen door het slakkenhuis heen en terug en komen uiteindelijk uit in het \"ronde venster\". In het slakkenhuis zit de basilaire membraan, waarop ongeveer 20.000 haarcellen zitten. Deze haarcellen worden niet geregenereerd zoals veel andere cellen in het lichaam. Ze kunnen daardoor onherstelbaar worden beschadigd door hoge geluidsdoses, wat diverse gehoorstoornissen tot gevolg kan hebben.\nDe basilaire membraan is aan het uiteinde breder dan aan de basis bij het ovale venster. Daardoor heeft de membraan een stijfheid die varieert met de lengte. Geluid plant zich als een vertragende golf op dit membraan voort. Dit heeft tot gevolg dat de haarcellen op verschillende posities op de membraan reageren op verschillende frequenties en verschillende timing: de hoogste frequenties worden vlak bij het ovale venster geregistreerd, \"basis cochleae\", de lagere tonen verderop, \"apex cochleae\". Dit principe heet tonotopie. Deze haartjes zijn op hun beurt weer verbonden met de gehoorzenuw, die het signaal verder voert naar het gehoorcentrum in de hersenen. De timing van de zenuwimpulsen is zo precies, dat verschillen van naar schatting 10 microseconde tussen beide oren waargenomen kunnen worden. De door de gehoorzenuwen doorgegeven actiepotentialen leiden in de hersenen tot de daadwerkelijke geluidsperceptie, oftewel het gehoor. Dit vindt plaats in het gehoorcentrum van de hersenen: de auditieve cortex.\nHet evenwichtsorgaan ligt dichtbij het slakkenhuis in het rotsbeen, samen vormen zij het labyrint. Hoewel het functioneel verschillende systemen zijn, zijn beide sterk verbonden en maken ze gebruik van dezelfde vloeistoffen, geven hun signalen via dezelfde hersenzenuw, de achtste, naar de hersenen door, en mogelijk zijn ze ook evolutionair voortgekomen uit een orgaan dat bewegingen registreert.\nDierenwereld.\nEr bestaan in de dierenwereld diverse soorten met andere soorten oren, met andere organen om geluid en andere trillingen mee waar te nemen. Laagfrequent geluid wordt door het rotsbeen waargenomen, in een proces dat met schedelhoren wordt aangeduid. Van olifanten wordt aangenomen dat ze infrageluid via hun voetzolen kunnen waarnemen.\nSommige andere dieren, waaronder insecten en zeedieren hebben een heel ander gehoororgaan. Veel dieren hebben niet echt een gehoororgaan, maar zijn wel gevoelig voor trillingen: regenwormen registreren de trillingen in de grond en reageren erop en schorpioenen maar ook slangen voelen trillingen in de grond. Spinnen registreren trillingen in hun web en horen zo de plaats van hun prooi. Insecten hebben het gehoororgaan op allerlei verschillende plaatsen zitten. Bij bidsprinkhanen en vlinders zit het in het borststuk, bij sprinkhanen op het achterlijf, bij krekels in de voorpoten, bij muggen in de voelsprieten, het orgaan van Johnston. Vissen gebruiken de zwemblaas als een soort trommelvlies: met het orgaan van Weber, dat bestaat uit een aantal verbonden botjes wordt de trilling van de zwemblaas overgedragen naar het middenoor.\nHet frequentiebereik kan per dier ook sterk verschillen. Vleermuizen maken voor hun echolocatie gebruik van ultrageluid, olifanten en neushoorns kunnen tonen van 5 of zelfs 1 Hz waarnemen die voor mensen ver in het infrasone gebied liggen.\nGeneeskunde.\nDe audiologie is het vakgebied van de geneeskunde, dat het gehoor en de evenwichtszin bestudeert. De gehoordrempel is het zachtste geluid dat iemand kan horen.\nBij de mens zijn er verschillende soorten oorziekten. Dit zijn onder andere doofheid, slechthorendheid, draaiduizeligheid en beschadigingen aan de verschillende onderdelen van het oor. Een middenoorontsteking of \"otitis media\" is een ontsteking in het middenoor. Er zijn ook auto-immuunziektes waarbij het oor betrokken is, zoals polychondritis recidivans. Dit is een zeer zeldzame ziekte, ongeveer 55 pati\u00ebnten in Nederland, waarbij het kraakbeen op verschillende plekken in het lichaam, dus ook het oor, een ontstekingsreactie aangaat.\nDe oorplacode is een verdikking van het ectoderm op een embryo, waaruit het binnenoor ontstaat.\nHard geluid kan het gehoor beschadigen, maar men kan zich daar met gehoorbescherming tegen beschermen."}
{"id": "6304", "revid": "1331467", "url": "https://nl.wikipedia.org/wiki?curid=6304", "title": "Richtinghoren", "text": "Richtinghoren is het vermogen van mens of dier om niet alleen de sterkte van een geluid waar te nemen, maar ook te horen uit welke richting het komt.\nLinks/rechts.\nDe twee oren waarover de mens beschikt zijn voldoende om te bepalen waar een geluidsbron zich bevindt. Als een geluidsbron zich bijvoorbeeld aan de rechterkant bevindt, komt het geluid eerder in het rechteroor aan dan in het linkeroor. De mens gebruikt dat verschil in aankomsttijden, ook wel de fase van de geluidsgolven, om de geluidsbron te lokaliseren. Dit noemt men met een Engelse term \"ITD\", wat staat voor \"interaural time difference\". De maximale frequentie waarbij deze verschillen worden waargenomen wordt steeds lager naarmate een geluidsbron zich van links naar rechts of vice versa rond om de luisteraar verplaatst. Een geluidsbron recht voor of achter de luisteraar levert geen faseverschillen op tussen de oren. Een bron op 90 graden wordt waargenomen door faseverschillen in frequenties tot 780 hertz.\nDaarnaast speelt het verschil in geluidssterkte een rol. Dit verschil noemt men met een Engelse term \"IID\", wat staat voor \"interaural intensity difference\". Geluid van rechts komt zwakker door in het linkeroor, omdat het hoofd in deze situatie als een soort geluidsscherm fungeert (diffractie om het hoofd). Dit gaat op voor frequenties boven de 637 hertz, voor lagere frequenties is het hoofd geen obstakel. Door deze niveauverschillen tussen het linker- en rechteroor wordt tevens vastgesteld hoe ver links of rechts een geluidsbron zich bevindt.\nVoor/achter boven/onder.\nHet onderscheid tussen voren, achter, boven en onder is lastiger. Zo komt bijvoorbeeld het geluid dat recht van voren komt gelijktijdig en even luid aan in beide oren. Voor een geluidsbron recht achter geldt precies hetzelfde. Toch kan de mens ook deze richtingen waarnemen voor veel soorten geluid, bijvoorbeeld spraak. Het geheim schuilt in de grillige asymmetrische vorm van de oorschelp.\nDe manier waarop het geluid in de oorschelp wordt gereflecteerd is, door de onregelmatige vorm, sterk afhankelijk van de richting van het geluid. Bij geluid dat recht van voren komt, kunnen daardoor bepaalde hoge tonen versterkt worden, en andere juist verzwakt. Bij geluid uit een iets andere richting kan dat precies andersom zijn. Elke richting heeft zo zijn eigen karakteristieke reflecties in de oorschelp.\nBij de verwerking van het geluid in de hersenen worden de karakteristieke versterkingen en verzwakkingen gebruikt om de richting vast te stellen. Het effect van de oorschelpen is aangetoond met proeven waarbij de oorschelp met kneedbaar rubber werd bedekt. De ribbels en holtes in de oorschelp worden op die manier afgevlakt. De reflecties in het oor worden daardoor minder afhankelijk van de richting van het geluid. Het vermogen om de plaats van de geluidsbron te bepalen, ging daarmee verloren. Het plaatsen van trechters in de oren, waardoor de oorschelp wordt afgedekt, heeft hetzelfde effect. Dit is tevens de oorzaak van het feit dat slechthorenden die een hoorapparaat dragen moeite hebben met richtinghoren. De gehoorgang is immers geblokkeerd door het oorstukje van het apparaat, en het microfoontje van het apparaat bevindt zich vaak buiten de oorschelp."}
{"id": "6305", "revid": "1061913", "url": "https://nl.wikipedia.org/wiki?curid=6305", "title": "Gehoorschade", "text": "Gehoorschade is de verslechtering of verstoring van het gehoor. In veel gevallen ontstaat gehoorschade door te lange blootstelling aan hard geluid, zoals harde muziek en vormen van lawaai. Gehoorschade kan ook ontstaan door bepaalde ziekten. Bij gehoorschade wordt meestal gedacht aan minder of slechter horen, maar ook de bekende piep (tinnitus) in de oren als gevolg van het luisteren naar luide muziek is een teken van gehoorschade. Bij beginnende gehoorschade krijgt het niveau waaronder een persoon geen geluid meer waarneemt, de gehoordrempel, een hogere waarde. Gehoorschade kan vastgesteld worden door het bepalen van een audiogram in een audiologisch onderzoek. Door in het audiogram aan te geven hoeveel de spraakbanaan wordt doorsneden is een inschatting te maken in hoeverre de persoon andere mensen minder goed kan verstaan en of een gehoorapparaat nodig is.\nGetroffen groepen.\nOorspronkelijk waren het voornamelijk mensen die door hun beroep veel aan hoge geluidsniveaus blootstaan (arbeiders enz.), die met gehoorschade te kampen kregen. Sinds het eind van de twintigste eeuw is het vooral het geregeld luisteren naar heel luide muziek (in discotheken, op muziekfestivals of events, of thuis met MP3-spelers enz.) waardoor mensen - waaronder ook vaak jongeren - gehoorschade oplopen. Inmiddels heeft in Nederland ruim een half miljoen jongeren tussen de 16 en 30 jaar (15% van het totaal aantal jongeren in die leeftijd in Nederland) te kampen met blijvende gehoorschade. Per jaar komen daar zo'n 20.000 jongeren bij.\nEen andere groep die gevaar loopt, bestaat uit personen die veel met de motorfiets rijden. De oorzaak is niet zozeer het motorgeluid, maar wel de voortdurende luchtstroom langs de helm. Bij snelheden van meer dan 100 km/u kan het geluidsniveau daarvan aardig oplopen. Regelmatige motorrijders kunnen hierdoor gehoorschade oplopen.\nVeel professionele motorrijders en regelmatige bezoekers van discotheken, poppodia en muziekgebeuren dragen daarom speciaal op maat gemaakte gehoorbeschermers (z.g. oordopjes/otoplastiekjes). Veel hobby- of woon-werkverkeerrijders gebruiken deze ook, of de veel goedkopere universele dopjes. Ook in de bouw en in fabrieken wordt vaak gehoorbescherming gedragen door mensen die langdurig moeten werken met machines die veel lawaai maken, zoals bv. een drilboor of een trilplaat. Voor het uitgaanspubliek zijn er universele oordopjes en otoplastiekjes met een speciaal muziekfilter te koop, die wel het te luide geluid dempen, maar de muziekbeleving niet aantasten.\nWie geen oordopjes heeft, doet er goed aan de totale tijd dat het oor aan te luid geluid blootgesteld is, zo kort mogelijk te houden. Dit kan door regelmatig \"oorpauzes\" te nemen (een poosje uit de ruimte met het te luide geluid gaan). Een andere maatregel is niet te dicht in de buurt staan van de lawaaibron (boxen, machines, enz.). Een afstand van twee meter is vaak al voldoende om het risico op gehoorschade aanzienlijk te verminderen.\nPreventie.\nGehoorschade ontstaat als iemand langere tijd wordt blootgesteld aan geluidsniveaus boven 80 dB(A), met lawaaidoofheid als uiteindelijke gevolg. Vanaf geluidniveaus van 100 dB(A) kan acute gehoorschade optreden. In bijvoorbeeld een discotheek kan het geluidsniveau gemakkelijk boven de 100 dB(A) uitkomen. Ook het gebruik van koptelefoons bij het luisteren naar muziek kan gehoorschade veroorzaken als het volume hiervan te hard staat. MP3-spelers zijn daarom vaak voorzien van een limiter waarmee het volume niet harder kan worden gezet dan een bepaald volume en bij een smartphone of tablet verschijnt bij gebruik van een koptelefoon op het scherm een melding wanneer het volume zo hard staat dat het gehoorschade kan veroorzaken en kleurt de volumebalk rood, zodat de gebruiker weet dat zijn/haar volume te hard staat en hij/zij dit dan terug kan draaien naar een zachter volume. \nSchade door blootstelling aan lawaai is niet omkeerbaar of te genezen. Ook kan door hoge geluidsniveaus oorsuizen of -fluiten (tinnitus) ontstaan, de zogenaamde piepstress, die zeer hinderlijk is en niet zelden leidt tot psychische klachten. \nDe veiligheidsaspecten van ultrageluid-scans (bijvoorbeeld bij zwangerschap) worden nog onderzocht. Het is niet waarschijnlijk dat hier gehoorschade door ontstaat.\nOok zware hoortoestellen voor doven kunnen een hoog volume halen. Door langdurige blootstelling aan deze zware hoortoestellen kunnen doven duizeligheid, hoofdpijn, misselijkheid of oorsuizingen krijgen.\nWettelijke normering.\nIn Nederland worden werknemers beschermd tegen te hoge geluidsniveaus sinds het invoeren van de Arbowet. Oorspronkelijk gold een niveau van 85 dB(A) als bovengrens, maar die werd later aangescherpt naar 80 dB(A). Geluid boven een equivalent niveau van 80 dB(A) wordt als schadelijk beoordeeld, omdat het boven dat niveau bij langdurige blootstelling gehoorschade kan veroorzaken. Werkgevers moeten in zo een situatie gehoorbescherming aanbieden. Deze norm staat los van hinderbeleving in de werkomgeving.\nIn 2002 is aan de orde gekomen dat ook musici beschermd moeten worden tegen gehoorschade, hetgeen niet alleen voor musici in popgroepen, maar ook voor klassieke orkesten een moeilijk oplosbaar probleem vormt. Men ziet tussen de strijkers en blazers in een symfonieorkest steeds vaker een (doorzichtig) geluidsscherm.\nIn 2014 maakten het Ministerie van Volksgezondheid, Welzijn en Sport (VWS) en de muziekbranche de afspraak dat het geluidsniveau tijdens concerten beperkt zou worden tot een gemiddelde van 103 decibel, gemeten over vijftien minuten. In 2018 adviseerde het Rijksinstituut voor Volksgezondheid en Milieu (RIVM) een gemiddelde van 102 decibel bij personen vanaf zestien jaar. Het RIVM adviseert om bij evenementen voor jeugd een maximum van 91 decibel aan te houden."}
{"id": "6306", "revid": "1027680", "url": "https://nl.wikipedia.org/wiki?curid=6306", "title": "Geluidsvoortplanting", "text": "Geluidsvoortplanting is het voortplanten van geluid door de lucht of door andere media. In dit artikel gaat het over geluidsvoortplanting door de buitenlucht.\nSoorten bronnen.\nEr bestaan verschillende soorten geluidsbronnen. De eenvoudigste is de monopool puntbron. Deze bron straalt in alle richtingen evenveel geluid uit. Een voorbeeld van een puntbron is een uitlaat van een motor. Boven een plat vlak straalt het geluid van een puntbron in een halve bol uit.\nEen complexere bron is de dipoolbron. Deze straalt in twee richtingen het meeste geluid uit, en in alle andere richtingen veel minder. Een voorbeeld van een dipoolbron is een wiel van een trein. Het rolgeluid van een trein is daarom v\u00f3\u00f3r de trein veel minder sterk dan naast de trein. Hierdoor hoort men een trein vrij slecht aankomen.\nEen andere belangrijke bron is de lijnbron. Dit is bijvoorbeeld een weg met constant verkeer. Deze bron straalt het geluid uit in de vorm van een cilinder.\nDemping.\nTussen de geluidsbron en de ontvanger wordt de geluidsdruk lager. Hoe verder de ontvanger van de bron af staat, des te lager is het waargenomen geluid. Dit komt door de volgende effecten:\nReflectie, ombuiging en afscherming.\nVan belang voor de geluidsvoortplanting kunnen ook zijn:\nWind en temperatuur.\nAndere parameters zijn de wind en het verloop van de temperatuur in de atmosfeer. De wind en de luchttemperatuur hebben op afstanden van meer dan 100 meter grote invloed. \nEen verticale temperatuurgradi\u00ebnt (waarbij het op grotere hoogte kouder is of juist warmer) heeft effect. Bij een inversie buigt geluid naar beneden en draagt veel verder, waardoor zones van abnormale hoorbaarheid voor kunnen komen. \nBij meewind is het geluid op grote afstand veel beter hoorbaar dan bij tegenwind. Hoe hard het precies waait is dan minder van belang. Daarom moeten geluidsmetingen altijd uitgevoerd worden met enige meewind.\nAfstandsdemping bij een monopool puntbron.\nAls de geluidsbron zich buiten bevindt, en als de afmetingen van deze bron klein zijn ten opzichte van de afstand van de waarnemer, dan kan de bron beschouwd worden als een puntbron. Het geluid wordt dan afgestraald over een bolvormig oppervlak. De afgestraalde geluidenergie wordt dan verspreid over een oppervlak dat evenredig is met het kwadraat van de afstand tot de bron. (De denkbeeldige bol waar al het geluid doorheen gaat krijgt op grotere afstand een steeds groter oppervlak). Het geluidsniveau zal dan afnemen met 6 dB voor elke verdubbeling van de afstand. Een puntbron is bijvoorbeeld een kleine fabriek op honderd meter afstand. \nIn dat geval neemt de geluidsintensiteit (I) af met het kwadraat van de afstand (D). \nI = Io / D2 \nDit is eenvoudig te berekenen, mits de geluidsbron klein is en in de open lucht staat. Geluidsberekeningen binnen (in een geluidsveld waar ook galm een rol speelt, zoals een kamer of een zaal) zijn ingewikkelder.\nAfstandsdemping bij een lijnbron.\nLijnbronnen, zoals een weg met veel verkeer straalt het geluid af in de vorm van een cilinder. Ook het oppervlak van de denkbeeldige cilinder wordt groter op grotere afstand, maar dat gaat evenredig met de afstand. (Dus niet in het kwadraat, zoals bij een puntbron). Het geluidsniveau van een lijnbron neemt hierdoor af met 3 dB per verdubbeling van de afstand. \nVoorbeeld:\nHet geluid van een weg draagt dus verder dan het geluid van een fabriek.\nNabijheidsveld.\nDicht bij een geluidbron (in het nabijheidveld) zal het geluidsniveau niet de bovenstaande wetmatigheid volgen, omdat de verspreiding van de geluidsenergie minder snel gaat. Een kleinere verzwakking van het geluid met de afstand zal dan optreden.\nWettelijke rekenmethode.\nOmdat de berekeningen van de geluidsvoortplanting zo complex zijn, zijn er in Nederland rond 1975 wettelijk voorgeschreven rekenmethoden ontwikkeld. Er zijn methoden voor wegverkeer, voor railverkeer en voor industrie. Van tijd tot tijd worden deze methoden herzien en aangepast aan de nieuwste ontwikkelingen. Dit betrof tot op heden echter vooral veranderingen aan de kant van de bron of de directe omgeving daarvan, zoals nieuwe wegdekken en andere soorten treinen."}
{"id": "6307", "revid": "1012536", "url": "https://nl.wikipedia.org/wiki?curid=6307", "title": "Bono (zanger)", "text": "Bono, pseudoniem van Paul David Hewson (Dublin, 10 mei 1960), is een Iers muzikant die vooral bekend is als leadzanger van de rockband U2.\nDaarnaast staat hij bekend als een activist en zet hij zich met verschillende liefdadigheidsprojecten in voor met name Afrika.\nBiografie.\nBinnen U2 begon Bono als gitarist. Hierin bleek hij niet erg goed te zijn, waardoor hij de zanger van de band werd. In de jaren 70 kreeg Hewson zijn bijnaam \"Bono Vox\", als variatie op \"Bona Vox\" dat \"goede stem\" betekent. Naar verluidt hebben zijn vrienden Gavin Friday (Fionan Hanvey) en Guggi Derek Rowen zich tot deze naam laten inspireren door \"BonaVox Hearing Aids\", een winkel in gehoorapparaten die zich bevindt aan de O'Connell Street in de Ierse stad Dublin. Na verloop van tijd liet hij \"Vox\" uit de naam vallen en bleef alleen \"Bono\" over. Bono heeft verschillende artiestennamen gehad; hij begon als \"Steinhegvanhuysenolegbangbangbang\", toen enkel \"Huyseman\", gevolgd door \"Houseman\", \"Bon Murray\", \"Bono Vox of O'Connell Street\", en uiteindelijk enkel \"Bono\".\nBono is getrouwd met Alison Stewart en heeft vier kinderen. Het gezin woont in Killiney Hill in Zuid-Dublin. In de Graham Norton Show vertelde hij in de uitzending van 17 oktober 2014 dat de reden om altijd een zonnebril te dragen niet zijn imago is, maar dat hij al twintig jaar lijdt aan glaucoom, een oogaandoening die voor blinde vlekken zorgt.\nHij heeft, zowel met als zonder U2, met tal van artiesten samengewerkt, waaronder Clannad, Alicia Keys, Michael Hutchence van INXS, Green Day, Paul McCartney, Johnny Cash, Sin\u00e9ad O'Connor, Tom Petty, Bob Dylan, Frank Sinatra, B.B. King, Luciano Pavarotti (Passengers), The Corrs, Bruce Springsteen, Chris Martin van Coldplay, Herbert Gr\u00f6nemeyer, Zucchero, Wyclef Jean, Kylie Minogue, Mick Jagger, Will.i.am en Fergie van The Black Eyed Peas, Rihanna, Jay-Z, Kendrick Lamar, Mary J. Blige, Martin Garrix en Jennifer Lopez.\nIn 2009 investeerde Bono 90 miljoen dollar in aandelen Facebook (2,3% van het totaal). Na de beursgang in 2012 waren deze naar schatting 1,5 miljard dollar waard. Hierdoor was Bono op dat moment de rijkste muzikant ter wereld.\nGoede doelen.\nAl sinds 1985 is Bono betrokken bij goede doelen, zo maakte hij dat jaar deel uit van de gelegenheidsformatie Artists United Against Apartheid.\nBono is sinds 1999 betrokken bij campagnes voor verlichting van de schuldenlast van Derde wereldlanden, en het lot van Afrika. In 2002 richtte hij de organisatie \"DATA\" op. Dit staat voor 'Debt, Aids, Trade in Africa'. Het doel van de organisatie is om bekendheid te geven aan de schulden van Afrika, de snelle verspreiding van aids en de oneerlijke handelsovereenkomsten die worden afgesloten. Bono heeft voor zijn goede doelenwerk al vele wereldleiders ontmoet, waaronder Bill Clinton, George W. Bush, Barack Obama, Gerhard Schr\u00f6der, Angela Merkel, Tony Blair, Gordon Brown, David Cameron, Jacques Chirac, Nicolas Sarkozy, Fran\u00e7ois Hollande, Emmanuel Macron en Mark Rutte.\nIn 2005 nam Bono samen met Alicia Keys het nummer \"Don't Give Up (Africa)\" op, dat oorspronkelijk een hit van Peter Gabriel en Kate Bush uit 1985 was. De single werd op 1 december 2005, op Wereldaidsdag, als download beschikbaar gesteld. De opbrengsten van het nummer gingen naar het Aidsfonds.\nBono heeft in 2006 Product Red gelanceerd, hetgeen voor hem een financieel middel is om aids te bestrijden. Tevens geven hij en zijn vrouw sinds april 2005 het Fair Wear-kledinglabel \"Edun\" uit, dat is opgezet naar de principes van de fair-trade-handel. Edun \u2013 het omgekeerd gespelde woord 'Nude' (naakt) \u2013 is een organisatie zonder winstoogmerk.\nIn 2009 was hij ook te zien in de film \"Br\u00fcno\", waarin hij samen met Br\u00fcno Gehard, Sting, Chris Martin, Slash, Elton John en Snoop Dogg een lied opnam voor het goede doel.\nBibliografie.\nIn november 2022 bracht Bono een autobiografie uit onder de naam \"Surrender\", voor het boek maakte hij tevens veertig originele tekeningen."}
{"id": "6308", "revid": "154519", "url": "https://nl.wikipedia.org/wiki?curid=6308", "title": "Nagalmtijd", "text": "(Na)galmtijd is de tijd dat een geluidverschijnsel in een ruimte nog hoorbaar is als de geluidsbron reeds is gestopt. \nEen voorbeeld is een klap in de handen in een kerk of zaal. Dan hoort men het nagalmen. De nagalmtijd wordt meestal weergegeven als de tijd waarin het geluid met 60 dB afneemt. In de praktijk hoort men nagalm dan niet meer. Pionier op het gebied van zaalakoestiek was Wallace Clement Sabine (1868-1919) (zie zijn \"Collected Papers on Acoustics\", 1922). De galmtijd formula_1 is gedefinieerd als de tijd die nodig is voor een geluidafname met een factor 1 miljoen (60 dB). Deze tijd hangt bij benadering als volgt af van de eigenschappen van de zaal:\nDaarin is:\nHieruit blijkt al dat de galmtijd in een grote zaal (met een groot volume) groter zal zijn dan in een kleine kamer, mits de absorptieco\u00ebffici\u00ebnten gelijk zijn. \nRekengegevens.\nIn de bovenstaande formule van \"Sabine\" verandert het volume van een ruimte met een derde macht, terwijl de buitenoppervlakken veranderen met een tweede macht. Dat verschil kan worden voorgesteld door de middellijn van een denkbeeldige bol, met een diameterlengte van het gemiddelde van de lengte, de breedte en de hoogte van de ruimte. Elke keer dat een geluidsstraal heen of weer gaat door het middelpunt, wordt hij per diameter een keer teruggekaatst. Bij kaatsing wordt een deel van het geluid geabsorbeerd en de rest gereflecteerd. Voor de absorptie gelden absorptieco\u00ebffici\u00ebnten. Voor \"open raam\" geldt 100%, voor velours gordijnen 50% en voor ruwe beton 10%. Een ruimte van 7 x 8 x 3 meter heeft een denkbeeldige boldiameter van 6 meter. Geluid heeft een snelheid van 343 m/sec. Het geluid wordt dus 57 keer per seconde in de bol gekaatst. Als de ruimte in ruwe beton is uitgevoerd, dan neemt het geluid met 10.log 0,957 (dB) = 24,6 dB per seconde af. Als norm geldt een totale geluidsafname van bron tot stilte van 60 dB. 10.log 0,9131 (dB) = 60 dB. De nagalmtijd is dus 131/57 (sec) = 2,3 seconden. Als kaatsvlakken van een ruimte verschillende absorptieco\u00ebffici\u00ebnten hebben, dient het gemiddelde daarvan te worden berekend.\nIn de praktijk is de berekende 2,3 seconde minder, omdat geen rekening gehouden is met de geluidsabsorptie door de lucht, de absorptie door waarnemers en de korte afstand tussen plafond en vloer. Daartussen wordt het meeste geluid gekaatst. Dat geluid wordt 342/3 = 114 keer per seconde gekaatst, waardoor het geluid met 10.log 0,9114 = 52 dB per seconde wordt verminderd.\nIn de woningbouw wordt de nagalm alleen berekend voor trappenhuizen in flatgebouwen."}
{"id": "6309", "revid": "305302", "url": "https://nl.wikipedia.org/wiki?curid=6309", "title": "Geluidsabsorptie", "text": "Geluidsabsorptie is het omzetten van geluidsenergie in warmte. Het geluid verdwijnt dan in het materiaal. De geluidsgolven (geluidsdruk) vervormen het materiaal, wat energie kost. Afhankelijk van het soort materiaal zal de energie gedeeltelijk worden teruggegeven in de vorm van weerkaatst geluid. De energie die niet teruggegeven wordt, wordt in de vorm van warmte in het materiaal opgeslagen. Schematisch is dit weergegeven als een massaveersysteem met demping. De mate van demping bepaalt de mate van geluidabsorptie.\nDe hoeveelheid absorptie is een eigenschap van een materiaal en wordt uitgedrukt met de absorptieco\u00ebffici\u00ebnt. De absorptieco\u00ebffici\u00ebnt van een materiaal is de fractie van het invallende geluidsvermogen dat wordt geabsorbeerd. De rest van het geluid wordt gereflecteerd. De absorptieco\u00ebffici\u00ebnt is afhankelijk van de frequentie van het geluid, en wordt meestal gemeten bij elke octaafband tussen 125 en 4000 hertz. De absorptieco\u00ebffici\u00ebnt heeft een waarde tussen nul (geen absorptie, al het geluid wordt gereflecteerd) en 1 (volledige absorptie, er wordt geen geluid gereflecteerd - open raam). \nMetingen.\nEen meting van de absorptie kan op twee manieren gebeuren:\nVoor gebruik van de gegevens in de bouwakoestiek kunnen beter de meetresultaten van een galmkamer gebruikt worden, omdat deze respresentatiever zijn voor het gebruik in de werkelijkheid, met rondom invallend geluid. Maar de methode in een buis is eenvoudiger, en als er niets anders beschikbaar is, kunnen deze gegevens wel gebruikt worden. \nSommige materialen hebben, gemeten in een galmkamer, een absorptieco\u00ebffici\u00ebnt groter dan 1. Dat komt door buigingseffecten, en door de randen van het materiaal dat in de galmkamer wordt neergelegd. Door randeffecten van het materiaal worden in een galmkamer soms hogere waarden dan 1 gemeten, doordat de verticale rand van het stuk materiaal ook geluid absorbeert. Hiervoor wordt in de erkende meetmethode niet gecorrigeerd.\nHet is dan beter de waarde af te ronden op 1.0 in plaats van een waarde groter dan 1 te gebruiken. De meeste meetinstituten doen dit echter niet.\nGeluidsabsorptie van personen.\nAbsorptie van geluid wordt uitgedrukt in (metrische) sabin of in vierkante meter (in de VS als square foot).\nVoor een zaal met stoelen kan per stoel berekend worden:\nDe geluidsabsorptie voor mensen (staande) in een ruimte in sabin (let op, de gegevens hieronder zijn in m2 per persoon):\nVan dit getal moet de absorptie van het door de personen ingenomen vloeroppervlak afgetrokken worden."}
{"id": "6310", "revid": "97", "url": "https://nl.wikipedia.org/wiki?curid=6310", "title": "Ruisen (schelp)", "text": "In een grote schelp van een zeeslak kan door akoestische effecten een vrij sterke ruis hoorbaar zijn als de schelp tegen het eigen oor gehouden wordt. Daar kan de indruk verkregen worden het ruisen van de zee te horen. Het geluidseffect treedt werkelijk op, maar de interpretatie dat de zee hoorbaar zou zijn is een illusie. De illusie wordt versterkt doordat volwassenen dit verhaal vaak aan kinderen vertellen. Hetzelfde verschijnsel treedt ook op als een gewoon drinkglas of een ander hol voorwerp tegen het oor wordt gehouden. \nAkoestische verklaring.\nAls een grote schelp, zoals die van een zeeslak, tegen het oor wordt gehouden ontstaat er een holte, waarin het omgevingsgeluid bij sommige frequenties wordt afgeschermd, maar bij andere frequenties juist wordt versterkt. De meest effectieve afscherming treedt op bij de hoogste frequenties, omdat deze beter worden tegengehouden door de massieve wanden van de schelp, op grond van de massawet. \nDe lagere frequenties van het omgevingsgeluid komen wel in de schelpholte terecht, deels direct, deels door afbuiging rond de rand van de schelp. Deze lagere frequenties worden in holte tussen de schelp en het hoofd versterkt bij de resonantiefrequenties van het geluid. Daardoor lijkt het voor de waarnemer of er in de schelp ander geluid wordt gemaakt dan in de omgeving aanwezig is. \nOmgevingsgeluid met een frequentie die niet in de buurt van de resonantiefrequenties van de holte ligt wordt in luidheid verminderd, maar geluiden bij de resonantiefrequenties van de holte worden juist versterkt. De schelpholte gedraagt zich als een klankkast.\nDit effect is te vergelijken met het kijken door een roze bril: alles wordt als roze gezien, omdat andere kleuren worden weggefilterd. Door een hol voorwerp bij het oor te houden, ontstaat een akoestisch filter. Dit filter \"kleurt\" het geluid dat in de omgeving aanwezig is. Het gefilterde geluid kan men met de nodige fantasie interpreteren als de branding van de zee. \nEr is geen sprake van een resonantie van het geluid in de schelp, omdat de bron van het geluid, in fysische termen de excitatie van de lucht in de holte, gedurende de tijd niet voldoende stabiel is, maar stochastisch is. Het omgevingsgeluid is immers breedbandig van karakter en geen enkel moment exact hetzelfde. Daarom is er geen tijd voor het ontstaan van resonanties in de schelpholte. Er zijn dan ook geen duidelijk hoorbare tonen waarneembaar, zoals wel het geval is bij het aanblazen van een schelphoorn. Het geluid in zo een muziekinstrument ontstaat door een constante luchtstroom in combinatie met de trillende lippen. \nDoor onderzoek is aangetoond dat de opgerolde spiraal van een slakkenhuis zich akoestisch net zo gedraagt als een conische hoorn. De eigenfrequenties van de schelpholte zijn dan ook - behoudens eindeffecten - gelijk aan die van een buis die aan \u00e9\u00e9n kant open is, aan de andere kant dicht, dat wil zeggen: \nMet:\nUit deze formule blijkt dat grotere schelpen, met een hogere waarde van \"l\", het geluid bij lagere frequenties zullen versterken dan kleinere schelpen.\nMet metingen kan worden aangetoond dat bij bepaalde frequenties de geluidsdruk in de schelp met 15\u00a0dB wordt versterkt. Daardoor krijgt de waarnemer de illusie dat er in de schelp geluid wordt gemaakt, dat zonder die schelp niet aanwezig is. Deze versterking zal het grootst zijn rond de resonantiefrequenties.\nIn stand blijven van de illusie.\nDe akoestische verklaring van het verschijnsel dateert al uit 1835 of nog eerder, maar nog steeds wordt het verhaal dat de zee hoorbaar zou zijn in de schelp verteld, omdat de illusie zo sterk is. De illusie wordt niet alleen versterkt door het feit dat het ruisende geluid sterk lijkt op het geluid van de branding, maar ook omdat men bedenkt dat de schelp oorspronkelijk echt uit de zee afkomstig is.\nSoms wordt gedacht dat men het geluid van het eigen bloed hoort dat door de bloedvaten in de oren stroomt, maar ook dit is onjuist. In een zeer stille omgeving, zoals een dode kamer is het geluid van het eigen lichaam hoorbaar, maar dan hoort men bijvoorbeeld de eigen hartslag, en niet een constante ruis door de stroming van het bloed door de aderen. Het geluid van stromend bloed ligt onder de gehoordrempel.\nAls thema in de literatuur.\nHet ruisen van de zee in een schelp wordt ook wel ge\u00efnterpreteerd als een uiting van heimwee naar de zee die de schelp zou hebben.. Het verschijnsel wordt ook beschreven in de literatuur. Zo schreef Elisabeth Cheixaou in haar gedicht \"Foetus\": O schelp, geworpen op het strand, \nOmsloten door een tedere hand, \nDie, aan het luisterend oor gelegd,\nSlechts monotoon haar herkomst zegt!Carry van Bruggen schreef: \nA.H. Nijhoff gebruikte het beeld ook, in het toneelstuk \"Venus in ballingschap\": \nTenslotte schreef ook Judith Herzberg een gedicht over het verschijnsel, getiteld \"De zee,\" uit haar bundel \"Beemdgras\" (1968).\nDe zee kun je horen\nmet je handen voor je oren,\nin een kokkel,\nin een mosterdpotje,\nof aan zee.\nIn de Engelse en Amerikaanse literatuur werd het geluid dat in een schelp bij het oor gehoord werd eerst beschreven als stemgeluid of gemompel, waarbij onder andere verhalen over de zee werden verteld. Later meende men het geluid van de zee direct te horen. James Joyce beschreef het geluid in Ulysses als afkomstig van het bloed."}
{"id": "6311", "revid": "218285", "url": "https://nl.wikipedia.org/wiki?curid=6311", "title": "Interval (muziek)", "text": "In de muziek is een interval de muzikale afstand tussen twee tonen. Men onderscheidt harmonische intervallen waarvan de tonen gelijktijdig klinken en melodische intervallen waarvan de tonen na elkaar klinken.\nHet verschijnsel interval ligt aan de basis van alle samenklanken. Door de klankeigenschappen treedt het harmonische interval meer naar voren als eenheid dan de afzonderlijke tonen. Het vraagt daarom oefening de afzonderlijke tonen te kunnen onderscheiden: het ongeoefende oor hoort een (tezamen gespeeld) interval als \u00e9\u00e9n klank, niet als twee afzonderlijke. Over de achtergronden en specifieke eigenschappen van de intervallen schreef Paul Hindemith uitgebreid in zijn \"Unterweisung im Tonsatz\" (deel 1), waarbij hij ook de intervallen in een reeks zette die geleidelijk van consonant naar dissonant loopt.\nNaamgeving.\nDe naamgeving van de intervallen, in de westerse muziek, vloeit voort uit de onderlinge afstanden van tonen binnen de diatonische toonladder. De afstand tussen twee tonen (hetzij gehoord, gelezen, genoteerd, of zich voorgesteld) bepalen de grootte en naam van het interval. Deze afstand kan zowel in intervalnamen (zie onder bij moderne - en middeleeuwse naamgeving) als in aantallen hele of halve toonafstanden worden uitgedrukt. In de toonladder van C majeur bijvoorbeeld, zijn vijf van de zeven opeenvolgende afstanden hele toonafstanden; de intervallen e-f en b-c zijn halve toonafstanden:\n\"De toonladder van C majeur met de stamtonen\" c, d, e, f, g, a, b, c\nDe toonafstanden binnen een majeurtoonladder zijn (in rood aangegeven of het een hele of halve toon betreft) van laag naar hoog:\nC---1---D---1---E---1/2---F---1---G---1---A---1---B---1/2---C\nOok kan deze afstand worden weergegeven in cents of in een frequentieverhouding.\nModerne naamgeving.\nBij de traditionele naamgeving gebruikt men de Latijnse rangtelwoorden: prime, secunde, terts, kwart, kwint, sext, septiem, octaaf, none, decime, undecime, duodecime, tredecime enzovoort. Om in de diatoniek toch precies aan te geven hoe groot het interval is wordt daaraan nog toegevoegd de aanduiding klein, groot, rein, (dubbel)verminderd of (dubbel)overmatig. Alleen de prime, de kwart, kwint en de octaafvergrotingen daarvan kunnen rein zijn, maar nooit groot of klein. Alle andere intervallen kunnen wel groot of klein zijn, maar niet rein.\nDe naam van een interval is altijd gebaseerd op het interval tussen de stamtonen waarvan beide tonen zijn afgeleid. Twee verschillende intervallen kunnen dus enharmonisch gelijk aan elkaar zijn (bijvoorbeeld een grote terts zoals c-e en een verminderde kwart zoals c-fes), maar omdat ze niet dezelfde stamtonen hebben, worden beide intervallen niet met dezelfde naam aangeduid.\nVerminderd en overmatig.\nVoorbeelden van verminderde intervallen:\nVoorbeelden van overmatige intervallen:\nMiddeleeuwse naamgeving.\nIn de Middeleeuwen hanteerde men afwijkende naamgeving voor de intervallen. Deze naamgeving was afgeleid van het Latijn. Opvallend is dat de naamgeving van de intervallen na de kwint zijn afgeleid van de intervalnamen van prime tot kwint. Dit heeft te maken met het feit dat op de kwint een nieuw tetrachord werd geplaatst.\nEnkelvoudige en samengestelde intervallen.\nDe intervallen die niet groter zijn dan een octaaf heten \"enkelvoudige\" intervallen. Het zijn de prime tot en met het octaaf. Intervallen hoger dan het octaaf bestaan uit een enkelvoudig interval vermeerderd met een of meer octaven. Ze heten \"samengestelde\" intervallen.\nOmkering (inversie) van intervallen.\nIntervallen kunnen ook worden omgekeerd. Dat gebeurt altijd in het octaaf: het omgekeerde van een terts is een sext; het omgekeerde van een prime is een octaaf; enzovoorts. Wanneer men een rein interval omkeert, blijft het rein, groot wordt klein en klein wordt groot. De omkering van bijvoorbeeld een kleine terts is een grote sext. Twee intervallen die elkaars omkering zijn en zodoende samen een octaaf vormen noemt men complementaire intervallen.\nConsonantie en dissonantie.\nDe muziektheorie maakt onderscheid tussen dissonante intervallen, en consonante intervallen.\nHierbij dient te worden opgemerkt dat wat 'consonant' is en wat 'dissonant' is in de loop der eeuwen nogal gewijzigd is, en dat de perceptie van 'welluidendheid' of consonantie in diverse culturen verschillend ervaren wordt. Zo was bijvoorbeeld de grote terts in vroeger tijden een dissonant ervaren interval. Tegenwoordig worden ook de 'dissonante' intervallen niet altijd meer als zodanig ervaren. In de jazz bijvoorbeeld wordt ook veelvuldig gebruikgemaakt van de dissonante intervallen zonder dat men deze als dissonant ervaart.\nDoor de samenklank van tonen versterken ze elkaar (in de verwerking door het menselijk brein). De meest versterkende samenklank is niet zoals je zou verwachten het octaaf omdat de hersenen dit als \u00e9\u00e9n klank ervaren door de frequentie verhouding 2:1.\nHet duodecime (12e interval) wordt als het meest versterkend ervaren, het heeft de simpele frequentie verhouding 3:1, gevolgd door het decime (10e interval) en pas dan het octaaf. "}
{"id": "6312", "revid": "1061913", "url": "https://nl.wikipedia.org/wiki?curid=6312", "title": "Heliumstem", "text": "Een heliumstem is de afwijkende klank van de stem van iemand die een mengsel van helium en zuurstof heeft ingeademd. De heliumstem klinkt alsof de toonhoogte van de stem sterk verhoogd is. Een basstem verandert bijna in het stemmetje van Donald Duck. Het effect ontstaat door het veranderde resonantiegedrag van de spraakholte, waardoor hogere frequenties in de spraak sterker klinken.\nEen holte, zoals ook de keelholte, heeft een aantal specifieke resonantiefrequenties. Deze frequenties hangen af van de vorm en de afmetingen van de holte, maar ook van de snelheid van het geluid binnen de holte. De stembanden van een mens trillen in het spraakkanaal. Daarbij genereren de stembanden een brede frequentieband boven de grondtoon van de stembanden. De spraakholte versterkt diverse frequenties waardoor het typische stemgeluid ontstaat.\nDe geluidssnelheid in heliumgas is bijna drie keer zo hoog (ca. 965\u00a0m/s) als de geluidssnelheid in lucht (ca. 330\u00a0m/s). Daardoor zullen, als iemand helium ingeademd heeft, de resonantiefrequenties omhoog gaan volgens deze verhouding. De mechanische resonantiefrequenties van de vaste of flexibele delen van de spraakholte worden niet veranderd door het heliumgas, maar het gevolg van de hogere resonantiefrequenties in de spraakholte is dat de verschillende componenten in het spraakspectrum op een andere manier worden versterkt dan als er alleen lucht is ingeademd. Dit leidt tot een totaal ander timbre van de stem, en ook tot de verandering in de waargenomen toonhoogte.\nEen ander edelgas, xenon, heeft een omgekeerd effect. Daar de geluidssnelheid in xenon lager is dan die in lucht, zal de xenonstem een overdreven trage en diepe basstem geven.\nRisico.\nMen moet zich rekenschap geven van het feit dat het inademen van puur helium of xenon gevaarlijk kan zijn. Als het gasmengsel geen of onvoldoende zuurstof bevat zal men bij langdurig inademen vrij snel bewusteloos raken en wellicht stikken. Dit overkwam in 2006 twee studenten uit Florida, die voor de grap in een met helium gevulde weerballon kropen. Het is extra gevaarlijk doordat benauwdheids- en overlevingsreflexen gebaseerd zijn op een teveel aan koolstofdioxide, niet op zuurstofgebrek, en dus ontbreken bij het inademen van helium. Een enkele teug helium is echter ongevaarlijk. Als edelgas is helium inert en dus niet giftig."}
{"id": "6314", "revid": "148446", "url": "https://nl.wikipedia.org/wiki?curid=6314", "title": "Besluit geluidhinder spoorwegen", "text": "Het Besluit geluidhinder spoorwegen (Bgs) was een Nederlandse wet gericht op het voork\u00f3men van nieuwe geluidshindersituaties en dat bestaande situaties niet verslechteren (het \"stand still principe\" ten opzichte van het jaar 1987). Het Bgs was van kracht van 1 juli 1987 tot 1 januari 2007; de regelgeving is opgenomen in de Wet geluidhinder en het Besluit geluidhinder.\nIn het Bgs was ook omschreven wat er moet gebeuren als de spoorwegbeheerder iets veranderde aan de spoorlijn, dan kon er een zogenaamde \"wijziging Bgs\" optreden. Wat er dan moest gebeuren was in het Bgs omschreven in een aantal stappen, die hierna worden toegelicht. In het laatste onderdeel wordt ingegaan op de interpretatie.\nNieuwe spoorlijnen of nieuwe woningbouw.\nIn geval er een nieuwe spoorlijn wordt aangelegd, of een nieuwe woning wordt gebouwd moet worden voldaan aan de geluidsnormen van het Bgs. De voorkeurswaarde bedraagt daarbij 57 dB(A). Als om bepaalde redenen deze voorkeurswaarde niet kan worden gehaald, kan er ontheffing gevraagd worden van de wet. Dit kan de aanlegger van de spoorlijn zijn (bijvoorbeeld ProRail) of de gemeente. De aanvraag van een ontheffing, ook wel een hogere waarde genoemd, wordt gedaan bij de provincie. Hiervoor moet een goede onderbouwing worden opgesteld. Er moet bijvoorbeeld zijn onderzocht of geluidsreductie bij de bron of in de overdracht (met een geluidsscherm bijvoorbeeld) niet mogelijk is. In het Bgs zijn een aantal ontheffingsgronden expliciet genoemd; deze kunnen van verkeerskundige-, financi\u00eble- of landschappelijke aard zijn. \nBij het aanvragen van een hogere waarde mag de waarde een maximum van 70 dB(A) in nieuwe situaties niet te boven gaan. Bovendien moet de gevel van de woning ge\u00efsoleerd worden. Daarbij moet worden voldaan aan eveneens wettelijk vastgelegde maximale binnenwaarden.\nIn het Bgs staan naast normen voor woningen ook normen voor andere, met name genoemde geluidgevoelige bestemmingen, zoals scholen, ziekenhuizen en woonwagenterreinen.\nWat is een wijziging van een spoorweg?\nHet Bgs definieert het begrip \"wijziging spoorweg\" in Artikel 1, eerste lid onder d als volgt:\n\" wijziging van een spoorweg: een wijziging met betrekking tot een aanwezige spoorweg, die verandering brengt in de omstandigheden welke ingevolge de regels die gelden bij de vaststelling van de geluidsbelasting vanwege die spoorweg in acht genomen moeten worden;\" \nIn de nota van toelichting van het Bgs, in onderdeel C, staat dat ?onder een wijziging in het kader van dit besluit wordt verstaan elke verandering in de invoergegevens van het op grond van artikel 23 door Onze Minister op te stellen Reken- en Meetvoorschrift?.\nWelke uitzonderingen zijn er op deze definitie?\nIn het Bgs in artikel 1 worden twee soorten uitzonderingen gedefinieerd die niet gelden als een wijziging spoorweg. De eerst groep uitzonderingen betreft kleine wijzigingen van een spoorlijn die behoren tot de fluctuaties die bij normale exploitatie optreden. De tweede groep heeft betrekking op kleine toename van het geluidsniveau op woningen.\nUitzondering bij fluctuaties in de normale exploitatie.\nDeze groep uitzonderingen is als volgt gedefinieerd:\n\"Onder een wijziging van een spoorweg wordt in dit besluit niet verstaan de afzonderlijke omstandigheid die bestaat uit:\nUitzondering bij kleine toename van de geluidsbelasting.\nDe tweede soort uitzonderingen heeft betrekking op wijzigingen die slechts leiden tot een geringe geluidtoename in situaties met geluidniveaus onder de grenswaarde voor geluidsanering (65 dB(A)). Dit is als volgt in het Bgs verwoord:\nEr \"wordt onder een wijziging van een spoorweg in dit besluit niet verstaan een wijziging die een verhoging van 2 dB(A) of minder tot gevolg heeft, en ten gevolge waarvan de geluidsbelasting van de uitwendige scheidingsconstructie van woningen of van andere geluidsgevoelige gebouwen niet hoger zal zijn dan 65 dB(A).\"\nWanneer leidt een wijziging tot overschrijding van geluidsnormen op woningen?\nAls er een wijziging optreedt wordt bekeken of de toekomstige geluidsbelasting toelaatbaar is. Daarbij wordt onderscheid gemaakt of er al eerder een geluidprocedure is gevoerd met daarbij een hogere waarde (bijvoorbeeld bij nieuwbouw van woningen), of dat er sprake is van een historisch gegroeide situatie. Er wordt hier gesproken over ?woningen?, maar ook voor andere geluidgevoelige bestemmingen, zoals ziekenhuizen en scholen.\nGeluidbelastingen onder de voorkeurswaarde (57 dB(A) voor woningen) zijn altijd toegestaan, welke toename er ook optreedt.\nDe ten hoogste toelaatbare waarde is in het geval dat een hogere waarde verleend is:\nAls er geen hogere waarde verleend is, is de ten hoogste toelaatbare geluidbelasting:\nMet name het laatste criterium weerspiegelt de geest van het Bgs, het ?stand-still? principe.\nWat moet er gebeuren als er een wijziging optreedt?\nAls de spoorbeheerder een wijziging Bgs wenst door te voeren, dient hij een akoestisch onderzoek naar geluidniveaus bij woningen uit te voeren en te toetsen aan de ten hoogste toelaatbare geluidbelasting. Dit dient hij ook te doen bij afname van geluidniveaus, aangezien hij moet toetsen of de geluidbelasting op woningen niet hoger dan 65 dB(A) zal zijn. Uit het akoestische onderzoek blijkt waar overschrijdingen van de ten hoogste toelaatbare waarden verwacht worden. Voor deze geluidgevoelige bestemmingen zijn maatregelen nodig en is het volgen van een geluidproducedure (in dit geval artikel 19 Bgs) aan de orde. In die procedure neemt de gemeenteraad een besluit over de te nemen maatregelen (bijvoorbeeld het plaatsen van geluidschermen) en wordt voor woningen waar deze maatregelen onvoldoende zijn een ?hogere waarde procedure? gevolgd. Op basis daarvan worden de woningen onderzocht om te bezien of de binnenwaarde aan de normen voldoet. Ten slotte worden, als dat nodig blijkt, deze woningen beter tegen het geluid ge\u00efsoleerd."}
{"id": "6321", "revid": "264532", "url": "https://nl.wikipedia.org/wiki?curid=6321", "title": "Euromunten", "text": "Euromunten (en eurobankbiljetten) kwamen op 1 januari 2002 in twaalf van de, toen nog, vijftien EU-landen alsmede in de ministaatjes Monaco, San Marino en Vaticaanstad in omloop. Sloveni\u00eb\nvolgde op 1 januari 2007, als eerste van de in 2004 nieuw toegetreden EU-landen. Cyprus en Malta volgden op 1 januari 2008, Slowakije op 1 januari 2009, Estland op 1 januari 2011, Letland en Andorra op 1 januari 2014, Litouwen op 1 januari 2015 en Kroati\u00eb op 1 januari 2023. De euro (EUR of \u20ac) is de offici\u00eble munteenheid binnen de eurozone.\nVoorgeschiedenis.\nJaren v\u00f3\u00f3r de werkelijke invoering van de euromunten in 2002, is reeds met het slaan van euromunten begonnen. Belgi\u00eb, Finland, Frankrijk, Nederland en Spanje hebben ervoor gekozen de munten het jaartal van muntslag te geven. Van deze landen bestaan dus ook euromunten met de jaartallen 1999, 2000 en 2001. In feite uit jaren v\u00f3\u00f3r de daadwerkelijke invoering van de euro als betaalmiddel. De overige landen hebben alle munten die in de periode 1999-2001 geslagen zijn het jaartal 2002 gegeven.\nDe redenen van de gemaakte keuzes zijn niet bekend, maar zijn waarschijnlijk afhankelijk van landelijke tradities. De wel gehoorde stelling dat het in een koninkrijk niet wenselijk zou zijn om munten met een later jaartal te slaan, omdat de kans bestaat dat de monarch, wiens beeldenaar op de munten staat, overlijdt of troonsafstand doet, is onvoldoende verklaring. Enerzijds heeft het Groothertogdom Luxemburg de eerste euromunten uitsluitend het jaartal 2002 gegeven, anderzijds hebben de republieken Frankrijk en Finland wel de jaren 1999-2001 geslagen.\nDe voor de gewone circulatie bedoelde euromunten bestaan in acht nominale waarden. Daarnaast bestaat er een grote verscheidenheid, per land verschillend, aan nominale waarden voor gelegenheidsmunten.\nVormgeving.\nEuromunten hebben een gemeenschappelijke zijde en een nationale zijde. De gemeenschappelijke zijde is in alle EU-landen identiek en toont de waarde van de desbetreffende munt, de zogenaamde munt-zijde. Het ontwerp van de gemeenschappelijke munt-zijde kent drie varianten, die samenvallen met de drie materiaal-varianten van de euromunten:\nIeder ontwerp laat een gestileerde kaart van de EU dan wel Europa zien. De 12 sterren van de EU maken deel uit van het ontwerp van alle munten.\nHet ontwerp van de munten van 1, 2 en 5 cent symboliseert Europa's plaats in de wereld als geheel. De afbeelding op de munten van 10, 20 en 50 cent toont hoe de individuele EU-lidstaten samenkomen (inclusief die lidstaten die op dit moment nog geen deel uitmaken van de euro). De munten van 1 en 2 euro ten slotte beelden een Europa zonder grenzen af.&lt;br&gt;\nAlle varianten zijn door Luc Luycx, werkzaam bij de Koninklijke Munt van Belgi\u00eb, ontworpen.\nElk euroland mag zelf bepalen welke symbolen en tekst op de nationale zijde, de zogenaamde kop-zijde, van de euromunten geplaatst worden. Deze symbolen mogen echter niet jaarlijks herzien worden, doch uitsluitend gelijktijdig met een wisseling van de gemeenschappelijke zijde. Uitzondering op deze regel geldt voor de monarchie\u00ebn en het Vaticaan, die mogen ook bij een troonswisseling de nationale zijde aanpassen. De nationale zijde dient om de overgang naar de euro, in emotioneel opzicht, te verzachten.\nGemeenschappelijke muntzijde.\nSinds 2007 laat de gemeenschappelijke zijde van de euromunten de kaart van heel Europa zien. Omdat de eurolanden zelf mochten bepalen of ze de nieuwe gemeenschappelijke zijde al in 2007 of eerst in 2008 invoerden, bestaan van het jaar 2007 zowel euromunten met het oorspronkelijke ontwerp als met het nieuwe ontwerp.\nNationale zijde.\nElk land uit de eurozone, dus ook Monaco, San Marino, Vaticaanstad en Andorra, heeft recht op een eigen ontwerp op de nationale zijde van de euro. Deze ontwerpen vari\u00ebren van eenvoudigweg \u00e9\u00e9n enkele afbeelding van de monarch (Belgi\u00eb, Luxemburg, Nederland) tot een apart ontwerp voor iedere munt (Itali\u00eb, Oostenrijk, San Marino, Sloveni\u00eb). Meest gebruikelijk is een drie- of viertal verschillende ontwerpen. De 12 sterren van de EU zijn, verplicht, in alle ontwerpen van de nationale zijde terug te vinden.\nDe nationale ontwerpen zijn via onderstaande links te bekijken:\nInmiddels zijn er ook al eurolanden die aan hun tweede, derde of vierde (Finland) nationale zijde toe zijn. Wisseling van ontwerp vond tot nu toe alleen plaats wegens overlijden van een staatshoofd. Met ingang van 2007 is hier verandering in gekomen. Finland heeft het ontwerp marginaal aangepast (toevoeging van de afkorting\u00b4FI\u00b4) om te kunnen voldoen aan de verscherpte richtlijnen voor de nationale zijde. Ook Belgi\u00eb heeft in 2008 \u00e9n in 2009 om dezelfde reden de nationale zijde aangepast.\nDe volgende wisselingen hebben plaatsgevonden of zijn reeds bekend:\n2005\n2006\n2007\n2008\n2009\n2010\n2011\n2014\n2015\n2017\n2022\n2024\nBeschrijving en samenstelling.\nDe munten van 1, 2 en 5 cent en die van 1 en 2 euro worden aangetrokken door een magneet (doordat staal en nikkel ferromagnetisch zijn).\nBijnamen.\nVoor de invoering van de euro hadden de Nederlandse munten bijnamen. Sinds de invoering van de euro is het gebruik van deze namen grotendeels verdwenen. In Nederland wordt de munt van 5 cent soms stuiver genoemd en die van 10 cent dubbeltje. De munt van 20 cent wordt onder de muntmakers van de Koninklijke Nederlandse Munt een \"klavertje\" genoemd.\nEurodiffusie.\nEurodiffusie was een project om te kijken uit welke landen de munten komen die de Europeanen in hun portemonnee hebben. Op de site werd elke maand een grootmaandelijkse meting gepubliceerd, evenals een wekelijkse meting. De gedetailleerde gegevens waren terug te vinden op de website. De website is op 1 maart 2015 gesloten.&lt;br&gt; \nIn Nederland was de verdeling over de volledige voorgaande jaren als volgt:\nVanaf september 2011 hadden Nederlanders meer Duitse dan Nederlandse munten in hun portemonnee.\nEuro-herdenkingsmunten.\nEr zijn twee soorten herdenkingsmunten in de landen die de euro gebruiken.\nDe eerste soort munt kan overal gebruikt worden en heeft een waarde van 2 euro. Er is weinig onderscheid met de reguliere munten van 2 euro, behalve de nationale zijde waar in een desbetreffend jaar een speciaal thema op afgebeeld wordt.\nBuiten de herdenkingsmunten van \u20ac 2 zijn er ook al talloze munten geslagen die alleen nationaal te gebruiken zijn en waardes vertegenwoordigen als \u20ac 5, \u20ac 10, \u20ac 20, \u20ac 25, \u20ac 50, \u20ac 100 etc. Deze dienen aan de volgende voorwaarden te voldoen;\nControverse.\nIn het voorjaar van 2016 ontstond in Nederland enige commotie toen uit een reportage van het consumentenprogramma Keuringsdienst van Waarde was gebleken dat de Nederlandse euromunten (maar ook die van enkele andere landen) worden geproduceerd door het Zuid-Koreaanse staalbedrijf Poongsan dat ook clustermunitie maakt. Om een einde te maken aan de gruwelijke verwondingen en verminkingen die deze omstreden oorlogswapens veroorzaken, werd in december 2008 in Oslo de \"Conventie over Clustermunitie\" gesloten. Deze Conventie, die in 2011 nog door Nederland werd geratificeerd, verbiedt elke deelnemende staat uitdrukkelijk om clustermunitie te gebruiken, te produceren, te bewaren of te verhandelen. Op 1 april 2016 werd hierover door de SP-Kamerleden Arnold Merkies en Jasper van Dijk een schriftelijke vraag gesteld aan minister van Financi\u00ebn Jeroen Dijsselbloem. Staatssecretaris van Financi\u00ebn Eric Wiebes antwoordde hierop dat de Koninklijke Nederlandse Munt (KNM) voor de periode 2011-2016 zo'n 40 miljoen zogenaamde \"coin blanks\" of onbedrukte rondellen had besteld bij Poongsan. Wiebes wees erop dat Poongsan werd goedgekeurd als rondellenleverancier door de in de schoot van de Europese Commissie opgerichte \"Mint Directors Working Group\" maar dat de KNM het gewraakte bedrijf intussen van de algemene leverancierslijst heeft gehaald."}
{"id": "6323", "revid": "1238255", "url": "https://nl.wikipedia.org/wiki?curid=6323", "title": "Slag bij Shrewsbury", "text": "De Slag bij Shrewsbury vond plaats op 21 juli 1403, tussen een leger geleid door koning Hendrik IV van het huis Lancaster en een opstandelingenleger van Henry 'Hotspur' Percy uit Northumberland.\nDe familie Percy had Hendrik IV gesteund tegen Richard II, maar veranderde van voorkeur toen landerijen in Cumbria die zij als hun beloning zagen, aan rivalen werden toegewezen. Geld dat beloofd was maar niet kwam, verschafte een extra motief. Henry 'Hotspur' Percy marcheerde met een klein rebellenleger naar Shrewsbury, een strategisch gelegen stad aan de grens tussen Engeland en Wales. Daar zou een leger van opstandelingen uit Wales onder leiding van Owain Glynd\u0175r zich bij hen aansluiten.\nDe Welsh kwamen echter niet of te laat, waardoor Hendrik IV zich bij Shrewsbury met een drie keer zo groot leger tegenover Henry Percy kon stellen.\nOnderhandelingen losten het conflict niet op, waarna Hendrik IV besloot aan te vallen. Een regen van pijlen doodde de voorhoede van beide partijen, maar Hendrik IV gaf zijn leger ondanks dat hij veel last had van desertie bevel op te rukken. Bij een poging om Hendrik persoonlijk aan te vallen kwam Percy om het leven. Toen de kreet 'Henry Hotspur is dood' door het leger ging, was de slag afgelopen. \nDe strijd was zeer bloedig: meer dan 20.000 man vielen in de strijd, terwijl in de dagen daarna nog velen aan hun verwondingen overleden.\nDe strijd zelf en veel van de belangrijkste betrokkenen worden ten tonele gevoerd in Shakespeares \"Henry IV, Deel 1\"."}
{"id": "6324", "revid": "231402", "url": "https://nl.wikipedia.org/wiki?curid=6324", "title": "Slag bij Lipany", "text": "De Slag bij Lipany was een veldslag die op 30 mei 1434 uitgevochten werd bij Lipany, een 40-tal kilometer ten oosten van Praag. De slag kwam op het einde van de Hussitische Oorlogen. De verenigde utraquisten (meest rijke edelen) en katholieken van Bohemen versloegen de radicale Taborieten (meest boeren) geleid door Procopius de Grote."}
{"id": "6326", "revid": "3", "url": "https://nl.wikipedia.org/wiki?curid=6326", "title": "Dansstijl", "text": ""}
{"id": "6327", "revid": "75723", "url": "https://nl.wikipedia.org/wiki?curid=6327", "title": "Dans", "text": "Dansen (van het Franse \"danse\") is een sport, kunstvorm en een sociaal gebeuren dat meestal op beweging duidt van het lichaam, vaak in combinatie met muziek. Het wordt gebruikt als een vorm van emotionele expressie, sociale interactie of in een spirituele of uitvoerende vorm.\nNon-verbale communicatie.\nDans kan gezien worden als een vorm van non-verbale communicatie tussen mensen, maar het wordt ook door dieren gedaan (paringsdansen). Figuurschaatsen, gesynchroniseerd zwemmen, rolstoeldansen en ritmische gymnastiek zijn disciplines in de danssport. Ook vechtsporten worden soms gezien als vormen van dans. Beweging in niet-levende objecten kan figuurlijk gezien worden als 'dansen', bijvoorbeeld het bewegen van de bladeren aan een boom. Daarnaast wordt dans ook gebruikt bij verschillende podiumkunsten zoals musical.\nDansen is ook non-verbaal vanwege de emotie die duidelijk wordt uitgedrukt door de danser(s).\nDefinities van wat dans precies is, zijn afhankelijk van sociale, culturele, esthetische, artistieke en morele overwegingen in een samenleving. Soorten vari\u00ebren van streekgebonden dansen zoals volksdansen en flamenco en internationale dansen zoals latin en tango tot klassiek ballet. Dans kan voor het eigen plezier, voor een groep of voor een publiek worden uitgevoerd. Het kan ook ceremonieel gebruikt worden of voor erotische doeleinden. Dansbewegingen kunnen op zichzelf staand betekenisloos zijn, zoals bij ballet of internationale dans, maar als er een ritme wordt ingevoegd kan er een verhaal mee worden verteld. Dans kan idee\u00ebn laten zien of verhalen vertellen.\nDans is door de jaren heen in veel verschillende stijlen uiteengelopen, van breakdance en krumping tot modern en de methode van Vaganova. Ongeacht de stijl is er \u00e9\u00e9n overeenkomst; het is niet alleen een kwestie van beweging en flexibiliteit, maar ook van anatomie. Als niet de juiste spieren op de juiste wijze worden gebruikt, kan dit tot ernstige blessures leiden.\nDansen kan worden geleerd op een dansschool. Naast recreatieve dansscholen bestaan er professionele opleidingen voor dansen, veelal verbonden aan een conservatorium, zoals de Havo voor muziek en dans van het Rotterdams Conservatorium of de hogere dansopleiding aan het Koninklijk Conservatorium in Den Haag. Daarnaast zijn er ook dansopleidingen op mbo-niveau.\nChoreografie is het bedenken van dansbewegingen. Een choreograaf is degene die de choreografie verzorgt.\nDansgeschiedenis.\nDans laat geen duidelijke zichtbare sporen na, zoals bouwwerken, grotschilderingen en werktuigen. Het is daarom moeilijk om te zeggen wanneer dans een deel van de menselijke natuur werd. Dans was vanaf het begin van de beschaving wel zeker een belangrijk deel van ceremonies, rituelen en verjaardagen. In de Chinese mythologie is de godheid Kui de 'uitvinder' van dans.\nDanscategorie\u00ebn.\nDans kan in diverse categorie\u00ebn worden ingedeeld. Een belangrijke indeling is die in solodans, partnerdans en groepsdans. Er worden vele muziek- en dansstijlen onderscheiden. Zo bestaan er specifieke dansen bij verschillende stijlen muziek, zoals hiphop, modern, jazz, ballet, latin, ballroom, balfolk, swing en disco. Bij latin en ballroom is er ook de optie om aan formatiedans te doen.\nDans en muziek.\nVeel vroege vormen van muziek en dansen werden samen gecre\u00eberd. De geleidelijke opkomst en groei van beide ging altijd hand in hand. Hier kwamen stijlen als de ballroomtango, de Engelse wals en salsa uit voort, maar ook modernere vormen van dansen zoals hiphop en vele andere."}
{"id": "6328", "revid": "142236", "url": "https://nl.wikipedia.org/wiki?curid=6328", "title": "Engelse wals", "text": "De Engelse wals is een stijldans die in 1921 is ontstaan. De voorloper van de Engelse wals is de Boston, die reeds in 1874 vanuit de Verenigde Staten werd ingevoerd. Rond 1926 kreeg de dans pas de vorm zoals wij die nu kennen. Het woord \"wals\" betekent letterlijk draaien.\nDe muziek waarop een Engelse wals wordt gedanst heeft een driekwartsmaat en standaard tussen de 28 en 31 maten per minuut (uitzonderlijk zelfs trager tot 20 maten per minuut maar dan zeer moeilijk te dansen). Kenmerkend bij het dansen is het romantische en langzame karakter en het rijzen op tel twee tot een \"hoogtepunt\" op tel drie waarop alweer de daling ingezet wordt om op tel \u00e9\u00e9n laag en ver te kunnen gaan, waardoor de dans een 'golvend' element krijgt.De passen van deze dans zijn heel zwierig en soepel.\nZe lopen in een vloeiende beweging door. Dit wordt bereikt door bij de voorwaartse passen over de hak en de achterwaartse passen over de bal van de voet zo laag mogelijk door de knie\u00ebn te gaan, afgewisseld met hoge passen over de tenen. De zijwaartse passen (chass\u00e9es) worden altijd over de tenen (bal van de voet) genomen. De hele dansvloer wordt tijdens de dans benut. De tweede tel, de zijwaartse pas behoort groot te worden gemaakt.\nBasispassen en variaties.\nDe basiscombinaties waaruit de wals is opgebouwd zijn de zogenaamde wisselpassen (left~en right foot closed change) en draaien (natural turn en reverse turn). Een wisselpas is een pas voorwaarts, een pas zijwaarts en een weinig naar voren en vervolgens de andere voet weer bijsluiten. De naam wisselpas komt voort uit het feit dat men na deze combinatie met de andere voet weer verder danst, met andere woorden gewisseld van voet. De draaien zijn vergelijkbaar met de wisselpas enkel wordt nu een 3/8 draai toegevoegd. Bij de rechtse draai is dit rechtsom en idem bij de linkse draai linksom.\nEen basiscombinatie wordt gevormd door 2x rechtse draaibeweging (1x voorwaarts en 1x achterwaarts, de natural turn) vervolgen met de wisselpas met rechts (right foot closed change) 2x linkse draai (1x voorwaarts en 1x achterwaarts, de reverse turn) en vervolgen met de wisselpas met links (left foot closed change).\nDe basis vorm kent ook een verticale beweging, genoemd het rijzen en dalen. Deze verticale beweging ontstaat uit het swing en sway principe. De danser swingt zijn been zijwaarts waardoor het lichaam een lichte curve heeft op het einde van de beweging. Deze curve, vergelijkbaar met het zogenaamde \"hangen in de bocht\" zorgt ervoor dat de energie van de beweging opgevangen wordt. De energie van de beweging wordt deels door de opgaande beweging (rise cq rijzen) als door de curve in het lichaam geabsorbeerd. Dat geeft de karakteristieke pendel een beweging die vergelijkbaar is met de slinger van een klok.\nBekende basisvariaties in de Engelse wals zijn de \"spinturn\", de \"weave\", de \"whisk\" en de \"chasse\". Andere voorbeelden zijn: \"contra check\", \"hesitation\", \"whisk\", \"fallaway\".\nMuziek.\nDe volgende voorbeelden zijn uitstekende Engelse walsen:\nPrettig tempo voor de Engelse wals is ca. 30 maten per minuut."}
{"id": "6330", "revid": "744554", "url": "https://nl.wikipedia.org/wiki?curid=6330", "title": "Lidwoord", "text": "Het lidwoord of artikel is in de taalkundige benoeming een functiewoord dat rechtstreeks wordt verbonden met een ander woord. Dit andere woord is meestal een zelfstandig naamwoord, maar in bepaalde constructies kan het ook om andere woordsoorten gaan.\nHet lidwoord heeft als voornaamste functie de bepaaldheid van het woord waar het bij hoort nader aan te duiden. Bij bepaalde lidwoorden wordt verwezen naar iets dat eerder is vastgesteld. Zo is in de zin \"Heb jij \"de\" kat gevonden?\" eerder vastgesteld om welke of wat voor kat het gaat, terwijl het in de zin \"Heb jij \"een\" kat gevonden?\" gaat om een kat in het algemeen. Daarnaast kan het lidwoord ook andere informatie verschaffen over het betreffende hoofdwoord, bijvoorbeeld over het geslacht en getal (in het geval van een zelfstandig naamwoord) of de syntactische functie ervan.\nSoms wordt een bepaald lidwoord gebruikt voor iets wat niet uniek is:\nAlgemene kenmerken en evolutie.\nLang niet alle talen kennen lidwoorden. Ook in de Indo-Europese talen was het lidwoord oorspronkelijk niet aanwezig, totdat zich in een aantal subfamilies \u2013 waaronder de Germaanse en Romaanse talen \u2013 uit de afgezwakte vormen van het aanwijzend voornaamwoord het bepaalde lidwoord ontwikkelde. Het Oudgrieks kende zes bepaalde lidwoorden (drie voor het enkelvoud en drie voor het meervoud). Het onbepaalde lidwoord ontwikkelde zich uit het telwoord \"\u00e9\u00e9n\". Vermoedelijk gebeurde dit in de periode van het Frankische Rijk. Vanuit deze talen werd het gebruik van lidwoorden vervolgens overgenomen door een aantal andere talen die in Europa gesproken werden, zoals het Albanees, het Hongaars en de Keltische talen. In het oostelijker deel van Europa drong deze taalvernieuwing niet door, vandaar dat bijvoorbeeld het Russisch en veel andere Slavische talen nooit een lidwoord hebben ontwikkeld.\nLidwoorden worden echter ook aangetroffen in andere taalfamilies dan de Indo-Europese, bijvoorbeeld in Semitische en Polynesische talen.\nHet lidwoord staat vaak voor het zelfstandig naamwoord, soms ook erachter (bijvoorbeeld in het Albanees). Soms gedraagt het lidwoord zich als een cliticum, waarbij het aan het zelfstandig naamwoord is \"vastgehecht\" en niet als afzonderlijk woord voorkomt.\nHet lidwoord in verschillende talen.\nNederlands.\nNet als in veel andere (Indo-Europese) talen worden lidwoorden in het Nederlands altijd voor het zelfstandig naamwoord waar ze bij horen geplaatst en hebben daarbij vooral de functie om de (on)bepaaldheid van het zelfstandig naamwoord aan te duiden. Daarnaast verschaffen de lidwoorden enige informatie over het woordgeslacht ervan.\nHet Nederlands kent drie gewone lidwoorden: \"de\", \"het\" en \"een\". \"Het\" wordt vaak uitgesproken en geschreven als \" 't \" en \"een\" als \" 'n \". \nDe lidwoorden \"de\" (mannelijk, vrouwelijk en meervoud) en \"het\" (onzijdig en verkleinwoord enkelvoud) zijn \"bepaalde\" lidwoorden; met \"de straat\" of \"het boek\" wordt verwezen naar \u00e9\u00e9n bepaalde straat of \u00e9\u00e9n bepaald boek. Het lidwoord \"een\" (alleen enkelvoud, bij meervoud wordt \"een\" weggelaten) is \"onbepaald\"; met \"een straat\" en \"een boek\" wordt een straat of boek in het algemeen bedoeld.\nDaarnaast is er nog het ontkennende lidwoord \"geen\" dat gebruikt wordt om de afwezigheid van iets aan te duiden: \"ik heb geen boek\".\nLidwoorden in andere talen.\nAangehechte lidwoorden.\nIn de Noord-Germaanse talen wordt een bepaald lidwoord doorgaans gehecht aan het zelfstandig naamwoord in kwestie:\nDeze talen beperken zich echter niet tot aangehechte lidwoorden. Zodra er een bijvoeglijk naamwoord in het spel komt, komt er ook een niet-aangehecht bepaald lidwoord bij. Soms vervalt in dat geval de aanhechting.\nAangehechte lidwoorden komen ook in andere talen voor:\nTalen waarin het gebruik van lidwoorden anders is dan in het Nederlands.\nWeer andere talen gebruiken een lidwoord waar in het Nederlands geen lidwoord staat, en andersom.\nWanneer men in het Duits over een bekende spreekt, kan het bepaald lidwoord toegevoegd worden dat past bij het geslacht van diegene. In sommige Nederlandse dialecten komt dit ook voor, althans wanneer het om mannen gaat.\nIn \"Tengo \"un\" coche\" kan de nadruk op de hoeveelheid liggen: Ik heb \u00e9\u00e9n auto. Al is gebruik van het lidwoord ook mogelijk wanneer \"coche\" nader wordt bepaald. Bijvoorbeeld: \"Tengo \"un\" coche el\u00e9ctrico\" (Ik heb een elektrische auto)..\nTalen zonder lidwoorden.\nVoorbeelden van talen zonder lidwoorden zijn het Latijn, het Russisch en het Fins. Andere talen, waaronder het Iers (\"an\") en het Esperanto (\"la\"), kennen alleen een bepaald lidwoord.\nOok het Nederlands kende oorspronkelijk geen lidwoorden. In het Oudnederlands ontbraken ze nog, het Middelnederlands kende ze echter al wel.\nGeneriek en categoriaal.\nVoorts worden nog \"generische/generieke\" en \"categor(i)ale\" lidwoorden onderscheiden.\nEen generisch lidwoord ziet eruit als een gewoon \"bepaald\" lidwoord, maar het is niet specifiek voor het woord waar het bij staat.\nHet spreekt vanzelf dat we hier niet een specifiek iemand op het oog hebben, maar bedoelen dat sterfelijkheid een kenmerk van alle mensen is, van \"de mens\" in het algemeen.\nEen categoriaal lidwoord is een \"onbepaald\" lidwoord dat betrekking heeft op een hele categorie.\nUiteraard slaat dit niet op \u00e9\u00e9n specifieke slang, maar op de hele slangencategorie (\"Hij is niet bang voor slangen\")."}
{"id": "6331", "revid": "1220585", "url": "https://nl.wikipedia.org/wiki?curid=6331", "title": "Windhoek", "text": "Windhoek (in het Nederlands, soms in het Duits: Windhuk) is de hoofdstad en de grootste stad van Namibi\u00eb. De stad ligt in het midden van het land, op een hoogte van circa 1650 meter en heeft meer dan 320.000 inwoners.\nSinds 1891 is Windhoek de hoofdstad van het land. Tijdens het bestuur van Zuid-Afrika (gedurende de periode van 1915 tot de onafhankelijkheid in 1990), ten tijde van de apartheid (1948-1990), moesten blanken, kleurlingen en zwarten strikt gescheiden wonen. Blanken woonden in de stad, kleurlingen en zwarten woonden in de townships. Het township voor kleurlingen in Windhoek heet Khomasdal, voor de zwarten is het Katutura.\nDe belangrijkste internationale luchthaven van Namibi\u00eb, Hosea Kutako International Airport, ligt 45 kilometer buiten Windhoek.\nGeschiedenis.\nNaamgeving.\nDe omgeving van Windhoek stond bekend om zijn warme bronnen en dit is terug te vinden in de traditionele namen. De stad Windhoek was namelijk oorspronkelijk bekend onder twee namen; Ai-Gams (KhoiKhoi voor \"Warme Bronnen\") en Otjomuise (Herero voor \"Plek van Stoom\").\nOver de huidige naam zijn verschillende theorie\u00ebn in omloop. Waarschijnlijk werd de stad vernoemd naar het Windhoekgebergte nabij Tulbagh in de toenmalige Nederlandse Kaapkolonie door kapitein Jan Jonker Afrikaner, die zich vanwege de voortdurende aanwezigheid van water vestigde in het gebied. Hij en zijn volk vestigden zich in het gebied waar nu de buitenwijk Klein Windhoek is.\nPrekoloniale periode.\nHoewel het gebied binnen bereik was van de Nederlanders in de Nederlandse Kaapkolonie, was er van kolonisatie door Nederland geen sprake. In de jaren veertig van de negentiende eeuw bouwde de vader van Jan Jonker Afrikaner, Jonker Afrikaner, een kerk voor 500 mensen. Het gebouw werd ook als school gebruikt. Kort na 1840 kwamen twee missionarissen uit het huidige Duitse Rijnland, genaamd Carl Hugo Hahn en Heinrich Kleinschmidt, er lesgeven. De twee Duitsers werden al snel opgevolgd door de methodisten Richard Haddy en Joseph Tindall. Windhoek kende een korte periode van vooruitgang, maar twee Afrikaanse stammen, de Nama en Herero, maakten de vestiging van de buitenlanders met de grond gelijk. In 1873 werd door Hahn, die terugkeerde naar Windhoek, gerapporteerd dat er van de vestiging niets meer over was.\nKoloniale periode.\nNadat de Nederlanders de Kaapkolonie hadden moeten afstaan aan de Britten groeide de interesse in het gebied. De Walvisbaai, die de Nederlanders ooit verlieten bij gebrek aan interesse, werd in 1878 het eerste deel van het huidige Namibi\u00eb dat werd gekoloniseerd. De haven werd bestuurd vanuit de Britse Kaapkolonie, het achterland was nog door geen enkel land geclaimd tot de opkomende grote mogendheid Duitsland, die ook graag koloni\u00ebn wilde, er zijn oog op liet vallen. In 1884 riep Duitsland het protectoraat Zuidwest-Afrika uit. In 1890 werd een legereenheid (\"Schutztruppe\") onder bevel van majoor Curt von Fran\u00e7ois naar Windhoek gezonden. Het Duitse garnizoen in Windhoek wierp zich op als buffer tussen de regelmatig oorlogvoerende Nama en de Herero.\nDe huidige plaats Windhoek werd op 18 oktober 1890 gesticht toen Fran\u00e7ois de fundering voor het fort \"Alte Feste\" legde. Tot aan het begin van de 20e eeuw ontwikkelde de plaats zich langzaam, met alleen hoognodige gebouwen voor het bestuur van de kolonie. In Klein Windhoek werd er op bescheiden schaal landbouw bedreven met fruit, tabak en melkvee.\nNa 1907 ontwikkelde Windhoek zich sneller. Uit binnen- en buitenland trok men naar de stad. Vooral uit Duitsland en het huidige Zuid-Afrika (met name Afrikaners) emigreerde men naar Windhoek. Bedrijven werden gesticht in de \"Kaiser Stra\u00dfe\" (tegenwoordig \"Independence Avenue\") en tegen de heuvelrug om de stad. Ook werden er drie pittoreske kasteeltjes gebouwd.\nEinde van Europese macht.\nDoor de Eerste Wereldoorlog kwam er een einde aan het Duitse koloniale tijdperk. Op verzoek van het Verenigd Koninkrijk werd Windhoek in mei 1915 bezet door het Zuid-Afrikaanse leger en vijf jaar lang werd Windhoek door militairen bestuurd. De bezetting was een groot twistpunt in Zuid-Afrika omdat de rechtse en conservatieve Boeren niet wilden vechten tegen broederland Duitsland. De Duitsers zijn namelijk na de Nederlanders de grootste groep voorvaders van de Nederlandssprekende (pre-Afrikaans) blanken. Zij vochten liever tegen de Britten, de traditionele vijand van de Slag om Muizenberg, de Slag bij Blaauwberg en de twee Boerenoorlogen. In de daaropvolgende jaren kwam de ontwikkeling van Windhoek en Namibi\u00eb in het algemeen tot stilstand. Vanaf 1928 werd er begonnen met het verharden van de wegen in de stad.\nPas na de Tweede Wereldoorlog kwam de ontwikkeling van Windhoek weer op gang en verbeterde het economisch klimaat. Na 1955 werden grote publieke projecten begonnen, zoals het bouwen van nieuwe scholen en ziekenhuizen.\nHoofdstad van een onafhankelijk land.\nSinds de onafhankelijkheid van het land worden er in Windhoek winkelcentra en nieuwe overheidsgebouwen neergezet. Ter nagedachtenis aan de onafhankelijkheidsstrijd is er net buiten Windhoek een groot monument opgericht: \"Heroes' Acre\". Het monument is voor 60 miljoen Namibische dollar (8 miljoen euro) ontworpen en gebouwd door het Noord-Koreaanse bedrijf \"Mansudae Overseas Projects\". Hetzelfde bedrijf bouwt in Windhoek voor naar schatting N$445 miljoen (60 miljoen euro) een nieuw onderkomen voor de president.\nGeografie.\nDe stad is gelegen in het centrum van het land en is verdeeld in verschillende wijken:\nBevolking.\nWindhoek is een multi-etnische stad met circa 300.000 inwoners. De met 4% per jaar groeiende bevolking bestaat uit 67% zwarten (verschillende Afrikaanse stammen), 17% kleurlingen (onder wie ook een kleine groep Aziaten) en 16% blanken (nazaten van Nederlandse kolonisten (Boeren), Duitsers en Britten).\nTaal.\nIn Windhoek worden meerdere Afrikaanse talen gesproken. Afrikaans, ontstaan uit het Nederlands, is de meest gehoorde taal. Daarnaast spreekt vrijwel iedereen Engels en een kleine groep blanken houdt vast aan Duits.\nReligie.\nEen meerderheid van de bevolking is protestants. Sinds 1994 is Windhoek de zetel van een rooms-katholiek aartsbisdom.\nEconomie.\nWindhoek is het economische centrum van Namibi\u00eb. Er is een grote vleesverwerkende industrie en een grote brouwerij.\nNamibia Breweries brouwt er verschillende bieren, waaronder Windhoek. Dit bier wordt gebrouwen volgens het Duitse Reinheitsgebot.\nMedia.\nDe belangrijkste krant van Namibi\u00eb, de \"Republikein\", zetelt in Windhoek.\nSport.\nIn 2009 vond de zevende editie van de Afrikaanse kampioenschappen wielrennen plaats in en rond de stad."}
{"id": "6332", "revid": "949808", "url": "https://nl.wikipedia.org/wiki?curid=6332", "title": "Ndjamena", "text": "Ndjamena (Franse spelling: N'Djam\u00e9na) is de hoofdstad van het Afrikaanse land Tsjaad. Ze ligt in het westen van het land nabij de grens met Kameroen. De stad had in 2009 ongeveer 818.600 inwoners met ongeveer 993.500 inwoners in de gehele stedelijk agglomeratie. \nDe stad is een havenstad aan de rivier de Chari en is voornamelijk een bestuurlijk centrum. Ndjamena is ook een regionale markt voor vee, zout, dadels, katoen en granen. Vleesverwerking is de belangrijkste industrie. De stad heeft een internationale luchthaven en scholen voor administratief onderwijs en veeartsen. Sinds 1971 is er een nationale universiteit. \nGeschiedenis.\nDe stad werd op 29 mei 1900 gesticht door de Franse commandant \u00c9mile Gentil. De nieuwe stad lag tegenover Fort-Fureau (Kouss\u00e9ri) en werd gesticht nadat R\u0101bi\u1e25 al-Zubayr hier was verslagen. Zo kwam het gebied ten oosten van het Tsjaadmeer in handen van de Fransen. De stad heette destijds Fort Lamy, naar de Franse legeraanvoerder Fran\u00e7ois Joseph Lamy die in de Slag bij Kouss\u00e9ri sneuvelde. Tot 1960 was Fort Lamy een kleine nederzetting met een bevolking van Kotoko. Na de onafhankelijkheid in 1960 groeide de stad als hoofdstad en bestuurlijk centrum. In 1973 kreeg de stad haar huidige naam. De stad werd in 1980-1981 bezet door Libische troepen tijdens de langdurige burgeroorlog die al eind jaren 1960 was begonnen.\nGeografie.\nNdjamena ligt op de oostelijke oever van Chari bij de samenvloeiing met de Logone. De stad ligt in een vlakte die in het regenseizoen onderhevig kan zijn aan overstromingen. Op de westelijke oever van de Chari in Kameroen ligt de stad Kouss\u00e9ri.\nKlimaat.\nDe stad heeft een droog klimaat, code BS volgens de klimaatklassificatie van K\u00f6ppen, met een droog seizoen van november tot april en een regenseizoen van mei tot oktober. Gemiddeld valt er 636 millimeter regen per jaar.\nCultuur.\nIn 1963 werd het nationaal museum geopend, met collecties in de domeinen paleontologie, geschiedenis en etnografie.\nReligie.\nNdjamena is de zetel van het rooms-katholieke aartsbisdom Ndjamena.\nTransport.\nDe stad is het oosterse eindpunt van de Trans-Afrikaanse weg 5. Ook de Trans-Afrikaanse weg 3 loopt dwars door de stad, wat het een internationaal knooppunt maakt. Internationaal is de stad bereikbaar via de N'Djamena International Airport. Deze heeft rechtstreekse passagiersvluchten naar Istanboel en Parijs."}
{"id": "6333", "revid": "305289", "url": "https://nl.wikipedia.org/wiki?curid=6333", "title": "Baton Rouge", "text": "Baton Rouge is een Amerikaanse stad die gelegen is aan de Mississippi. De stad heeft ruim 225.000 inwoners. Sinds 1849 is Baton Rouge de hoofdstad van de Amerikaanse staat Louisiana \u2013 voordien was dat New Orleans.\nIn Baton Rouge zijn twee universiteiten te vinden: de Louisiana State University en de Southern University.\nHet State Capitol building is het hoogste State Capitol building in de Verenigde Staten. Het gebouw heeft een hoogte van 137 meter.\nGeschiedenis.\nBaton Rouge was een stopplaats voor de rivierboten op de Mississippi van en naar New Orleans. Met deze stoomboten met schepraderen gebeurden regelmatig ongevallen. Bij de ontploffing van de Princess in 1859 bij Baton Rouge kwamen meer dan 70 opvarenden om het leven.\nTijdens de Amerikaanse Burgeroorlog werd er in 1862 gevochten tussen unionisten en geconfedereerden in Baton Rouge om controle te krijgen over de Mississippi. De noordelijke troepen wonnen het pleit en tijdens hun bezetting van de stad brandde het oude State Capitol building af.\nIn juni 1953 boycotte de zwarte bevolking van Baton Rouge onder leiding van dominee T. J. Jemison de stadsbussen, uit protest tegen de rassensegregatie. Er zouden hierna nog verschillende gelijkaardige boycots volgen in verschillende steden.\nOp 17 juli 2016 werd er een aanslag gepleegd op politieagenten in de stad.\nDemografie.\nVan de bevolking is 11,4 % ouder dan 65 jaar en bestaat voor 31,7 % uit eenpersoonshuishoudens. De werkloosheid bedraagt 4,9 % (cijfers volkstelling 2000).\nOngeveer 1,7 % van de bevolking van Baton Rouge bestaat uit hispanics en latino's, 50 % is van Afrikaanse oorsprong en 2,6 % van Aziatische oorsprong.\nHet aantal inwoners steeg van 222.342 in 1990 naar 227.818 in 2000.\nReligie.\nBaton Rouge is sinds 1961 de zetel van een rooms-katholiek bisdom.\nKlimaat.\nIn januari is de gemiddelde temperatuur 9,9\u00a0\u00b0C, in juli is dat 27,9\u00a0\u00b0C. Jaarlijks valt er gemiddeld 1546,6 mm neerslag (gegevens op basis van de meetperiode 1961-1990).\nPlaatsen in de nabije omgeving.\nDe onderstaande figuur toont nabijgelegen plaatsen in een straal van 12 km rond Baton Rouge."}
{"id": "6334", "revid": "1289754", "url": "https://nl.wikipedia.org/wiki?curid=6334", "title": "Colombo (stad)", "text": "Colombo (Singalees: K\u014f\u1e37amba; Tamil: K\u014f\u032elumpu) is de commerci\u00eble hoofdstad en de grootste stad van Sri Lanka. De stad is tevens de hoofdstad van de Westelijke Provincie. De stad zelf heeft 642.163 inwoners (2001).\nColombo is een belangrijke haven en handelscentrum. Het is een multiculturele stad met onder andere Singalezen, Tamils, Sri Lankaanse Moren en Maleisi\u00ebrs. Ook zijn er verschillende godsdiensten vertegenwoordigd zoals onder andere het boeddhisme, het hindoe\u00efsme, het christendom en de islam. Door de onrusten in het noorden van het land is er wel een zekere spanning.\nDoor zijn grote haven en strategische positie langs een belangrijke oost-west handelsroute was de stad al 2000 voor Christus bekend, alhoewel het pas de hoofdstad van het land is vanaf 1815. Tot 1982 was Colombo tevens de zetel van regering en parlement, totdat deze functie werd overgenomen door de voorstad Sri Jayewardenapura Kotte. De oudere gebouwen herinneren aan de tijd van de Portugezen (16e eeuw), de Nederlanders (17e en 18e eeuw) en de Britten (19e en 20e eeuw).\nGeografie.\nColombo ligt aan de westkust van Sri Lanka, ten zuiden van de monding van Kelani in de Indische Oceaan.\nIn Colombo ligt het Beirameer. Achttien kilometer ten zuiden ligt Moratuwa, aan de weg Colombo - Galle.\nMoratuwa is de geboorteplaats van Veera Puran Appu, een verzetsstrijder tegen de Britse overheersing in Matale , de filantroop Sir Charles Henry de Soysa en de muzikant Pandit WD Amaradeva.\nGeschiedenis.\nDe plaats werd voor het eerst vermeld in de 5e eeuw onder de naam \"Gaolanbu\" door de Chinese schrijver Fa Xian. In de 8e eeuw vestigden Arabische handelaren zich bij de haven. Vanaf de 16e eeuw bouwden achtereenvolgens Portugezen, Nederlanders en Britten de haven en de stad uit. Bij het fort van Colombo groeide de wijk Pettah. Een bekend bouwwerk uit de Nederlandse tijd is de Wolvendaalsche Kerk. Het fort van de VOC is in de Britse tijd gesloopt, maar de wijk die het centrum vormt van Colombo heet nog steeds Fort. Bij de stad werd kaneel geteeld. In 1815 maakten de Britten Colombo de hoofdstad van Ceylon nadat de koning in Kandy was afgezet. De Universiteit van Colombo is geopend in 1921. Na de onafhankelijkheid in 1948 is de westerse invloed in de stad verminderd.\nVerkeer en vervoer.\nColombo heeft een erg grote, kunstmatige haven en is veruit de grootste import- en exporthaven van Sri Lanka.\nColombo is een knooppunt voor het treinverkeer op het eiland.\nColombo heeft twee luchthavens: Bandaranaike International Airport in Katunayake voor internationale vluchten en Ratmalana Airport voornamelijk voor binnenlandse vluchten."}
{"id": "6335", "revid": "67590156", "url": "https://nl.wikipedia.org/wiki?curid=6335", "title": "Pesten (kaartspel)", "text": "Pesten is een traditioneel kaartspel, waarvan de regels plaatselijk sterk vari\u00ebren. Het is verwant aan het Amerikaanse spel Crazy Eights. Internationaal staat het Nederlandse pesten bekend als Mau-Mau, wat in andere landen weer andere namen heeft. Omdat de regels sterk verschillen per regio, huishouden of zelfs per persoon is het aan te raden vooraf af te spreken welke regels gehanteerd worden.\nSpeciale kaarten.\nVanwege het grote aantal variaties in de spelregels wordt hieronder per kaart een (niet uitputtende) lijst met mogelijke functies gegeven. Over het algemeen zijn de 3, 4, 6, 9 en Vrouw in de meeste spellen geen pestkaart; deze kaarten worden derhalve niet in het onderstaande overzicht besproken. Dat wil niet zeggen dat er in sommige varianten niet toch speciale regels aan deze kaarten kunnen zijn verbonden.\nOpgooien na pakken.\nWanneer de speler niet kan, moet hij een kaart pakken. Het kan voorkomen dat de kaart die de speler van de trekstapel pakt, w\u00e9l past op de aflegstapel. In sommige varianten mag deze kaart dan meteen opgelegd worden, terwijl dat in andere varianten niet is toegestaan. Hetzelfde geldt voor het pakken na een 2, waarbij men soms wel of soms niet meteen mag opgooien. Bij een Joker gelden nog andere regels. Omdat er na een Joker geen 'normale' kaart boven op de aflegstapel ligt, moet er een nieuwe kleur bepaald worden. In sommige varianten mag de speler die de Joker opgooide dit doen, in andere varianten is dat de speler n\u00e1 de speler die moest pakken (hij bepaalt dan de kleur door op te gooien)."}
{"id": "6337", "revid": "3", "url": "https://nl.wikipedia.org/wiki?curid=6337", "title": "Menselijk oor", "text": ""}
{"id": "6343", "revid": "780746", "url": "https://nl.wikipedia.org/wiki?curid=6343", "title": "Mangaung", "text": "Grootstedelijke gemeente Mangaung (spreek uit: [manga-oeng], Zuid-Sotho: \"Mangaung lekgotla la motse\", Afrikaans: \"Mangaung Metropolitaanse Munisipaliteit\") is een Zuid-Afrikaanse grootstedelijke gemeente in de provincie Vrijstaat, waarin de hoofdstad Bloemfontein ligt. De gemeente had in 2001 ongeveer 650.000 inwoners, in 2011 747.000 inwoners.\nBeschrijving.\nDe gemeente Mangaung is op 1 januari 2000 ontstaan door samenvoeging van de drie steden Bloemfontein, Botshabelo en Thaba Nchu. Tussen deze drie steden liggen uitgestrekte vlakten, wat de lage dichtheid van 119 inwoners per km\u00b2 verklaart.\nDe steden Botshabelo en Thaba Nchu hebben een volledig zwarte bevolking, Bloemfontein is gemengd en bestaat voor bijna 70% uit zwarten en voor ruim 30% uit blanken en kleurlingen. Omdat deze laatste groepen vrijwel volledig Afrikaanstalig zijn, neemt die taal een belangrijke plaats in. Grofweg kan gesteld worden dat het centrum, noorden, westen en zuidwesten van Bloemfontein overwegend blank is, terwijl het oosten en zuidoosten uit zwarte wijken bestaat.\nDe naam van de gemeente betekent in het Zuid-Sotho 'thuishaven van jachtluipaarden'.\nIn 2011 werd de gemeente opgewaardeerd tot grootstedelijk.\nHoofdplaatsen.\nMangaung is op zijn beurt nog eens verdeeld in acht hoofdplaatsen (Afrikaans: \"nedersettings\") en de hoofdstad van de gemeente is de hoofdplaats Bloemfontein."}
{"id": "6345", "revid": "1165742", "url": "https://nl.wikipedia.org/wiki?curid=6345", "title": "De zoontjesfabriek", "text": "De zoontjesfabriek is een boek van Ayaan Hirsi Ali, dat in december 2002 verscheen. De ondertitel luidt: Over vrouwen, islam en integratie. Het is een bundel van alle artikelen (zeven in totaal) die Hirsi Ali tot dan toe had gepubliceerd, en een interview van Colet van der Ven.\nHet boek werd veel besproken, vertaald en een bestseller in onder meer Duitsland (waar het onder de titel \"Ich klage an. Pl\u00e4doyer f\u00fcr die Befreiung der muslimischen Frauen\" samen met \"De maagdenkooi\" werd gepubliceerd in 2005) en Itali\u00eb (waar \"De maagdenkooi\" en het scenario van \"Submission\" aan waren toegevoegd onder de naam \"Non sottomessa. Contro la segregazione nella societ\u00e0 islamica\").\nInhoud.\nHet boek bevat de volgende artikelen:\nUitgeverij Augustus gaf de volgende samenvatting in de vorm van een citaat van Hirsi Ali uit het boek: \"Een moslimvrouw heeft meer status naarmate ze meer zonen heeft. Als mijn oma werd gevraagd hoeveel kinderen ze had, zei ze: 'E\u00e9n.' Ze had negen dochters en \u00e9\u00e9n zoon. Dat zei ze ook over ons gezin. Dat wij maar \u00e9\u00e9n kind hadden. 'En wij dan?' vroegen mijn zus en ik. 'Jullie gaan voor ons zoontjes krijgen,' antwoordde ze. Ik werd er wanhopig van. Wat moest ik met mijn leven op aarde? Zoontjes baren! Een zoontjesfabriek worden. Ik was toen negen jaar.\nOm hun toekomstige functie als zoontjesfabriek zo goed mogelijk te vervullen, wordt meisjes van jongs af aan geleerd zich te schikken. Naar God, vader, broer, familie, clan. Hoe beter een vrouw daarin slaagt, hoe deugdzamer ze gevonden wordt. Je moet altijd geduldig zijn, ook wanneer je man de meest vreselijke dingen van je verlangt. En daarvoor word je beloond in het hiernamaals. Maar die beloning stelt weinig voor. Voor vrouwen zijn er in het paradijs dadels en druiven. Verder niets.\"\nRecensies.\nVolgens ex-communist Jolande Withuis, die \"De zoontjesfabriek\" besprak in \"NRC Handelsblad\", vertolkte Hirsi Ali 'een aloud feministisch punt', namelijk dat de specifieke belangen en rechten van vrouwen onterecht worden vergeten of genegeerd wanneer zij door socialisten worden gerekend tot een onderdrukt collectief (anno 1933 de arbeidersklasse, anno 2002 de allochtonen). In het socialistische denken moet zo'n onderdrukt collectief eenheid uitstralen ten opzichte van 'de onderdrukkers', en bestanddelen van het onderdrukte collectief \u2013 zoals mannen \u2013 mogen niet bekritiseerd worden. 'Met [dergelijke] kritiek zou je de positie van de onderdrukte sociale laag verzwakken, je zou 'rechts' in de kaart spelen en je zou 'slachtoffers' van wandaden beschuldigen (wat in dit denken niet kan). Het 'groepsdenken' ontkent belangenconflicten tussen onderdrukten en dat is in het voordeel van de machtigsten binnen zo'n groep.' Withuis vond het terecht dat Hirsi Ali de PvdA verweet moslimvrouwen te vergeten, maar vroeg zich af of haar keuze voor de VVD zoveel beter was, zeker als die zou gaan regeren met het CDA, een partij die nog veel (moslim)vrouwonvriendelijker zou zijn.\nVoor \"de Volkskrant\" recenseerde Wim Wirtz Hirsi Ali's boek tegen de achtergrond van de aanhoudende controverse over haar uitspraken en haar overstap van de PvdA naar de VVD. 'Wie de moeite neemt zich onbevangen te verdiepen in het boekje \"De zoontjesfabriek\" (...) moet wel erg z'n best doen om kwetsende teksten te ontdekken,' merkte hij op, al voegde hij eraan toe dat dit wellicht was omdat hij als westerling 'eraan gewend is geraakt dat zijn hele hebben en houwen in een democratische rechtsstaat zonder repercussies ter discussie kan komen te staan.' Volgens Wirtz was het boek genuanceerd en wees niet de islam als geheel af, maar hield een vurig betoog voor hervorming van de islam, vooral met betrekking tot moslimvrouwen: 'geen mishandeling, gedwongen besnijdenis, uithuwelijking, gelegitimeerde verkrachting en een tweederangs positie als 'zoontjesfabriek' in de moslimgemeenschap.'\nIn de Vlaamse krant \"De Morgen\" schreef een recensent van Marokkaanse afkomst dat de observaties van Hirsi Ali, met name de notie dat 'een moslimvrouw aan status wint naarmate ze meer zonen heeft', haar heel erg deden denken aan 'mijn eigen familie, mijn eigen omgeving, verhalen ook die ik van zoveel andere moslimmeisjes gehoord heb'. In haar oordeel 'mist Hirsi Ali weleens subtiliteit wanneer ze over de islam schrijft, en dat komt omdat ze vaak vanuit veralgemeningen vertrekt. Maar soms slaat ze ook spijkers met koppen.'\nIn \"Trouw\" verscheen een artikel van journalist en theoloog Lodewijk Dros. Naar aanleiding van haar boek en Hirsi Ali's uitspraak dat Mohammed 'een perverse tiran' was plaatste hij Hirsi Ali in een rij van andere radicale athe\u00efsten (waarvoor hij in het artikel de term Verlichtingsfundamentalisme muntte) zoals Herman Philipse, Paul Cliteur, Maarten 't Hart en Rudy Kousbroek. Wat hem betreft waren haar oproepen om de islam te hervormen en matigen ('Verlichten') lovenswaardig, maar wilde ze eigenlijk nog verder gaan en religie als geheel bestrijden, getuige passages zoals 'Ik heb niets tegen religie als bron van troost, maar ik wijs religie af als ijkpunt van moraal, als richtsnoer voor het leven.'"}
{"id": "6350", "revid": "55833322", "url": "https://nl.wikipedia.org/wiki?curid=6350", "title": "Kever", "text": ""}
{"id": "6351", "revid": "1364734", "url": "https://nl.wikipedia.org/wiki?curid=6351", "title": "Kevers", "text": "Kevers (Coleoptera) zijn een zeer omvangrijke orde van gevleugelde insecten. Kevers verschillen van andere insecten door de voorvleugels die veranderd zijn in harde schilden. Deze schilden worden de elytra genoemd en bedekken de kwetsbare en vliezige achtervleugels. Kevers vormen de grootste orde van de insecten en zijn vanwege het wereldwijde voorkomen en de enorme soortenrijkdom een insectengroep die bij het grote publiek bekend is.\nKevers komen overal ter wereld voor en leven in de meest uiteenlopende habitats. Alleen in echte poolstreken en in de zee komen geen soorten voor. De larven van kevers leven vaak op of in de bodem en hebben nog geen vleugels. Ze zijn vrij immobiel en zijn hierdoor vaak gebonden aan een specifiek milieu. De volwassen kevers daarentegen zijn in staat zich te verplaatsen door weg te vliegen en zich zo te verspreiden.\nKevers kennen een enorme diversiteit wat betreft lichaamsvorm maar hebben allemaal hetzelfde basisplan. Het lichaam is meestal bolvormig en de antennes zijn relatief kort. Kevers zijn daarnaast sterk bepantserd door hun dikke chitinehuid. Het voorste vleugelpaar is omgevormd tot een beschermend pantser aan de bovenzijde van het lichaam. Kevers kunnen hierdoor niet zo snel vliegen als de vertegenwoordigers van veel andere groepen van insecten.\nIn Europa komen zo'n 20.000 soorten voor. In Nederland en Belgi\u00eb komen ongeveer 4200 soorten kevers voor, waaronder veel waterkevers zoals de geelgerande watertor en het schrijvertje. Bekende landkevers zijn het lieveheersbeestje, de heldenbok en de meikever. In het Nederlands Soortenregister staan van de 18.000 inheemse Nederlandse insectensoorten ruim 4100 soorten als keversoort geregistreerd, zodat bijna 23% van de Nederlandse insectensoorten bij de orde van de kevers ingedeeld wordt.\nNaamgeving.\nKevers worden ook wel torren genoemd. Sommige groepen van kevers dragen deze naam ook in de Nederlandstalige naam, zoals de boktorren en de kniptorren. Over de herkomst van de oorspronkelijke naam 'kever' bestaat onduidelijkheid. De voornaamste Egyptische God Chepri wordt voorgesteld als de bekende mestkever \"Scarabaeus\" waarvan de naam in het Egyptisch Kh\u00e9pere is. Ook misschien in verband te brengen met het Arabisch \u0643\u0627\u0641\u0631 [k\u0101fir] wat kakkerlak betekent of cafard (Frans). Dit was een scheldwoord voor ongelovigen of mensen die een andere godsdienst hadden dan de islam zoals de Egyptenaren. Kh\u00e9pere kan geleid hebben tot het Middelhoogduitse \"k\u00ebver\" of \"kevere\", wat kaak betekent in het Nederlands. Deze naam werd toen wel vaker gebruikt voor ongedierte dat landbouwgewassen aantastte door eraan te knagen, en had derhalve bijvoorbeeld ook betrekking op de sprinkhanen en koolrupsen. Kevers werden in het Middelhoogduits specifieker benoemd met het woord \"Wibel\", verwant met het Engelse \"weevil\" 'snuitkever' en het (Middel)nederlandse \"wevel\", een term die nog steeds in sommige streken wordt gebruikt voor kevers die gewassen aantasten. Een ander inheems woord voor kever is \"tor\".\nDe wetenschappelijke naam Coleoptera is een samenstelling van de Oudgriekse woorden (koleos), wat een lederen zwaardschede is, en (pteron), wat vleugel betekent, en verwijst naar de leerachtig aandoende of verharde voorvleugels.\nVerspreiding en habitat.\nKevers hebben een mondiale verspreiding, ze komen overal ter wereld voor. Het zwaartepunt van het verspreidingsgebied van kevers ligt in de tropen waar een enorme diversiteit te vinden is. Schattingen van het totale aantal keversoorten gaan van 850.000 tot 4.000.000. Vele soorten zijn niet door wetenschappers beschreven, vooral soorten die in afgelegen tropische gebieden leven, Ook in schrale, onbegroeide gebieden leven kevers. Sommige groepen van kevers zijn zelfs gespecialiseerd in het leven in dorre omstandigheden, zoals zandloopkevers en veel zwartlijven, die leven in duinen en woestijnachtige gebieden. Van de soort \"Leptodirus hochenwartii\" is bekend dat hij in grotten leeft.\nKevers zijn ook in het zoete water te vinden, sommige soorten leven als larve op het land en keren pas eenmaal volwassen terug naar het water. Een aantal groepen van kevers, zoals de geelgerande watertorren uit het geslacht \"Dytiscus\", leven zowel als larve als volwassen kever onder water. De larven hebben geen kieuwen, maar een adembuis aan het achtereinde waardoor ze lucht kunnen ademen. Soorten die tot de spinnende watertorren (geslacht \"Hydrous\") behoren hebben als volwassen kever een tot een soort snorkel omgebouwde antenne, zodat ze onder water kunnen blijven terwijl ze lucht ademen. Ten slotte zijn er ook groepen die als larve kieuwen hebben waarmee ze permanent onder water kunnen leven. Voorbeelden zijn de schrijvertjes (\"Gyrinidae\"), maar het betreft altijd alleen de larven. Bij kevers is geen enkele soort bekend die als adult volledig in zijn zuurstofbehoefte kan voorzien door zuurstof uit het water op te nemen.\nKevers komen niet voor in uitgesproken poolgebieden, hier is het te koud voor de larven om zich te ontwikkelen. Kevers komen nooit voor in zout water en zijn niet bekend uit zee. Er zijn wel soorten die op stranden en in getijdenpoeltjes leven, maar er is geen enkele soort bekend die zich in zee ontwikkelt of zich op enige afstand van de kust begeeft.\nBelgi\u00eb en Nederland.\nIn veel gebieden zijn kevers goed onderzocht, bijvoorbeeld in landen als Belgi\u00eb en Nederland. De gegevens over de Belgische keversoorten zijn summier. In Nederland komen ruim 4100 verschillende soorten kevers voor. Het zwaartepunt van de Nederlandse kevers ligt in de provincie Limburg, hier komen ruim 3500 soorten kevers voor. Het vliegend hert (\"Lucanus cervus\") is een van de bekendere soorten kevers die in Nederland wettelijk worden beschermd.\nIn Vlaanderen is alleen een rode lijst bekend van loopkevers. In 2011 werden 36 soorten loopkevers beschouwd als ernstig bedreigd en 31 soorten werden beschouwd als uitgestorven.\nUiterlijke kenmerken.\nKevers hebben allemaal een verstevigd lichaam dat een pantser van chitine draagt. Bij alle soorten zijn de voorvleugels, bij kevers ook wel elytra genoemd, veranderd in verharde dekschilden. Deze voorvleugels kunnen niet meer worden gebruikt om mee te vliegen. De dekschilden dienen om de dunne, membraanachtige achtervleugels beschermen. De meeste kevers kunnen deze achtervleugels wel gebruiken om mee te vliegen. De achtervleugels zijn altijd opgevouwen en zijn veel groter dan de voorvleugels.\nDe meeste soorten bereiken een lichaamslengte van \u00e9\u00e9n tot twee centimeter. De kleinste soorten behoren tot de veervleugelkevers (Ptiliidae), deze worden 0,3 tot 4 millimeter lang. De grootste soorten kunnen langer dan 10 centimeter worden, maar dergelijke soorten zijn vaak erg zeldzaam.\nHet lichaam is in drie delen verdeeld, namelijk de kop of cephalon, het borststuk of thorax en het achterlijf of abdomen. De meeste kevers zijn rond of ovaal, zoals de lieveheersbeestjes, of iets langwerpig zoals de meeltorren. Lieveheersbeestjes hebben weliswaar een bolle bovenzijde maar een platte buikzijde. Modderkevers (Hygrobiidae) zijn zowel aan de onder- als de bovenzijde zeer bol.\nSommige kevers hebben een sterk langwerpige lichaamsbouw, zoals de kortschildkevers (Staphylinidae) en de kniptorren (Elateridae). Ook de verhouding tussen de lengte van het lichaam en de andere uitsteeksels zoals de poten en vleugels kan sterk vari\u00ebren. Alle insecten hebben een exoskelet dat bestaat uit een laag chitine. Deze harde stof beschermt het lichaam tegen invloeden van buitenaf. Bij alle kevers is deze huidlaag zeer dik vergeleken met andere insecten, wat het lichaam stijf maakt, maar ook goede bescherming biedt. Kevers zijn hierdoor ook relatief zwaar en zijn meestal geen snelle vliegers of lopers. Alleen de achterlijfssegmenten zijn enigszins beweeglijk, zodat het lichaam lucht kan in- en uitademen om de organen van zuurstof te voorzien. Door de flexibele huid tussen de platen kan het achterlijf van vrouwtjes flink uitdijen als ze eitjes ontwikkelen. Hierdoor kunnen kevers grote aantallen eieren afzetten.\nWat betreft de lichaamskleur zijn er bijna oneindig veel variaties binnen de kevers. Sommige soorten hebben zelfs het vermogen om gedurende het leven de kleur van hun lichaam te veranderen. Dit is het duidelijkst te zien bij de schildpadkevers (onderfamilie Cassininae), zoals die uit het geslacht \"Charidotella\". Deze platte kevers leven in Latijns-Amerika, waar een volledige kleurverandering zich soms voltrekt in een tijdsbestek van minder dan twintig minuten. Een groot aantal soorten heeft een opvallende, metaalachtige glans, die soms sterk iriserend is, voorbeelden zijn veel loopkevers (familie Carabidae). Sommige soorten uit de onderfamilie Rutelinae (familie bladsprietkevers) hebben een spiegelend lichaamsoppervlak. Vaak is aan de combinatie van de lichaamsvorm en de kleuren te herleiden tot welke groep een kever behoort. Vuurkevers (Pyrochroidae) hebben bijvoorbeeld een plat en vrij breed lichaam dat bij de meeste soorten oranje tot rood van kleur is. Penseelkevers (geslacht \"Trichius\") hebben een hommelachtige beharing met gele, zwart gevlekte dekschilden.\nVeel kevers hebben een kleur die het lichaam doet wegvallen tegen de ondergrond, zoals de kniptorren die vaak een bruine kleur hebben met een grillige tekening. Andere kevers vallen goed op, zoals bladkevers die op giftige planten leven. Dergelijke soorten zijn zelf ook giftig of onsmakelijk en hebben opvallende kleuren om aan vijanden te laten zien dat ze oneetbaar zijn. Daarnaast komt mimicry voor bij kevers, dit wil zeggen dat ze soms felle kleuren hebben om af te schrikken maar zelf niet giftig zijn. Ook komen soorten voor die andere, gevaarlijke dieren imiteren. Van sommige boktorren is bekend dat ze sprekend op wespen lijken, zowel in uiterlijk als het gedrag.\nKop.\nDe meeste zintuiglijke organen van kevers zijn gelegen aan de kop. Volwassen kevers hebben met uitzondering van enkele holbewonende soorten samengestelde ogen (facetogen) aan de voorzijde van de kop. Dergelijke ogen bestaan uit kleine individuele oogjes die de ommatidi\u00ebn worden genoemd. De ogen van kevers zijn niervormig tot rond van vorm. De ogen kunnen zowel vrij plat zijn als gewelfd, in het laatste geval doen ze kraalachtig aan. Een bijzonderheid kennen kevers die tot de schrijvertjes behoren; dit zijn de enige insecten die zowel aan de bovenzijde als de onderzijde van de kop ogen dragen. Deze kevers leven op het water en kunnen hierdoor gelijktijdig boven- als onder water kijken. Kevers hebben nooit ocelli, dit zijn een groepje van meestal drie individuele oogjes aan de bovenzijde van de kop. Bij veel andere groepen van insecten zoals de netvleugeligen en de tweevleugeligen komen ocelli juist vaak voor. De ogen van kevers spelen een belangrijke zintuiglijke rol op de korte afstand, maar op de lange afstand zien de ogen slecht. Bij het zoeken naar voedsel of een partner worden de antennes of voelsprieten gebruikt. De antennes van kevers zijn bedekt met vele zintuiglijke cellen die geurdeeltjes opvangen en analyseren. De antennes zijn bij sommige soorten zeer gevoelig en kunnen de geur van voedsel of soortgenoten op kilometers afstand waarnemen. De antennes worden door de vrouwtjes gebruikt om geschikte voedselbronnen voor de eitjes op te sporen.\nDe antennes van kevers kunnen zeer verschillende vormen en maten hebben. Er zijn soorten die lange, draadvormige antennes hebben (boktorren), of juist korte antennes (lieveheersbeestjes). Ook zijn er groepen die een verdikking aan het uiteinde van de antennes hebben, zoals de aaskevers. Ook vormen waarbij de antenne in een duidelijke knots eindigt komen voor, zoals de schorskevers (onderfamilie Scolytinae van de snuitkevers). Veel bladsprietkevers hebben een antenne-uiteinde dat bestaat uit een waaier. Een bekend voorbeeld hiervan is de meikever (\"Melolontha melolontha\"). Door lamellen aan het uiteinde van de antenne wordt het oppervlak van de zintuiglijke cellen sterk vergroot en dit maakt de antennes gevoeliger. Ook komen antennes voor die sterk gezaagd of geveerd zijn, voorbeelden zijn de vuurkevers en enkele boktorren zoals de lederboktor (\"Prionus coriarius\"). Vrijwel alle kevers hebben antennes die uit \u00e9\u00e9n deel bestaan, maar een aantal kevers heeft antennes die geknikt zijn en een scharnierpunt bevatten. Voorbeelden zijn veel snuitkevers en verwanten.\nDe bovenste kaken van kevers worden de mandibels genoemd. Alle kevers, inclusief de larven, hebben mandibels of in ieder geval (gedegenereerde) restanten daarvan. Bij de plantenetende soorten zijn de kaken omgevormd tot effici\u00ebnte werktuigen die grote hoeveelheden plantaardig materiaal kunnen afknippen of -bijten, die vervolgens tot een papje worden vermalen.\nDe kaken van een aantal rovende kevers zijn sterk vergroot, wat vaak dient om prooien te grijpen en vast te houden. Voorbeelden zijn de Afrikaanse roofkevers uit het geslacht \"Anthia\" en de zandloopkevers uit het geslacht \"Cicindela\". Ook zijn er soorten bekend met sterk vergrote en vertakte kaken die doen denken aan een hertengewei of andere afwijkend gevormde uitsteeksels. Een goed voorbeeld hiervan is het vliegend hert maar ook de mannetjes van veel mestkevers hebben dergelijke hoorns. Bij deze groepen echter worden de uitsteeksels niet gebruikt om prooien te grijpen en vijanden te bijten, maar dienen om indruk te maken op het vrouwelijk geslacht. Dergelijke uitsteeksels zijn voor andere dieren geheel ongevaarlijk. Aan weerszijden van de kaken zijn de maxillaire palpen gelegen, deze dienen om het voedsel te proeven en om het in de kaken te manoeuvreren. Onder de kaken zijn de labiale palpen gelegen, dit zijn altijd twee paar tasters aan iedere zijde.\nKevers hebben nooit stiletten, dit zijn prikkende, naaldachtige monddelen die in een plant of prooidier worden gestoken en dienen om (lichaams)sappen op te zuigen. Dit is een belangrijk verschil met de wantsen, een orde van insecten waarvan veel vertegenwoordigers sterk op kevers lijken.\nBorststuk.\nHet borststuk is bij veel kevers het opvallendste deel, het draagt alle poten en vleugels. Het borststuk bestaat uit drie segmenten, het voorste segment wordt de prothorax genoemd en draagt het voorste potenpaar. Het middelste deel is de mesothorax en draagt het middelste potenpaar en de dekschilden. Het achterste deel is de metathorax en dit deel draagt de achterpoten en het vleugelpaar. Het borststuk is bij kevers vaak bol, dit komt doordat veel soorten goed kunnen vliegen en grote vliegspieren bezitten.\nAan de bovenzijde is het borststuk bij kevers moeilijker te herkennen maar aan de onderkant kun je het duidelijk zien. Het borststuk valt namelijk niet samen met de schijnbare indeling aan de bovenzijde. De kever draagt aan de bovenzijde een kop, daarachter het halsschild en ten slotte de dekvleugels. Meestal is een klein driehoekje te zien aan de kopzijde van de dekschilden, op hun onderlinge grens. Deze kleine plaat wordt het scutellum of schildje genoemd. Bij veel kevers is het niet goed zichtbaar maar wel aanwezig. Deze delen aan de bovenzijde corresponderen niet met de kop, het borststuk en het achterlijf. Onder het halsschild is het eerste deel van het borststuk gelegen, en het achterste deel van het borststuk is onder de vleugels gelegen, evenals het gehele achterlijf. Bij een aantal groepen is het achterlijf en een deel van het borststuk ge\u00ebxposeerd doordat de vleugels kort zijn, een voorbeeld zijn de kortschildkevers. Bij andere groepen is het achterlijf zo dik dat de dekschilden er als een soort slipjas bovenop liggen aan de voorzijde, zoals het geval is bij soorten uit de familie oliekevers (Meloidae).\nVleugels.\nDoordat de dekschilden het lichaam en de achtervleugel als een soort kap bedekken zijn ze zelf niet meer geschikt om mee te vliegen. Hierdoor zijn kevers veel minder behendig in vlucht dan andere insecten zoals vliesvleugeligen en libellen. Deze laatste groepen van insecten kunnen zowel de voor- als achtervleugels gebruiken om te vliegen. De tweevleugeligen hebben slechts een enkel paar vleugels maar geen belemmerende dekschilden waardoor veel soorten veel sneller zijn bij het vliegen dan kevers.\nOok zijn er kevers die niet kunnen vliegen, maar deze bezitten vaak nog wel vleugels. Slechts een klein aantal soorten kevers heeft helemaal geen functionerende vleugels meer. Van enkele soorten zijn de vrouwtjes ongevleugeld. Dit is bijvoorbeeld het geval bij de vrouwtjes van de glimwormen.\nHoewel de voorvleugels door de verdikking en verharding niet meer voor actief vliegen gebruikt kunnen worden, kunnen de meeste kevers nog wel vliegen. Hierbij worden de dekschilden zijwaarts en schuin omhoog gestrekt, zodat ze niet in de weg zitten. De gouden torren (geslacht \"Cetionia\") hebben echter een uitsparing aan de zijkant, waardoor de dekschilden op hun plaats blijven bij het uitklappen van de achtervleugels. Hierdoor zijn de dekschilden alleen bij het opstijgen kort uitgeklapt. Dit veroorzaakt waarschijnlijk een aerodynamischer model, waardoor ze langer en sneller kunnen vliegen dan de meeste andere kevers.\nAangezien de kwetsbare achtervleugels bij alle kevers langer zijn dan de solide voorvleugels, moeten deze na het vliegen op een speciale manier worden opgevouwen om ze te beschermen met de dekschilden. Hiervoor is een stelsel van zogenaamde \"vleugeladergewrichten\" aanwezig.\nDe vleugels worden niet direct door spieren aangedreven, maar door beurtelingse samentrekking van spieren in de thorax die leiden tot een opwaartse en neerwaartse beweging van de rugdelen. Deze beweging heeft door het gewricht waaraan de achtervleugels zijn bevestigd een effect. Wanneer de rugdelen zich opwaarts bewegen, gaan de vleugels omlaag, en omgekeerd.\nDoor de verharde voorvleugels zijn kevers relatief trage vliegers vergeleken met de andere vliegende insecten als vlinders en bijen. Dit wordt veroorzaakt door een trage vleugelslag en een relatief hoog gewicht. De meikever bijvoorbeeld vliegt met een snelheid tot 8 kilometer per uur, terwijl sommige pijlstaartvlinders een snelheid tot meer dan 50 kilometer per uur kunnen vliegen. Ook het aantal vleugelslagen per seconde verschilt tussen de kevers en andere vliegende insecten. De meikever slaat de vleugels zo'n 45 tot 50 maal per seconde, terwijl steekmuggen meer dan 300 vleugelvlagen per seconde maken.\nEen aantal kevers kan helemaal niet meer vliegen; zelfs als de vleugels nog wel zijn aangelegd zijn, zijn de vliegspieren niet altijd ontwikkeld. Bij sommige kevers zijn de rugschilden zelfs langs de middennaad aan elkaar vast gegroeid. Dit komt voor bij een aantal loopkevers (Carabidae). Bij de rozenkevers (onderfamilie Cetoninae, familie bladsprietkevers) zijn de voorvleugels met elkaar versmolten, maar de achtervleugels kunnen nog wel onder de dekschilden vandaan worden getrokken. Hierdoor kan de kever met gesloten dekschilden toch vliegen. Bij de veervleugelkevers (Ptiliidae) zijn de achtervleugels sterk versmald, maar aan de achterzijde is een geveerde structuur aanwezig waardoor de kevers toch kunnen vliegen.\nPoten.\nDe poten van kevers zijn voorzien van stevige haakjes aan de uiteinden die de tarsen worden genoemd. Veel kevers hebben relatief grote en krachtige poten om zich vast te houden aan de ondergrond. Kevers die op planten leven hebben vaak te duchten van mieren, zoals de schildpadtorren (geslacht \"Cassida\") en de lieveheersbeestjes (familie Coccinellidae). Deze kunnen zich dankzij de sterke poten muurvast op een blad hechten waarbij het gehele lichaam beschermd wordt door de dekschilden en het halsschild. Een ander bekend voorbeeld zijn de mestkevers, die met hun krachtige poten balletjes mest begraven in de bodem waarop de larven zich ontwikkelen.\nDe poten van kevers zijn voorzien van kleine stekeltjes, de sporen, deze spelen vaak een rol bij de paring. Het mannetje kan zich hierdoor beter vastklemmen aan een vrouwtje tijdens de paring.\nDe poten van de verschillende kevers zijn aangepast op de levenswijze. Loopkevers hebben lange, steltvormige poten om sneller mee te lopen. De poten zijn vaak erg dun en dragen grote haakjes aan de uiteinden van de tarsen voor een goede grip. Bij gravende kevers zijn met name de voorpoten verbreed, hierdoor wordt het pootoppervlak vergroot zodat meer grond verzet kan worden. De poten van dergelijke soorten lijken enigszins op een schop. Onder andere de aaskevers en mestkevers hebben dergelijke poten, waarmee zij mest en dode dieren begraven onder de grond. Deze poten dragen kleine haakjes aan de uiteinden. Zwemmende kevers hebben eveneens verbrede poten, deze zijn echter langer dan de gravende soorten en doen meer denken aan een roeispaan. De haartjes op de poten zijn vaak talrijk en staan als een waaier uiteen zodat het pootoppervlak verder wordt vergroot om effici\u00ebnter te kunnen zwemmen. Een voorbeeld zijn de spinnende watertorren (geslacht \"Dytiscus\"). Bij sommige waterkevers hebben mannetjes zuignapjes onder hun tarsen zodat ze zich onder water beter aan een vrouwtje kunnen hechten.\nSommige kevers kunnen springen. Dit zijn echter altijd vrij kleine soorten. Dergelijke kevers hebben een sterk vergrote dij waarin het springmechanisme zit. Een voorbeeld zijn de soorten uit het geslacht \"Psylliodes\".\nAchterlijf.\nKevers hebben een net als alle insecten een achterlijf of abdomen dat uit verschillende segmenten bestaat. Het achterlijf bevat de belangrijkste organen, zoals het ademhalingsapparaat, het spijsverteringskanaal en de geslachtsorganen. Bij kevers zijn deze organen niet veel anders in vergelijking met die van andere insecten, zie ook onder het kopje inwendige anatomie.\nHet achterlijf bestaat bij kevers meestal uit acht of negen segmenten. Aan de onderzijde van het lichaam wordt ieder segment beschermd door een buikplaat of sterniet en aan de bovenzijde is ieder segment voorzien van een rugplaat of tergiet. De verschillende platen worden bijeen gehouden door een flexibele huid, zodat er enige speling wordt toegelaten. Door deze uitrekbare huid kan het achterlijf zich in volume vari\u00ebren, in tegenstelling tot het borststuk en de kop die zwaar bepantserd zijn. Het kunnen uitzetten van het achterlijf speelt een rol bij de ademhaling, waarbij zuurstof in en uit het lichaam wordt gepompt. Daarnaast wordt de mogelijkheid tot het kunnen uitzetten van het achterlijf door veel kevers gebruikt om grote hoeveelheden eitjes af te zetten.De larven van kevers hebben vaak meer lichaamssegmenten, waarvan er vaak enkele fuseren tijdens de metamorfose.\nDe laatste achterlijfssegmenten dragen zowel de uitscheidingsorganen als de voortplantingsorganen. De voortplantingsorganen van kevers verschillen per soort. De paringsorganen van de mannetjes zijn altijd voorzien van een chitinelaag. De mannetjes hebben vaak een complexe bouw van het geslachtsorgaan, met diverse stekeltjes en andere uitsteeksels. De geslachtsorganen zijn te beschouwen als een soort 'sleutel', die precies in de genitaalopening van een vrouwtje van dezelfde soort passen. Paren met een exemplaar van een andere soort is hierdoor vrijwel onmogelijk. Als gevolg hiervan zijn de geslachtsorganen per keversoort verschillend. Veel verwante keversoorten lijken zo sterk op elkaar dat ze alleen op basis van de kenmerken van de geslachtsorganen zijn te determineren. Aan de achterlijfspunt zijn bij kevers geen lange uitsteeksels zichtbaar. Bij andere insecten draagt het achterlijf vaak zogenaamde cerci, die zowel puntig, draadvormig als tangachtig kunnen zijn. Bij kevers komen dergelijke lange uitsteeksels echter nooit voor.\nOnderscheid met andere insecten.\nKevers zijn op het eerste gezicht met verschillende andere groepen van insecten te verwarren. Door naar de details te kijken zijn kevers vaak goed te onderscheiden, slechts van een aantal andere insecten zijn kevers moeilijk te onderscheiden.\nKevers worden vaak verward met wantsen (onderorde Heteroptera). Dit is een grote groep van insecten die vaak een ronde lichaamsvorm hebben en waarvan de achtervleugels, net als kevers, versterkt zijn. Bij de wantsen is echter slechts een deel van de vleugels versterkt en is het uiteinde altijd vliezig. Het belangrijkste verschil is dat de bovenste voorvleugels elkaar kruisen bij de wantsen, terwijl de vleugels bij kevers naast elkaar gelegen zijn. Hieraan zijn kevers ook te onderscheiden van de kakkerlakken (Blattodea). Kakkerlakken zijn daarnaast te onderscheiden aan hun zeer lange, sprieterige en beweeglijke antennes en de snelle manier van voortbewegen.\nBij de grote groep van de kortschildkevers (Staphylinidae) zijn de elytra sterk gereduceerd waardoor ze wel iets van een oorworm weg hebben. Kortschildkevers missen echter de tangachtige cerci aan het achterlijf die oorwormen wel hebben. Een aantal groepen kevers heeft een dergelijk bizarre lichaamsbouw dat ze in het geheel niet op een kever lijken. Een voorbeeld zijn de soorten uit het geslacht \"Mormolyce\", waartoe onder andere de vioolkever (\"Mormolyce phyllodes\") behoort. Deze kevers hebben vergroeiing aan de dekschilden die bij andere kevers ontbreken.\nInwendige anatomie.\nKevers hebben net zomin als andere insecten longen, geen echt bloed en eveneens geen centraal hart. De zuurstof uit de atmosfeer wordt middels kleine buisjes direct naar de organen getransporteerd, dergelijke kanaaltjes worden de trachee\u00ebn genoemd. De trachee\u00ebn beginnen als kleine ovale openingen tussen de achterlijfssegmenten en de buisjes vertakken zich in het lichaam tot zeer fijne kanaaltjes. De lucht wordt in- en uit het stelsel gebracht door spiersamentrekkingen. Dit is bij veel soorten te zien doordat het achterlijf wordt afgeplat en weer opgepompt. Op de afbeelding rechts is een schematische doorsnede van een kever weergegeven, met de belangrijkste organen.\nKevers hebben in plaats van bloed een waterige vloeistof die door het lichaam wordt gevoerd, maar deze vloeistofstroom is niet gekanaliseerd. De vloeistof loopt vrij door de lichaamsholtes en wordt rondgepompt door een buisvormige spier die iets weg heeft van een primitief hart. Het hart is in de bovenzijde van het achterlijf gelegen en heeft verschillende openingen. Het bloed bevat geen zuurstof maar is slechts een medium voor het verplaatsen van voedingsstoffen en het afvoeren van afvalstoffen. Het bloed van kevers kan groen, rood, geel of kleurloos zijn.\nHet zenuwstelsel is vergelijkbaar met dat van andere insecten en bestaat uit een centrale streng door het gehele lichaam met verschillende knooppunten of ganglia. Deze zenuwknopen bevinden zich in ieder achterlijfssegment en in de kop en in het borststuk. Oorspronkelijk had het borststuk drie segmenten met iedere en eigen zenuwknoop, net als de achterlijfssegmenten. Net als de andere delen van het borststuk zijn ook de zenuwknopen gefuseerd. Het borststukganglion is groter dan alle andere ganglia in het lichaam.\nEen aantal soorten kevers heeft afwijkende structuren, zoals de glimwormen, die ondanks de naam tot de kevers behoren. Deze hebben lichtgevende orgaantjes die dienen om soortgenoten van het andere geslacht te lokken. De bombardeerkevers danken hun naam aan een soort explosiekamer in het achterlijf, zie ook onder verdediging.\nKevers hebben vaak klieren die uiteenlopende functies hebben. De bladkevers hebben vaak klieren waaruit ze een smerige stof laten lopen bij verstoring. Kevers uit het geslacht \"Stenus\" gebruiken de klieren aan de achterzijde van het lichaam om op het water te zwemmen. Deze kevers leven bij het water en als ze erin vallen proberen ze terug naar de oever te geraken. Door een waterafstotende stof af te scheiden worden ze door het afstotende effect naar voren geduwd.\nVoedsel en jacht.\nOnder de kevers bevinden zich zowel vlees- als planteneters, waarbij de laatste groep veruit het grootst is in aantal. De vleeseters zijn meestal de snellere soorten, plantenetende kevers zijn over het algemeen veel trager. Veel vegetarische soorten eten van giftige planten en kunnen soms ook het plantengif opslaan. Vijanden herkennen dit aan de walgelijke smaak, zoals die van veel bladkevers. Sommige kevers zijn zelfs zeer giftig en kunnen leiden tot de dood van een dier dat een dergelijke kever opeet. Ook het gif van dergelijke kevers wordt soms weer door andere dieren gebruikt, een voorbeeld zijn de pijlgifkikkers. Door dergelijke kevers en andere giftige insecten te eten worden de pijlgifkikkers zelf ook giftig.\nHerbivoren.\nDe plantenetende kevers kunnen een darmenstelsel hebben dat ruim tienmaal zo lang is als hun eigen lengte. Ze zijn afhankelijk van micro-organismen om de cellulose van de celwanden te verteren. Deze culturen zijn ondergebracht in speciale organen of in plooien van de darmwand. De micro-organismen kunnen van velerlei aard zijn.\nBij de herbivoren geldt dat de soorten zich lang niet allemaal op dezelfde soort voedsel richten. Zo zijn er soorten die graag stuifmeel of nectar lusten, en andere soorten boren zich liever door hout heen. Dit doen ze vaak ook van plantendelen die de mens gebruikt, bijvoorbeeld als voedsel of bouwmateriaal, zodat mens en kever elkaar soms beconcurreren. Zulke kevers worden dan als \"schadelijk\" gekenmerkt, zoals het aspergehaantje. Ook kevers die de planten aantasten in een stadium voor ze voor de mens bruikbaar zijn, en ze zo onbruikbaar maken, krijgen dikwijls het predicaat 'schadelijk'. Zie ook onder het kopje schadelijke kevers.\nKevers die van planten leven hebben zich vrijwel altijd gespecialiseerd in een bepaalde plant en vaak ook een bepaald deel van de plant. Sommige kevers graven gangen in bladeren door van het bladmoes te eten, de hazelnootboorder is een snuitkever die zich ontwikkelt in de vruchten van de hazelaar.\nHouteters.\nKevers die leven van hout, zoals de boktorren, zijn nog sterker afhankelijk zijn van een vorm van symbiose. Veel houtetende kevers moeten grote hoeveelheden hout eten om aan voldoende voedsel te komen.\nHet zijn altijd de larven die hout eten. De volwassen kevers die uit het hout kruipen leven meestal van nectar en stuifmeel en leven slechts kort om zich voort te planten. Dergelijke soorten zijn altijd gespecialiseerd in een bepaalde staat van het hout. Sommige kevers leven alleen van zieke bomen die op sterven na dood zijn, anderen van 'verse' dode bomen en weer anderen van bomen die al enkele jaren dood zijn. Ook de vochtigheidsgraad van een dode boom en zelfs de aantastingsgraad van micro-organismen kan een voorwaarde zijn voor de larve om zich te kunnen ontwikkelen. Voorbeelden zijn de larven van het vliegend hert (\"Lucanus cervus\"), die alleen hout eten dat is aangetast door zogenaamde witrotschimmels zoals eikenrot. De vrouwtjes van dergelijke kevers zijn in staat om hout dat ge\u00efnfecteerd is van een bepaalde schimmel op te sporen en alleen daarin worden de eieren afgezet. Een aantal soorten boktorren beschikt zelf over effici\u00ebnte organen om cellulose af te breken tot voedingsstoffen. Zij verdragen hierdoor een breder spectrum aan houtvariaties.\nCarnivoren.\nDe jagende vleesetende kevers, de \"roofkevers\", bijten hun prooi, en sommigen bedekken de wond die hierbij ontstaat direct (gedeeltelijk) met middendarmsap, een scherpe vloeistof die eiwit- en vetverterende enzymen bevat. Hierdoor wordt het voedsel voorverteerd, en kan de kever het later in vloeibare vorm opnemen in de spijsvertering. Deze methode wordt ook door in het water levende roofkevers toegepast, maar op een enigszins aangepaste wijze. Deze injecteren namelijk het sap direct in de wond van de prooi, omdat wanneer het erop zou worden gespoten, dit direct zou oplossen. Daarna zuigen ze het voorverteerde voedsel op door middel van een buisje naar de binnenkant van de voorkaak. Deze methode wordt overigens niet alleen door kevers die in het water leven toegepast, maar ook door kevers die slakken als prooi hebben. Dit omdat ze anders last zouden hebben van het slijmvocht dat slakken als afweermiddel toepassen.\nVleesetende kevers hebben een korter darmstelsel dan plantenetende ordegenoten, omdat zij minder moeite hebben met de vertering van het voedsel. Planten hebben immers moeilijk verteerbare celwanden, dieren niet. Mestkevers hebben hier wat op gevonden; ze laten runderen de planten voorverteren en leven van de mest.\nDe meeste rovende kevers eten kleine prooien, zoals lieveheersbeestjes die van bladluizen leven. De larven van loopkevers zijn echter agressief en vallen zelfs kikkers aan.\nAaseters.\nLang niet alle vleesetende kevers zijn strikte jagers, veel soorten zijn ook aaseters. Veel roofkevers leven als ze de kans krijgen ook wel van dode dieren. Kevers die alleen maar aas eten hebben vaak een specialisatie binnen het brede scala aan mogelijkheden. Zo wil de ene soort het liefst een vers kadaver als maaltijd, terwijl een andere soort oude verdroogde resten prefereert. Daarnaast zijn er ook kevers die liever beenderen, talg en huidschilfers eten. Een aantal kevers leeft als larve en als volwassen kever van de huiden van dieren, zoals de museumkever (\"Anthrenus museorum\"). Door deze variatie vullen kevers elkaar goed aan, en vormen zij de opruimploeg van de natuur van dode dierlijke resten.\nVan de typische aaskevers, zoals de doodgravers (geslacht \"Nicrophorus\") is bekend dat ze voornamelijk leven van dode dieren die ze in de grond begraven, waarna ze eieren op het kadaver afzetten. De larven die uit de eieren kruipen doen zich vervolgens tegoed aan het vlees van het begraven lijk. De soort \"Anthrenus fuscus\", die tot de spektorren behoort (familie Dermestidae), leeft vooral van dode insecten en zet hier ook de eieren op af.\nAaseters hebben vaak gecompliceerde antennes. Deze kevers moeten geurdeeltjes van dode dieren opsporen om zich voort te planten, terwijl deze 'prooien' betrekkelijk zeldzaam zijn.\nAndere groepen.\nSommige kevers eten uitsluitend paddenstoelen, het zijn vaak zowel de volwassen kevers als de larven die van het vruchtvlees eten. Een dergelijk dieet is bekend van veel soorten kortschildkevers (familie Staphylinidae).\nSommige kevers nemen als ze uit hun pop gekropen zijn helemaal geen voedsel meer op. Dit zijn vaak de grotere soorten, een voorbeeld is de tropische soort \"Titanus giganteus\". Dergelijke soorten hebben al hun reserves als larve bij elkaar gegeten en nemen hooguit vocht op om niet uit te drogen. Ook van mannetjes van het vliegend hert is bekend dat ze alleen vloeistoffen oplikken. De kaken van de mannetjes zijn veel te groot om te eten, maar de vrouwtjes hebben kleinere kaken en zijn wel in staat om voedsel te vermalen.\nEr zijn zeer weinig materialen van biologische oorsprong te bedenken die niet door de een of andere keversoort worden gegeten. Er zijn echter geen kevers bekend die bloed zuigen bij gewervelde dieren. Van veel andere insectengroepen is dit gedrag wel bekend, zoals de vlooien, tweevleugeligen, sommige wantsen en de bijtende luizen.\nVoortplanting en ontwikkeling.\nKevers behoren tot de Endopterygota (of Holometabola), dit zijn de insecten die een wormachtig juveniel stadium hebben en verpoppen, waarna ze in \u00e9\u00e9n keer transformeren tot een volwassen insect. Bij een andere groep van insecten, de Exopterygota (of Hemimetabola), lijkt het juveniel al op de ouderdieren, maar wordt middels vervellingen steeds groter. Bij beide groepen is het zo dat alleen het volwassen insect vleugels heeft en vanaf dat moment niet meer vervelt.\nKevers zijn altijd eierleggend, de verschillende manieren waarop kevers zich voortplanten lopen sterk uiteen. Bij de meeste soorten lokken de vrouwtjes de mannetjes door middel van feromonen. Dit zijn geurstoffen die erg ver dragen en worden opgepikt door de mannetjes. Dit is de reden dat de antennes van mannetjes vaak groter of langer zijn dan die van de vrouwtjes. De vrouwtjes zitten meestal stil terwijl de mannetjes zwerven. Bij veel keversoorten kunnen mannetjes ook beter vliegen in vergelijking met vrouwtjes. Bij de glimwormen worden lichtsignalen afgegeven door de vrouwtjes. Bij deze groep van kevers zijn de vrouwtjes soms volkomen vleugelloos en hebben die een larveachtig uiterlijk.\nTijdens de paring zitten kevers vaak op elkaar waarbij de achterlijfspunten aan elkaar verbonden zijn. Het mannetje zit altijd bovenop. Bij veel kevers is het verschil tussen mannetjes en vrouwtjes ook te zien aan hun lichaamsgrootte; vrouwtjes zijn vrijwel altijd groter dan mannetjes. Vrouwtjes hebben een groter lichaam nodig omdat ze eitjes produceren.\nEi.\nDe meeste kevers zetten tientallen tot honderden eitjes af, maar er zijn uitzonderingen. Een voorbeeld is de in grotten levende \"Leptodirus hochenwartii\". Deze kever zet slecht enkele eieren af, die relatief groot zijn.\nDe eitjes van kevers kunnen de meest uiteenlopende vormen hebben, van rond tot langwerpig. De meeste kevers produceren eitjes van enkele millimeters lang, van in water levende kevers is bekend dat de eieren tot 7 millimeter lang kunnen worden. De manier waarop de eitjes worden afgezet verschilt en hieraan zijn sommige kevergroepen zelfs te herkennen. De waterbewonende spinnende waterkevers bijvoorbeeld maken een drijvend eipakketje dat op een blad wordt bevestigd. De eieren ontwikkelen zich op het droge maar als de larven uitkomen kunnen ze direct het water ingaan. De mierenzakkevers produceren vele eitjes die op bloemen worden afgezet. De larven van de mierenzakkevers zijn zeer klein en kruipen massaal op bloemen en klampen zich vast aan bloembezoekende insecten en zo verspreiden ze zich naar de mierennesten waarin ze zich verder ontwikkelen. Ook van andere kevers is bekend dat ze een groot deel van hun leven in een mierennest doorbrengen. Een voorbeeld zijn soorten uit de onderfamilie Pselaphinae (familie kortschildkevers).\nVrijwel alle kevers, behalve de strikt rovende soorten, zetten hun eitjes direct af op het voor de larven geschikte voedsel. Van de grote populierenboktor (\"Saperda carcharias\") is bekend dat de eieren worden afgezet in een door het vrouwtje open geknaagde schors zodat de larven gemakkelijk in het hout kunnen dringen.\nLarve.\nAls de larve uit het ei kruipt zijn de ouderdieren bij de meeste vaak al enige tijd overleden. Kevers kennen soms een vorm van broedzorg, zoals ook bekend is van andere insecten als vliesvleugeligen, wantsen en sommige cicaden. Bij de doodgravers uit het geslacht \"Necrophorus\" is bekend dat de vrouwtjes hun jongen voeren als ze net uit het ei zijn gekropen. Van veel soorten is ook bekend dat ze de kansen van het nageslacht vergroten door toegang tot voedsel te geven.\nKeverlarven hebben net als de volwassen kevers een breed scala aan verschijningsvormen. De meeste keverlarven zijn langwerpig van vorm en hebben duidelijke lichaamssegmenten en een goed van de rest van het lichaam te onderscheiden kop. De kop is vaak sterk gepantserd door een chitineus kopkapsel. Kevers die als larven in de bodem of in een ander substraat leven hebben een made-achtig uiterlijk en hebben korte pootjes. Voorbeelden zijn kevers die in fruit, dierlijk afval of in plantenstengels leven. Veel van dergelijke keverlarven worden gemakkelijk verward met rupsen of wormen. Met name larven die in het hout leven zijn zacht en ongepantserd en lijken sterk op rupsen. Sommige houtbewonende larven hebben zelfs geen poten, zoals bijvoorbeeld larven van de klopkevers. De larven van kevers leven vaak enkele maanden, maar kunnen ook jarenlang over hun ontwikkeling doen. Veel grotere kevers die als larve in het hout leven kunnen meer dan zeven jaar doen over hun larvale ontwikkeling. Dergelijke larven worden ook erg groot en kunnen zo'n tien centimeter lang worden.\nKeverlarven die vrijelijk op het land en in het water leven zijn over het algemeen zwaarder bepantserd. Zij hebben daarnaast vaak veel beter ontwikkelde poten, zodat ze snel kunnen rennen of kunnen zwemmen. Keverlarven die in het water leven kunnen soms wel zwemmen, zoals de geelgerande watertorren, maar niet erg snel.\nSommige groepen van kevers zijn bekender door de larve dan het volwassen insect. Een voorbeeld is de ritnaald, dit zijn larven van kniptorren (familie Elateridae). De larve van veel bladsprietkevers wordt engerling genoemd. Deze twee vormen zijn vrijwel het tegenovergestelde van elkaar; een engerling is dik, gekromd en weinig gepantserd. De ritnaald is dun, recht van vorm en heeft een duidelijke bepantsering.\nDe ontwikkeling van de larve is bij sommige groepen van kevers erg complex. Voorbeelden zijn de oliekevers, die zeer veel eieren afzetten waarvan slechts een zeer klein deel het als larve overleeft. De minuscule larven moeten zich vastklampen aan een solitaire bij, die vervolgens naar het nest vliegt. Hier moet de larve zich op het juiste moment laten vallen om te overleven. De larve eet eerst de eieren van de bij en doet zich vervolgens tegoed aan de door de bij verzamelde honing en nectar die bedoeld was als voedsel voor de bijenlarve. De keverlarve vervelt een aantal keer waarbij de larve in zijn oude larvenhuid overwinterd. De volgende lente komt de larve weer tot leven en vindt de verpopping plaats. Als er ook maar iets fout gaat in het proces, bijvoorbeeld als de oliekeverlarve een nest treft waarin de bij nog geen ei heeft gelegd, dan kan de larve niet tot ontwikkeling komen.\nPop.\nKevers hebben altijd een popstadium, waarbij het dier tussen het larve- en het volwassen stadium in zit. De kever wordt in het popstadium omgebouwd van een larve tot de volwassen, relatief zwaar bepantserde kever. Tijdens deze periode is de pop geheel weerloos en verplaatst zich niet. De pop van kevers kan hooguit met het achterlijf wriemelen bij verstoring. Dit in tegenstelling tot sommige andere insecten die als pop kunnen lopen zoals de kameelhalsvliegen.\nDe pop van de kever is altijd kaal, er wordt geen beschermende cocon gemaakt van spinsel. De pop is ook zelden voorzien van een omhulsel, zoals de poppen van bijvoorbeeld vliegen en vlinders het geval is. Er zijn echter enkele uitzonderingen, zoals de lieveheersbeestjes. De poppen van kevers zijn daarnaast ook meestal vrijliggend en hebben zelden een hechtorgaan waarmee ze aan het substraat zijn gehecht. Er zijn uitzonderingen, zoals lieveheersbeestjes en schildpadtorren. De pop heeft al een op de volwassen kever lijkende lichaamsvorm. Bij kevers die lange antennen of grote kaken ontwikkelen zijn deze in de pop al goed te zien.\nSommige groepen van insecten, zoals vlinders, verpoppen meestal op planten, maar bij de kevers komt dit niet vaak voor. Bekende uitzonderingen zijn veel lieveheersbeestjes, die een druppelvormige pop maken aan de onderzijde van bladeren. De meeste kevers laten zich als larve op de grond vallen en verpoppen op de bodem. Een aantal kevers verpopt onder de strooisellaag en andere soorten graven eerst een tunneltje waarin ze verpoppen. Aan het eind van deze tunnel wordt een klein kamertje gemaakt waarin de kever verpopt, dit wordt de poppenwieg genoemd.\nBij kevers die in water leven treedt het probleem op dat de pop onder water geen zuurstof kan krijgen. Waterkevers zijn ontstaan uit groepen die op het land leefden, maar zich hebben ontwikkeld tot waterbewoner. De larven hebben vaak kieuwen en kunnen onder water ademen. Kevers kunnen als pop geen zuurstof onttrekken aan het water en moeten dus aan land kruipen. De meeste waterkeverlarven, zoals die van de schrijvertjes (familie Gyrinidae) kruipen eerst aan land en verpoppen zich in de modder bij de oever. De rietkevers (geslacht \"Donacia\") kennen een gespecialiseerde vorm van ademhalen. Zowel de larven als de pop van de kever verblijven permanent onder water en zijn steeds verbonden met zuurstofkanaaltjes in waterplanten om te ademen.\nImago.\nAls de kever uit de pop sluipt breekt het volwassen stadium aan, dit wordt de imago genoemd. De volwassen kever is de eerste tijd nog wit van kleur en pas na enige uren tot dagen krijgt de kever zijn uiteindelijke kleur. De volwassen kever vervelt niet meer en kan dus niet meer groeien. In de meeste soorten kevers worden exemplaren altijd ongeveer even groot, maar van enkele soorten is bekend dat verschillende exemplaren heel anders van lengte en zelfs van vorm kunnen zijn. Voorbeelden vormen de vliegende herten (Lucanidae), waarvan mannetjes soms heel groot worden, tot 9 centimeter en breed vertakte kaken hebben. Kleinere mannetjes zijn niet alleen kleiner van stuk, maar hebben ook beduidend minder vertakte kaken. Dergelijke kleine mannetjes hebben het als larve slechter gehad.\nVolwassen kevers van soorten die wat groter worden leven vaak langer dan andere insecten. Bij veel insectensoorten worden de imago's enkele weken tot maanden oud, maar van volwassen kevers is bekend dat ze soms enkele jaren kunnen leven.\nVijanden en verdediging.\nKevers hebben vele vijanden, van vogels en rovende zoogdieren tot reptielen en amfibie\u00ebn. Daarnaast zijn er verschillende ongewervelde dieren die op kevers jagen, waaronder spinnen en insecten zoals sluipwespen.\nBelangrijke vijanden van kever zijn kikkers, die grote hoeveelheden kevers eten. Van de in Nederland levende kikkers en padden zijn bij alle soorten weleens kevers of keverlarven in de maag aangetroffen. Veel hagedissen leven eveneens deels van insecten als kevers, zoals de zandhagedis (\"Lacerta agilis\"), die ook in Belgi\u00eb en Nederland voorkomt.\nOok van spitsmuizen, een groep van bodembewonende muizen, is bekend dat ze veel kevers en hun larven eten. Insectenetende vogels eten ook vaak kevers, maar sommige kevers zijn giftig voor de jongen van vogels.\nKevers en hun larve worden daarnaast belaagd door andere geleedpotigen, zoals spinnen en schorpioenen. Dergelijke predatoren zijn niet specifiek in hun voedselkeuze en eten ook andere prooidieren. Kevers worden ook door sluipwespen buitgemaakt, deze wespen voorzien de verlamde kever of de larve van een ei en vervolgens eet de larve van de sluipwesp de kever van binnenuit op.\nVerdediging.\nDe verdediging kan bij kevers verschillende vormen aannemen. De verschillende vormen van verdediging bestaan uit passieve verdediging en actieve verdediging. Passieve verdediging bestaat uit een onopvallende lichaamskleur en soms is de lichaamsvorm aangepast aan de omgeving, zodat de kever niet opvalt. Sommige groepen kevers hebben een schrikkleur, ze hebben felle kleuren om aan te geven dat ze giftig zijn. Sommige kevers hebben een vorm van mimicry, ze lijken op gevaarlijke dieren terwijl ze zelf niet gevaarlijk zijn. Dit misleidt predatoren zodat ze de kevers met rust laten. Een voorbeeld hiervan is de kleine wespenbok (\"Clytus arietis\"), die niet alleen lijkt op een wesp, maar ook het gedrag van wespen nabootst.\nAndere vormen van passieve verdediging zijn verschillende lichaamsuitsteeksels, zoals stekels en doorns. Bij de spinnende watertorren is aan de onderzijde een messcherpe, platte doorn aanwezig, die van onderen aanvallende vijanden afweert. Bij de bladkevers uit de onderfamilie Hispinae zijn over de gehele bovenzijde van de dekschilden kleine stekeltjes aanwezig. De kever heeft hierdoor iets weg van een egel.\nKevers kennen daarnaast ook verscheidene vormen van actieve verdediging met daaraan verbonden gedrag. De meeste kevers rennen of zwemmen snel weg of laten zich simpelweg vallen en houden zich dood, waarbij de poten en kopaanhangsels worden ingetrokken. Andere soorten zullen snel wegvliegen bij verstoring en weer andere kevers vertonen dreiggedrag of kennen een actieve vorm van verdediging, zoals het afgeven van smerige stoffen als ze worden bedreigd. Sommige kevers kunnen zelfs smerig ruikende klierafscheidingen naar een belager spuiten. Van veel kevers is bekend dat ze een piepend of klikkend geluid maken als ze worden vastgepakt. Dit is bekend van boktorren (familie Cerambycidae), maar ook van kniptorren (familie Elateridae). Kniptorren kennen daarnaast het vermogen om zich in de lucht te werpen door het lichaam snel te latten knikken met behulp van spieren en een scharnierachtige structuur aan het borststuk. Ze kunnen zich zo op de buik draaien als ze op hun rug terecht zijn gekomen.\nChemische verdediging vindt men bij vele families, onder andere de bladkevers, lieveheersbeestjes en de oliekevers. Met name de laatste familie is berucht doordat hun afscheiding niet alleen vies ruikt en smaakt, maar tevens blaartrekkend is en kan leiden tot pijnlijke, grote en waterige blaren. Een spectaculaire vorm van actieve verdediging is bekend van de bombardeerkevers, zoals de grote bombardeerkever. Deze kevers hebben een soort explosiekamer in het achterlijf, waarin verschillende stoffen worden vermengd en vervolgens uit het achterlijf worden gespoten. Kevers kunnen deze bijtende vloeistof gericht naar een vijand schieten. De vloeistof heeft bovendien een temperatuur van bijna 100 graden Celsius.\nSoorten uit de familie bloemweekschilden (Melyridae) hebben kleine zakachtige structuren aan weerszijden van het achterlijf. Deze worden bij verstoring opgeblazen, zodat de felle kleur tevoorschijn komt en het lichaam groter lijkt.\nGrotere kevers hebben vaak ook grote kaken en kunnen beter niet worden gehanteerd, omdat ze kunnen bijten. Geen enkele kever is echter gevaarlijk voor de mens.\nKevers en de mens.\nKevers zijn een van de bekendste insectengroepen, doordat ze vaak worden aangetroffen. Met name soorten als lieveheersbeestjes zijn bekend, door hun algemeen voorkomen en fel rode tot gele lichaamskleur. Ook de loopkevers zijn bekend, doordat ze vaak tevoorschijn komen en snel wegrennen als ze worden gestoord.\nSchadelijke soorten.\nKevers zijn met name schadelijk vanwege hun plantenetende levenswijze. Veel soorten leven van levende planten, maar er zijn ook veel groepen kevers die zich als larve voeden met dood hout. Deze soorten zijn berucht om de aantasting van allerlei houten voorwerpen, zoals meubilair, dode bomen en museumstukken. Van een aantal kevers is bekend dat ze schimmels verspreiden van boom tot boom, waardoor die ziek worden en sterven, zoals de grote iepenspintkever (\"Scolytus scolytus\"). Sommige kevers kunnen hierdoor een re\u00ebel gevaar vormen voor de mens, bijvoorbeeld soorten die dode bomen aantasten of zich tegoed doen aan constructiedelen van gebouwen, zoals draagbalken en funderingen. Als dat niet tijdig wordt ontdekt kan zo'n boom of constructiedeel het begeven door de vele gangen die de keverlarven er in gevreten hebben.\nVeel kevers eten niet de gehele plant, maar kunnen de planten wel aantasten. Voorbeelden zijn bladrolkevers als de hazelaarbladrolkever (\"Apoderus coryli\"), zulke kevers snijden de bladeren van planten in en rollen deze op, waarna ze een ei in het opgerolde blad afzetten (of de eitjes gelegd onder de opperhuid van het blad). Als bladrollers in grote aantallen voorkomen kunnen ze veel zichtschade aanrichten. Voorbeelden van dergelijke kevers zijn de eikenbladrolkever (\"Attelabus nitens\") en de hazelaarbladrolkever, die beide ook in Belgi\u00eb en Nederland voorkomen. Sommige kevers zijn niet alleen schadelijk doordat ze bladeren van planten of op sparren de bast aantasten, zoals door de letterzetter, maar ook verspreiden zij ziektes en aandoeningen. Sommige lieveheersbeestjes eten niet alleen plantenschimmels, maar brengen deze ook van de ene naar de andere plant over. Van andere kevers is bekend dat ze gevaarlijke plantenziektes kunnen overbrengen.\nNaast bladetende soorten zijn er ook kevers die van de wortels of het zaad van planten leven. Voorbeelden zijn soorten uit de familie zaadkevers (Bruchidae) zoals de bonenkever en de erwtenkever.\nEen aantal kevers komt soms massaal tevoorschijn en is gedurende een korte periode in grote aantallen aan te treffen. Dergelijke soorten vormen dan een plaag, een voorbeeld is de coloradokever (\"Leptinotarsa decemlineata\"), die van aardappelplanten leeft en grote schade kan aanrichten. In vroeger tijden was in Belgi\u00eb en Nederland de meikever een ware plaag die in enorme zwermen kon voorkomen en de oogst bedierf door de planten geheel kaal te vreten. Doordat de meikever tegenwoordig betrekkelijk zeldzaam is komen dergelijke plagen heden ten dage niet meer voor.\nSommige kevers worden gezien als voedselconcurrent van de mens, een voorbeeld is de bijenwolf. Dit is een kever die op honingbijen jaagt. Imkers vrezen deze kever vanwege de schade aan de bijenpopulatie en de hiermee gepaard gaande lagere honingproductie. Er zijn ook kevers bekend die in bijennesten leven maar een rol vervullen als opruimer van het nest. Dergelijke kevers zijn juist aan te merken als nuttig.\nEr zijn kevers die de voedselvoorraden aantasten, een voorbeeld is de meeltor (\"Tenebrio molitor\"), die hier zelfs zijn Nederlandse naam aan te danken heeft. Ook berucht zijn de klopkevers (familie Ptinidae), die onder andere leven van graan. Klopkevers kunnen ook leven van ander organisch materiaal, zoals dierenhuiden. Ook verschillende soorten spektorren (Dermestidae) hebben een dergelijk dieet, deze kevers komen vaak voor in huizen en andere gebouwen waar ze leven van organisch materiaal.\nBeruchte soorten uit de familie spektorren zijn de tapijtkever (\"Anthenus verbasci\") en de gewone spekkever (\"Dermestes lardarius\"), die binnenshuis leven van dierlijke producten, zoals vlees en vis, en daarnaast de pelskever (\"Attagenus pellio\"), die eveneens van dierlijke resten leeft, maar ook buitenshuis kan worden aangetroffen.\nNuttige soorten.\nDe meeste kevers zijn onschadelijk en spelen een grote rol in het ecosysteem, doordat ze gegeten worden door andere dieren zoals vogels, kleine zoogdieren, reptielen en amfibie\u00ebn. Voor deze dieren spelen de kevers een belangrijke rol in het dieet.\nSommige kevers worden door hun voedselgewoonten als zeer nuttig beschouwd, zoals bladluisetende soorten lieveheersbeestjes. Dergelijke soorten worden zelfs als biologisch bestrijdingsmiddel ingezet. Minder bekend zijn de poppenrovers uit het geslacht \"Calosoma\". Deze loopkevers leven van andere dieren, en voor een deel bestaat hun menu uit rupsen. De grote poppenrover is een van de weinige dieren die de eikenprocessierups eet. Andere dieren vermijden deze rupsen vanwege hun pijnlijke brandharen. Ook voor mensen kunnen deze rupsen irriterend werken op de huid. De larven van poppenrovers kunnen zo'n 40 rupsen eten voor ze volwassen worden. Een volwassen kever kan tot 400 rupsen per jaar verorberen. De poppenrovers zijn in verschillende werelddelen uitgezet om schadelijke rupsen te bestrijden.\nSoorten uit de familie mierkevers (Cleridae) leven voornamelijk van de larven van schorskevers. Een voorbeeld is de (gewone) mierkever (\"Thanasimus formicarius\"), die in naaldbossen leeft. Schorskevers zijn schadelijk doordat ze levende naaldbomen aantasten door de schors op te eten. Een andere mierkever, de soort \"Opilo domesticus\", komt weleens voor in huizen en eet hier andere insecten. Voornamelijk houtetende kevers worden gegeten, waardoor deze kever als nuttig kan worden gezien. Ook andere mierkevers die van houtetende boktorren en hun larven leven worden graag gezien. Een voorbeeld is de huismierenkever (\"Tillus elongatus\").\nTaxonomie en indeling.\nDe schattingen van het aantal keversoorten vari\u00ebren naargelang de auteur: van \"veel meer dan 300.000 beschreven soorten\" tot 500.000 soorten (peildatum 1987), wat overeenkomt met 40% van alle insectensoorten. Men weet dat er nog veel soorten niet beschreven zijn. Het bracht evolutiebioloog Haldane tot de uitspraak dat God een buitensporige voorliefde voor kevers moet hebben gehad.\nKevers worden in verschillende groepen verdeeld op basis van hun verwantschap. Kevers worden verdeeld in vier hoofdgroepen; de onderorden. De grootste groep zijn de Polyphaga. Bij de onderverdeling van de kevers zijn nogal wat 'tussenlagen' gecre\u00eberd, zoals onderorde, infraorde, superfamilie, onderfamilie, tribus en ondergeslacht, naast de gebruikelijke indeling in orde, familie, en geslacht.\nOnderorden van kevers.\nOnderstaand zijn alleen de hogere groepen van kevers weergegeven. Zie voor een uitgebreid overzicht tot op familieniveau het artikel taxonomie van de kevers."}
{"id": "6353", "revid": "622142", "url": "https://nl.wikipedia.org/wiki?curid=6353", "title": "Claudius Galenus", "text": "Claudius Galenus (Pergamon, 129 \u2013 199) was een Grieks/Romeinse arts die in de geschiedenis van de westerse geneeskunde een belangrijke plaats inneemt. Zijn geneeskundig systeem heeft de medische wetenschap bijna 1500 jaar lang gedomineerd.\nGalenus werd geboren als zoon van een welgestelde architect in Pergamon, waar een bekend Asclepius-heiligdom stond. Deze stad heet tegenwoordig Bergama en ligt in het noordwesten van Turkije (vroeger Klein-Azi\u00eb).\nOp zeventienjarige leeftijd begon hij zijn medische studie in Pergamon. Vier jaar later vertrok hij naar in die tijd belangrijke medische centra als Smyrna, Korinthe en Alexandri\u00eb om zijn studie voort te zetten. Na een verblijf van ruim vijf jaar in Alexandri\u00eb keerde hij in 160 weer terug naar Pergamon. Daar werd hij aangesteld als arts van de gladiatoren die in het amfitheater van de stad vochten. In 164 vertrok Galenus naar Rome. Daar zou hij uiteindelijk uitgroeien tot een zeer succesvol arts. Zelfs de Romeinse keizers Marcus Aurelius, Commodus en Septimius Severus maakten gebruik van zijn diensten.\nCentraal in het denken van Galenus stond het gedachtegoed van Hippocrates' theorie dat het menselijk lichaam gevuld is met vier lichaamssappen of humores, te weten slijm, bloed, gele gal en zwarte gal, en dat elk sap een bepaald temperament vertegenwoordigt. Onbalans in hoeveelheden van een of meer van deze sappen zou ziekte en andere stoornissen veroorzaken. Zo'n gebrek aan evenwicht werd behandeld door middel van een dieet. Nieuw was dat Galenus deze sappen koppelde aan vier grondkwaliteiten: warm, koud, vochtig en droog:\nGalenus geloofde ook in de theorie van de drievoudige bloedcirculatie.\nGalenus hechtte veel waarde aan de waarneming en deed daarom ook aan experimenten op dieren. Zo toonde hij bijvoorbeeld aan dat urine niet in de blaas, maar in de nieren werd gevormd. Verder verrichtte hij vele experimenten onder andere op het gebied van ademhaling en zenuwfunctie. Galenus verzamelde en bereidde zijn kruiden zelf.\nGalenus schreef gedurende zijn leven om en nabij de 500 boeken, (ongeveer 20.000 bladzijden), waarvan er meer dan honderd bekend zijn. Een deel had niet-medische onderwerpen, zoals filosofie, taalkunde, grammatica en retorica. Zijn werken waren ook in het Midden-Oosten toonaangevend, waar de negende-eeuwse Grieks-Arabische wetenschapper Hunayn ibn Ishaq er een lijst van maakte. Tijdens de renaissance werden zijn werken vertaald in het Latijn, onder meer door Andreas Vesalius, (Andries van Wesele). De Perzische geneesheer Avicenna, in de islamitische wereld bekend als Ibn Sina, die als gelovig moslim het menselijk lichaam niet mocht ontleden, integreerde Galenus' geschriften over ontleedkunde in zijn visie op de geneeskunst.\nGalenus bleef bijna vijftien eeuwen lang de hoogste medische autoriteit, totdat de renaissance-geleerden Vesalius en William Harvey een ander paradigma formuleerden."}
{"id": "6354", "revid": "3", "url": "https://nl.wikipedia.org/wiki?curid=6354", "title": "Galenus", "text": ""}
{"id": "6355", "revid": "316859", "url": "https://nl.wikipedia.org/wiki?curid=6355", "title": "Franz Kafka", "text": "Franz Kafka (Praag, 3 juli 1883 \u2013 Kierling, 3 juni 1924) was een Duitstalige schrijver die wordt gezien als een van de belangrijkste auteurs van de twintigste eeuw. Zijn werk kreeg vooral na zijn dood een grote invloed op de westerse literatuur.\nKafka was aanvankelijk een staatsburger van Oostenrijk-Hongarije en meer in het bijzonder van de provincie Bohemen. Hij groeide op in de Duitstalige Joodse gemeenschap van Praag. Na het uiteenvallen van het Habsburgse keizerrijk en de oprichting van de Eerste Tsjecho-Slowaakse Republiek in 1918 werd Bohemen bij die staat gevoegd en zodoende werd Kafka een Tsjecho-Slowaaks staatsburger. Hij verbleef ook enige tijd in Berlijn, de hoofdstad van de Weimarrepubliek. Dat maakte hem tot een Duitstalige en Midden-Europese auteur die thuis hoorde in het Bohemen van die tijd. De benoeming van Kafka als 'Tsjechisch' auteur is historisch gezien niet helemaal correct, omdat de staat Tsjechi\u00eb nog niet bestond v\u00f3\u00f3r 1918. Hij kan het beste worden getypeerd als een typische Bohemer, omdat hij zowel het Duits als het Tsjechisch beheerste en met beide taalgemeenschappen in Praag uitstekend overweg kon. In de periode dat Kafka Tsjecho-Slowaaks staatsburger was \u2013 van 1918 tot 1924 \u2013 woonde en werkte hij voornamelijk in Oostenrijk en Duitsland.\nKafka is vooral bekend als schrijver van de romans \"Het proces\" en \"Het slot\" alsmede de novelle \"De gedaanteverwisseling\". Zijn werk lijkt zich te kenmerken door een nachtmerrieachtige, onheilspellende sfeer, waarin een machteloos persoon voor schuldig wordt gehouden aan iets wat hem niet wordt meegedeeld en zijn vertwijfeling en wanhoop worden opgevat als een bewijs voor zijn schuld (als \"kafka\u00ebsk\" bekend geworden), waarin de bureaucratie en de onpersoonlijke maatschappij steeds meer grip krijgen op het individu. Kafka's oeuvre wordt wel gezien als symbool voor de ontwortelde mens in de moderne tijd. Sommigen zijn echter van mening dat het werk van Kafka juist een poging is, in een ogenschijnlijke strijd met 'hogere machten', het initiatief terug te geven aan de individuele mens, die uiteindelijk zelf zijn keuzes maakt en daarvoor verantwoordelijk is. In de Engelse taal is vanuit deze thematiek die Kafka's werk domineert de uitdrukking \"Kafka trap\" (kafkavalstrik) ontstaan: een beschuldiging die als gegrond wordt beschouwd als de beschuldigde ontkent.\nLeven.\nFamilie.\nFranz Kafka werd geboren in een Duitssprekende, joodse familie in Praag, destijds de hoofdstad van Bohemen in de dubbelmonarchie Oostenrijk-Hongarije. Zijn vader Hermann Kafka (1852-1931) kwam uit het Zuid-Boheemse dorp Osek (Wohsek), zijn moeder Julie Kafka-L\u00f6wy (1856-1934) uit Pod\u0115brady in Midden-Bohemen. Het echtpaar trok naar Praag om daar een groothandel in modeaccessoires en fournituren op te zetten. Hermann wordt door Kafka zelf en zijn biografen omschreven als een zelfingenomen en dominante vader, met wie Kafka een moeizame relatie had.\nHoewel Kafka ook met zijn moeder geen intense relatie had, identificeerde hij zich in hoge mate met zijn familie van moederskant, die in tegenstelling tot zijn vaders familie bekendstond als spiritueel en intellectueel.\nKafka had twee jongere broers, Georg en Heinrich, die al na respectievelijk vijftien en zes maanden stierven en drie jongere zussen, Gabriele (Elli) (1889\u20131942?), Valerie (Valli) (1890\u20131942?) en Ottilie (Ottla) (1892\u20131943). Elli en Valli werden in de Tweede Wereldoorlog naar het getto van \u0141\u00f3d\u017a gedeporteerd en kwamen aldaar in een concentratiekamp om, terwijl Ottla eerst terechtkwam in Theresienstadt en vandaar met een groep aan haar toevertrouwde kinderen naar Auschwitz werd getransporteerd en hier waarschijnlijk in oktober 1943 werd vergast.\nJeugd en leertijd.\nKafka's moedertaal was het Duits, maar hij sprak ook Tsjechisch. Tussen 1889 en 1893 volgde hij de \"Deutsche Knabenschule\" in de binnenstad van Praag aan de \"Fleischmarkt\" (Vleesmarkt, nu Masn\u00e1) in het historisch centrum van de destijds nog Oostenrijks-Hongaarse stad Praag. Zijn joodse onderwijs was beperkt tot het vieren van zijn bar mitswa toen hij dertien jaar oud was en het vier keer per jaar bijwonen van diensten in de synagoge.\nNa de basisschool werd hij toegelaten tot het staatsgymnasium in Praag, het Duitstalige \"Altst\u00e4dter Deutsches Gymnasium\". In 1901 deed hij met succes eindexamen. Hij werd daarna toegelaten op de beroemde Duitstalige Karelsuniversiteit van Praag, waar hij begon aan een studie scheikunde, maar al na twee weken omzwaaide naar rechten. Aan het einde van zijn eerste studiejaar ontmoette Kafka de latere schrijver Max Brod, die zijn leven lang zijn beste vriend zou blijven en die na Kafka's dood het grootste deel van zijn werk zou publiceren.\nHij sloot zich aan bij de \"Lese- und Redehalle der Deutschen Studenten\", een studentenvereniging die onder meer literaire evenementen en lezingen verzorgde. In deze periode nam hij tekenlessen, maar aan Felice Bauer zou hij in 1913 schrijven, dat de schoolse lerares zijn natuurlijk talent had bedorven. Ook volgde Kafka een semester Germanistiek en Kunstgeschiedenis; hij overwoog enige tijd om deze studie voort te zetten aan de universiteit van M\u00fcnchen, maar bleef de rechtenstudie trouw, die hij op 18 juni 1906 zonder studievertraging bekroonde met een promotie tot doctor in de rechten bij professor Alfred Weber. Na zijn afstuderen vervulde hij zijn civiele dienstplicht door een jaar lang onbetaald te werken als klerk aan een rechtbank.\nLoopbaan.\nOp 1 november 1907 trad Kafka in dienst bij Assicurazioni Generali, een commerci\u00eble Italiaanse verzekeringsmaatschappij. Na hier slechts negen maanden te hebben gewerkt nam Kafka op 15 juli 1908 ontslag, naar eigen zeggen, omdat de lange werktijd hem te zeer hinderde in het beoefenen van zijn grote passie: schrijven. Twee weken later trad hij in dienst bij het \"Verzekeringsinstituut voor Arbeidersongevallen van het koninkrijk Bohemen\", waar hij bleef werken tot zijn vroegtijdige pensionering in 1922. Hoewel hij zijn werk vaak afdeed als een 'Brotberuf', werden zijn prestaties door zijn werkgever zeer gewaardeerd, wat onder meer blijkt uit de promoties die Kafka maakte tijdens zijn loopbaan. Zijn taak was het beperken van veiligheidsrisico's voor arbeiders die met \u2013 toen vaak nog onveilige \u2013 machines moesten werken; hiertoe bezocht hij vele fabrieken en schreef hij voorlichtingsmateriaal. Verder was hij verantwoordelijk voor de indeling van bedrijven in risicogroepen. Dat hij ook schadeclaims moest betwisten bracht hem soms in gewetensnood, maar het bedrijf liet hem vaak de ruimte om coulant te zijn voor de slachtoffers, die soms blijvend letsel hadden geleden.\nNaast zijn baan bij de verzekeringsmaatschappij bleef Kafka schrijven, waarbij hij een specifieke dagindeling aanhield: 's morgens werkte hij op kantoor, 's middags ging hij enkele uren slapen, daarna ging hij wandelen, eten met vrienden of familie, om zich dan 's avonds aan het schrijven te zetten, waar hij tot diep in de nacht mee doorging. Tijdens een van die nachten zette hij 'als in een roes' het verhaal \"Das Urteil\" (Het vonnis) op papier.\nIn 1911 nodigde zijn zwager Karl Hermann \u2013 echtgenoot van zijn zus Elli \u2013 Kafka uit om mee te werken aan het besturen van de \"Prager Asbestwerke Hermann und Co.\" een asbestfabriek in Praag. Kafka deed mee en bleef enige tijd veel van zijn vrije tijd in de fabriek steken, maar hij verfoeide het werk, omdat het hem afhield van het schrijven. In de herfst van 1912 was hij er niet ver meer van af zelfmoord te plegen vanwege zijn werk in de fabriek. Door een dringende oproep van Max Brod aan Kafka's moeder Julie werd de dreigende crisis bezworen en kon een opvolger worden gevonden.\nRelaties.\nKafka had een problematische verhouding met vrouwen. In 1912 ontmoette hij ten huize van Max Brod de Berlijnse Felice Bauer (1887-1960), vertegenwoordigster van een bedrijf dat in dictafoons handelde. In de vijf jaren die volgden ontstond een intensieve correspondentie tussen Kafka en Bauer. Af en toe ontmoetten zij elkaar, wat tweemaal leidde tot een verloving. De eerste verloving werd al snel weer verbroken, nadat een (te intieme) briefwisseling met Grete Bloch, een vriendin van Felice die zich juist inspande voor hun relatie, aan Felice bekend werd. Kafka zag de confrontatie met hen en hun bewijsmateriaal als een rechtszaak. Dit heeft hem wellicht stof gegeven voor zijn bekende roman \"Der Process\". Kafka's liefde voor Felice was een platonische liefde, die hij voornamelijk in stand hield via zijn brieven. Gaandeweg besefte hij, hoe moeilijk een traditioneel huwelijksleven zou zijn met de veel 'aardsere' Felice, vooral bij zijn neiging zich op te sluiten achter zijn bureau. De relatie leek dan toch tot een huwelijk te leiden, totdat bij Kafka in 1917 beginnende longtuberculose werd geconstateerd; Felice wilde hem niet in de steek laten na het bekend worden van de diagnose, maar de auteur zelf was onverbiddelijk en verbrak de relatie definitief. Op doktersadvies vroeg en kreeg hij hierna vele malen langdurige verloven om te kuren in diverse sanatoria, waarna het tijdelijk weer beter met hem ging.\nKafka verloofde zich in 1919 met Julie Wohryzek, een secretaresse uit Praag, maar zijn vader, gevoelig voor status, verzette zich hevig tegen de relatie. Hij verbrak de verloving een jaar later, maar ging zich nu scherper verzetten tegen de invloed van zijn vader, die zijn zoon graag als opvolger had gezien in zijn groothandel. Een verzet dat tot uitdrukking kwam in Kafka's uitvoerige \"Brief an den Vater\", een 45 pagina's lang epistel. Zijn vader kreeg de brief nooit onder ogen, maar wel liet de auteur hem zien aan zijn moeder en enkele goede vrienden.\nIn het begin van de jaren twintig ontwikkelde zich tussen Kafka en de vrijgevochten Tsjechische journaliste en schrijfster Milena Jesensk\u00e1, die enkele van zijn verhalen op hoog niveau in het Tsjechisch vertaalde, een kortstondige, maar zeer intense relatie. Van alle vrouwen in zijn leven \u2013 er waren nog diverse 'affaires' \u2013 heeft Milena de uiterst fijngevoelige auteur waarschijnlijk het best aangevoeld en op zijn minst kon zij hem bij hun schaarse ontmoetingen over zijn angsten heen helpen. Milena, die in Wenen woonde maar een slecht huwelijk had, ging niet in op zijn smeekbeden om naar Praag te komen om daar met hem samen te wonen. De flamboyante kunstenares \u2013 ze was pas 24 \u2013 voorvoelde dat ze met Kafka, hoe intens hun verhouding ook mocht zijn, toch beperkt zou worden in haar vrijheid. Dat bleek uiteindelijk de doodsteek voor hun relatie en in 1922 verbood hij haar om hem nog langer te schrijven, een verzoek waar ze zich overigens niet aan hield.\nIn 1923 vertrok Kafka voor enige tijd naar Berlijn, in de hoop zich zonder de bemoeienis van familie beter op zijn schrijven te kunnen concentreren. In die periode ontmoette hij Dora Diamant, een vijfentwintigjarige kleuterschoollerares uit een orthodox joods gezin. Dora werd Kafka's levensgezellin in Berlijn en be\u00efnvloedde Kafka's groeiende interesse in de Talmoed. Bij haar proefde Kafka uiteindelijk iets van huwelijksgeluk. Kafka kreeg belangstelling voor het Zionisme en met Dora maakte hij plannen om te emigreren naar Palestina.\nGezondheid.\nIn 1917 begon Kafka regelmatig bloed op te geven en werd de diagnose tuberculose gesteld. Het leidde tot een bijna obsessief zelfbeklag in zijn brieven aan Felice, wie hij zijn ziekte als reden voorhield om zijn verloving te verbreken. Maar ook zijn schrijverschap zag hij als struikelblok voor een 'gewoon' gezinsleven, dat met de levenslustiger en minder intellectueel ingestelde Felice zonder twijfel een groot probleem zou zijn geworden. Zelf zag hij zijn ziekte als metafoor voor het mislukken van zijn leven, waarvan hij de definitieve zin nu in het schrijverschap zocht. Kafka, die hypochondrische trekken had, leed, zoals nu wordt aangenomen, aan klinische depressie en sociale fobie, maar had ook fysieke, vermoedelijk stressgerelateerde verschijnselen van migraine, slapeloosheid, constipatie en steenpuisten. Kafka wantrouwde de reguliere geneeskunde en probeerde zijn klachten te bestrijden met naturopathische kuren, een vegetarisch dieet en het drinken van ongepasteuriseerde melk. Zijn vakantiedagen gebruikte hij om rustkuren te ondergaan in sanatoria, waarvoor zijn werkgever hem vaak buitengewoon verlof toestond. In 1922 werd de schrijver wegens zijn algehele lichamelijke toestand vervroegd pensioen verleend.\nNadat in 1920 longtuberculose bij hem was vastgesteld, bezocht Kafka kuuroorden in Silezi\u00eb en Tirol en vestigde hij zich voorlopig in Berlijn. Hoewel Kafka's persoonlijke situatie na zijn verhuizing naar Berlijn enigszins was verbeterd en hij weer zeer veel schreef, was de inflatiewinter van 1923-1924 in Berlijn funest voor zijn reeds wankele gezondheid. Essenti\u00eble levensmiddelen werden schaars en hij moest die uit Praag laten komen; daarbij was de kou in het slecht verwarmde onderkomen niet bevorderlijk voor zijn genezing. Toen Brod hem in maart 1924 bezocht was zijn toestand zeer verslechterd; in april werd ook strottenhoofdtuberculose geconstateerd.\nHet was duidelijk dat Kafka niet lang meer te leven had: men kende nog geen antibiotica en infuusvoeding, zodat Kafka steeds moeilijker kon eten, een toestand die trekken vertoonde van de figuur Gregor in \"De gedaanteverwisseling\" en de hoofdpersoon van zijn novelle \"Een hongerkunstenaar.\"\nIn zijn laatste maanden werd hij bijgestaan door vriend en medicus Robert Klopstock, die kritisch toezicht hield op Kafka's medische verzorging, maar de pati\u00ebnt kon alleen nog met pijnstillers worden geholpen. Kafka werd opgenomen in het sanatorium Kierling bij Wenen, waar hij op 3 juni 1924 met Dora aan zijn zijde stierf, waarschijnlijk aan ondervoeding. Zijn stoffelijk overschot werd overgebracht naar Praag, waar hij op 11 juni 1924 werd begraven op de Nieuwe Joodse Begraafplaats in \u017di\u017ekov.\nSchrijverschap.\nKafka zag het schrijven als een diepe innerlijke noodzaak, al was het voor hem 'een vreselijke bezigheid', die 'een volledige opening van lichaam en ziel' inhield. Hij sprak van 'de bevroren zee in ons'; een boek moest zijn als 'de bijl' waarmee die zee moest worden 'opengehakt'. Schrijven diende men volgens Kafka te doen alsof men zich bevindt in een donkere tunnel, nog zonder te weten hoe de personages zich verder zullen ontwikkelen. In Duitsland werd Kafka's werk in 1933 door de nationaalsocialisten verboden.\nTekstgeschiedenis.\nTijdens zijn leven publiceerde Kafka slechts enkele korte verhalen alsmede de novelle \"De gedaanteverwisseling\", wat maar een zeer beperkt deel was van zijn werk. Van de grote romans die hij tijdens zijn leven schreef werden \"Het slot\" en \"Amerika\" nooit voltooid. \"Het proces\" eindigt wel, maar het zevende hoofdstuk bleef onvoltooid en bovendien is de volgorde van de hoofdstukken onzeker. Kafka schreef al zijn werken in het Duits, afgezien van enkele brieven in het Tsjechisch aan zijn geliefde Milena Jesensk\u00e1.\nVoor zijn dood droeg Kafka zijn vriend en executeur-testamentair Max Brod schriftelijk op om zijn manuscripten te vernietigen. Maar Brod zag in de schriftelijke aanwijzing van zijn vriend, dat juist hij dit 'vonnis' moest voltrekken, een vrijbrief om dit niet te doen: hij, die Kafka's werk juist als geen ander kende en waardeerde, had zijn vriend meermalen laten weten zijn uiterste best te zullen doen, om zijn werk te behouden voor het nageslacht. Over deze door Brod veronderstelde dubbelzinnigheid van Kafka's 'testament' (in feite niet meer dan een kort briefje) is naderhand de nodige discussie ontstaan. Hoe serieus Kafka's wens was, dat al zijn ongepubliceerde werk moest worden vernietigd, zal wellicht nooit helemaal duidelijk worden. Wel staat vast dat de schrijver diverse manuscripten, waaronder tal van verhalen en minstens \u00e9\u00e9n toneelstuk, zelf heeft vernietigd of heeft laten verbranden door zijn vriendin Dora.\nVoor zover Brod de manuscripten van Kafka voor de oorlog niet in handen wist te krijgen, werd aan Kafka's laatste wil voldaan door de Gestapo, die begin 1933, na de machtsovername door Hitler, ongeveer 20 dagboeken en 35 brieven in beslag nam in de Berlijnse woning van Dora. Ondanks de actieve bemoeienis van de Tsjechische ambassade in Berlijn, werden deze en andere manuscripten die in handen van de nazi's vielen nooit meer teruggevonden en gelden zij als verloren.\nBrod echter negeerde de instructies van zijn vriend en zorgde voor de postume publicatie van het grootste deel van diens werk. Hij publiceerde Kafka's grote romans al in de jaren twintig; het bij elkaar brengen en publiceren van het overige werk, vooral de grote aantallen dagboeken en brieven, lukte hem niet meer voor het uitbreken van de Tweede Wereldoorlog. In de nacht voor de bezetting van Praag door de nazi's in maart 1939, slaagde hij erin m\u00e9t de meeste manuscripten van Kafka naar Palestina te ontkomen, waarna ook het overige nagelaten werk van zijn vriend geleidelijk kon worden gepubliceerd.\nDe uitgaven door Brod zijn echter omstreden: Kafka was overleden zonder zijn manuscripten voor publicatie gereed te maken. Sommige werken \u2013 zoals \"Het slot\", dat midden in een zin eindigde, en \"Het proces\", waarvan de hoofdstukken ongenummerd waren \u2013 waren incompleet en sommige (\"Het slot\") waren qua inhoud nogal dubbelzinnig. Het lijkt erop dat Brod zich nogal wat vrijheid veroorloofde om Kafka's werken aan te passen aan zijn eigen smaak: hij verplaatste enkele hoofdstukken, wijzigde zinnen en woorden en veranderde op sommige plaatsen de interpunctie. De 'Brodedities' van Kafka's werk worden ook wel de definitieve edities genoemd. Volgens de uitgever van de Engelse editie van \"Het slot\" (\"The Castle\", Schocken Books, 1998), is Malcolm Pasley er in 1961 in geslaagd het grootste deel van de manuscripten van Kafka bijeen te brengen in de Bodleian Library van de Universiteit van Oxford. De originele tekst van \"Het proces\" werd later geveild en bevindt zich tegenwoordig in het Duitse Literatuurarchief te Marbach. Pasley stelde na Kafka's manuscripten bijeen te hebben gebracht een gezelschap samen (met onder meer Gerhard Neumann, Jost Schillemeit en J\u00fcrgen Born) dat de romans in de oorspronkelijke staat moest herstellen. S. Fischer Verlag publiceerde de gereconstrueerde romans. Pasley was de eindredacteur voor \"Das Schlo\u00df\" (\"Het slot\") uit 1982 en \"Der Proze\u00df\" (\"Het proces\") uit 1990. Jost Schillemeit was de eindredacteur van \"Der Verschollene\" (Kafka's titel, Max Brod noemde het \"Amerika\") uit 1983. Deze kritische teksten kunnen op het internet worden gevonden op \"Het Kafka Project.\"\nSinds 2008 worden de nagelaten papieren van Kafka betwist door de staat Isra\u00ebl en de zusters Eva en Hava Hoffe, dochters van de overleden secretaresse van Max Brod. Dezen willen het materiaal verkopen aan het Duitse Literatuurarchief in Marbach. Isra\u00ebl beschouwt de erfenis als cultureel erfgoed. De papieren bevinden zich in bankkluizen te Z\u00fcrich en Tel Aviv.\nOp 14 oktober 2012 vonniste een Isra\u00eblische rechtbank, dat alle resterende documenten moesten worden overgedragen aan het archief van de Nationale Bibliotheek. Rechter Talia Kopelman-Pardo besloot, dat \"de geschriften van Kafka, net als de verzameling-Brod, geen geschenk konden zijn aan de dochters van Hoffe\". Dit vonnis werd in 2016 bevestigd door het Isra\u00eblisch Hooggerechtshof.\nSchrijfstijl.\nKafka's taalgebruik is zeer precies en leunt aan tegen het naturalisme van Flaubert, wiens L'\u00c9ducation sentimentale tot zijn lievelingsliteratuur behoorde. Dit contrasteert met het bijna droomachtig-vreemde van de wereld die hij oproept, maar die hij met zijn beeldend-realistische beschrijvingen wel zeer geloofwaardig maakt. Hierin wordt hij wel gezien als een voorloper van het surrealisme. Men bespeurt in zijn puristische, soms bevreemdend strenge taalgebruik invloed van het Praagse Duits, dat door de ge\u00efsoleerde positie van de Duitstaligen in Praag een min of meer puristische schrijftaal was, alsmede van zijn juridische vorming. Ook werd hij be\u00efnvloed door het Jiddisch. In Kafka's teksten staan betrekkelijk weinig bijvoeglijke naamwoorden. Sommige voegwoorden worden opmerkelijk vaak gebruikt: 'als ..., dan ...', 'desondanks' en vooral 'maar', waarmee telkens verschillende mogelijkheden tegenover elkaar worden gesteld. De taal van de fictieve personages verschilt meestal niet van de taal van de verteller, waardoor de verhalen iets droomachtigs krijgen; deze indruk ontstaat mede doordat re\u00eble en irre\u00eble gebeurtenissen alsmede feiten en oordelen/interpretaties/gedachten over die feiten, naadloos in elkaar overlopen. De lezer lijkt opgesloten in het brein van de hoofdpersoon, maar voelt tegelijk dat de dingen 'anders' zijn dan hoe hij ze beleeft.\nLiteratuurkritische interpretatie.\nCritici hebben geprobeerd Kafka's werk te categoriseren in verschillende literaire stromingen als het modernisme en het magisch realisme. Sommige critici menen in Kafka's werk een marxistische invloed te ontwaren, vooral vanwege de kritische kanttekeningen bij de vervreemding. Anderen zien in de anti-bureaucratische houding juist een anarchistische invloed. Ook het jodendom en de werking van Freud worden weleens genoemd. Thomas Mann en Max Brod zagen Kafka's oeuvre zelfs als een metafysische zoektocht naar God. Daartegenover staan de hopeloosheid en absurditeit die in Kafka's gehele oeuvre te vinden zijn en die juist als kenmerkend gelden voor het existentialisme, net als overigens de verantwoordelijkheid van het individu.\nIn \"Het proces\" komt expliciet het thema van de schuld aan de orde. Schuld bij Kafka moet echter niet in de gewone betekenis worden gezien \u2013 al lijkt het er soms wel op. Als echter de bewakers van hoofdpersoon Jozef K. zeggen, dat 'de autoriteiten door de schuld worden aangetrokken, zoals het in de wet staat', kan de schuld eerder worden gezien in de joodse zin, namelijk in de aardse onvolmaaktheid van de mens. Dat Kafka's personages voortdurend in hun 'gewone leven' worden gestoord, heeft hiermee te maken: want die 'schuld' van de mens dient hem te bewegen, actief op zoek te gaan naar de zin van zijn bestaan. 'De wet waar allen naar streven' uit de beroemde parabel \"Voor de wet\" in \"Het proces\" vertegenwoordigt daartegenover blijkbaar de volmaaktheid, waar de mens, die ernaar streeft, kennelijk wel een glans van kan zien: 'maar wel ziet hij nu in het donker een glans, die onverdoofbaar uit de deur van de wet tevoorschijn breekt.'\nDe thema's vervreemding en vervolging worden veelvuldig benadrukt als fundamenteel voor het werk van Kafka, zozeer, dat dit ook een tegenbeweging op gang heeft gebracht. Vele critici zijn van mening dat Kafka's oeuvre niet slechts het product is van een gekwelde en eenzame schrijver, maar veel doordachter en rebelser, en niet puur herleidbaar op \npsychologische 'complexen' van de auteur. Kafka zelf moest van psychologische interpretaties en de psychoanalyse trouwens niets hebben. Tegenwoordig wordt er meer op gewezen dat Kafka en zijn omgeving \u2013 zoals blijkt uit aantekeningen van Kafka's vrienden \u2013 hartelijk konden lachen om zijn absurdistische verhalen. Vestdijk beschrijft hoe hij samen met Marsman over de grond rolde van het lachen na lezing van het eerste hoofdstuk van \"Het proces\". Ook van de schrijver zelf wordt bericht, dat hij luidop lachte toen hij dit hoofdstuk voorlas aan zijn vrienden. In al zijn tragiek klinkt hier veel joodse humor in door, die bijvoorbeeld ook te vinden is in de verhalen van de rabbijn Baalschem, zoals verzameld door Martin Buber; verhalen die Kafka bij voorkeur las. Sommigen menen dat Kafka zelf nooit door heeft gehad hoezeer zijn verhalen een voorspelling van de werkelijkheid bleken, en hoezeer het lachen ons zou vergaan. Uit de \"Gesprekken met Kafka\" van Gustav Janouch komt echter het beeld naar voren van een man die zich hyperbewust was van de mogelijke gevolgen van elk woord, en er juist daarom zo voorzichtig en precies mee was. Daarbij zijn de voortekenen van de nabije toekomst hem blijkbaar niet ontgaan: Kafka voorspelt in het boek de verwoesting van Duitsland, bijna twintig jaar voor de Tweede Wereldoorlog.\nMilan Kundera noemt de surrealistische humor van Kafka de belangrijkste inspiratiebron voor schrijvers en filmmakers als Federico Fellini, Gabriel Garc\u00eda M\u00e1rquez, Carlos Fuentes en Salman Rushdie. M\u00e1rquez heeft gezegd dat het lezen van \"De gedaanteverwisseling\" voor hem heeft duidelijk gemaakt 'dat het mogelijk is om op een andere manier te schrijven'. In de Nederlandse literatuur oefende Kafka invloed uit op onder anderen F. Bordewijk, Willem Brakman, Willem Frederik Hermans en mede-tbc-pati\u00ebnt Adriaan Morri\u00ebn.\nVertalingen.\nKafka is door verschillende vertalers in het Nederlands vertaald. Doorgaans wordt voor \"Het proces\" de vertaling van Alice van Nahuys gebruikt, voor \"Het slot\" die van Guus S\u00f6temann en voor \"Amerika\" en de \"Verzamelde vertellingen\" die van Nini Brunt. Voor hun nieuwe, gemoderniseerde en vloeiende vertaling van \"Het slot\" (1999, Querido) gingen Willem van Toorn en Gerda Meijerink uit van Kafka's tekst zoals die door Malcolm Pasley in 1982 is bezorgd.\nDe verhalen die Kafka tijdens zijn leven gepubliceerd zag, zijn in Nederland gebundeld in \"Een hongerkunstenaar\", terwijl zijn postuum gepubliceerde verhalen in de bundel \"Bij de bouw van de Chinese muur\" te verkrijgen zijn. Beide verhalenbundels zijn samen met Kafka's drie grote romans gebundeld in Querido's \"Franz Kafka: Verzameld Werk\" (1977). In 2022 presenteerde Willem van Toorn zijn vertaling van Kafka's \"Verzameld proza\" en in 2024, net voor zijn overlijden, zijn \"Ik moet u zo ontzettend veel schrijven. Een keuze uit de brieven van Franz Kafka, 1900-1920\", allebei uitgegeven bij Athenaeum - Polak &amp; Van Gennep.\nTekeningen.\nPas na de dood van Hoffe en de daaropvolgende processen kon de volledige nalatenschap van Kafka worden ge\u00efnventariseerd. Daarbij doken de tekeningen uit zijn jonge jaren op, in een tekenschrift, in notitieboeken en op losse vellen. Ze werden gebundeld uitgegeven, ook in een Nederlandse editie:\nFranz Kafka, De tekeningen; bezorgd door Andreas Kilcher, vertaald door Willem van Toorn; Athenaeum-Polak &amp; Van Gennep, 2021.,\nKafka in muziek.\nIn 2011 maakt de Duitse elektronica-muzikant Wolfgang Voigt het album \"Kafkatrax\" waarin verknipte uitspraken van Kafka worden verwerkt.\nBibliografie.\nJaartallen tussen ronde haken geven het jaar van publicatie aan en jaartallen tussen vierkante haken geven het ontstaansjaar aan.\nPostuum gepubliceerd.\nBrieven en dagboeken.\nKafka schreef tijdens zijn leven vele brieven aan vrienden en familie. Aan zijn vader schreef hij een lange, niet verstuurde brief, die postuum werd uitgegeven als \"Brief an den Vater\" en een bijzonder goede bron is om Kafka's minderwaardigheidsgevoelens en zijn angst voor gezagsinstanties te begrijpen.\nVan de brieven aan zijn geliefden zijn die aan Felice het omvangrijkst, die aan Milena, die tijdens haar relatie met Kafka een getrouwde vrouw was, het intiemst. De brieven aan Felice bevinden zich in een priv\u00e9collectie.\nDe correspondentie tussen hem en zijn zuster Ottilie (111 brieven, post- en prentbriefkaarten) maakt veel duidelijk over zijn zielenleven en is in 2011 door de erven verkocht aan het Deutsches Literaturarchiv in Marbach en de Bodleian Library in Oxford. Het plan is ze te digitaliseren en openbaar toegankelijk te maken.\nTussen 1909 en 1923 hield Kafka een dagboek bij.\nKafka in de Nederlandse taal.\nHet Nederlandse woord \"kafkaiaans\" of \"kafka\u00ebsk\" houdt nauw verband met de ervaringen van de personages in Kafka's wereld: kafkaiaanse toestanden bijvoorbeeld zijn \"op raadselachtige wijze beangstigend, bedreigend (vooral door een overgeperfectioneerde samenleving, die zich aan de controle van het individu onttrekt, of waarover het machteloze individu geen controle meer heeft)\" (volgens Van Dale). In lijn hiermee lanceerde de Belgische overheid in 2005 een website kafka.be, waarop toenmalig \"staatssecretaris voor administratieve vereenvoudiging\" (Vincent Van Quickenborne) zijn voorstellen om de bureaucratie tegen te gaan verzamelde en toelichtte. In 2006 richtte Kennisland de Kafkabrigade op om bureaucratische toestanden te onderzoeken bij de Nederlandse overheid. Sinds 1 september 2010 is de kafkabrigade een internationaal opererende instelling die onnodige bureaucratie onderzoekt en bestrijdt.\nKafka\u00ebsk worden bijvoorbeeld situaties genoemd waarin iemand ergens van beschuldigd wordt, maar niet te horen krijgt \"waarv\u00e1n\" precies, zodat het voeren van een verweer onmogelijk is, waarin iemands onbekendheid met de beschuldiging niet wordt opgevat als aanwijzing voor onschuld doch juist als \"bewijs\" voor het tegendeel, of waarin iemand opgezadeld wordt met een onmogelijke omgekeerde bewijslast, bijvoorbeeld met betrekking tot negatieve feiten.\nDe eerste Nederlandse vertaling (en een van de eerste vertalingen \u00fcberhaupt) van Kafka is van de hand van Paul van Ostaijen: vijf teksten uit \"Beschouwing\" verschenen in 1925."}
{"id": "6361", "revid": "628344", "url": "https://nl.wikipedia.org/wiki?curid=6361", "title": "Quickstep (dans)", "text": "De Quickstep is een ballroomdans in vierkwartsmaat, vergelijkbaar met de maat van een snelle foxtrot. Ondanks deze gelijkenis heeft deze dans een eigen stijl en techniek.\nGeschiedenis.\nDe Quickstep is in de jaren 20 ontstaan uit een combinatie van de foxtrot, charleston, shag, peabody en one step. De dans is van oorsprong Amerikaans en is in 1927 gestandaardiseerd in Engeland. De Quickstep is ondertussen een volledig opzichzelfstaande dans geworden, hoewel de invloeden van de oorspronkelijke dansen nog steeds wel zichtbaar zijn.\nRichting het einde van de 20ste eeuw is de Quickstep op hoog niveau steeds sneller geworden. Tegenwoordig wordt veel gebruikgemaakt van hopjes, rennen, veel momentum en snel en veel draaien. Dit is vooral mogelijk gemaakt door het gebruik van tussenmaten. Op lager niveau is dit allemaal in veel mindere mate aanwezig. Dit maakt de dans erg geschikt voor beginners en op de meeste dansscholen wordt deze dans dan ook als een van de eerste dansen geleerd.\nTelling.\nDe gebruikelijke telling in Quickstep is \"Slow-Quick-Quick-Slow\". Hierin telt een \"slow\" voor een halve noot, en een \"quick\" voor een kwartnoot. Bijzonder hieraan is dat \u00e9\u00e9n blok/pas/figuur al gauw op anderhalve maat uitkomt.\nVerplaatsing.\nDe Quickstep verplaatst zich, zoals de meeste Ballroom dansen, tegen de klok in rondom de vloer. Hiertoe worden drive-Steps, tussenpassen, huppels en chass\u00e9's/lock-steps afgewisseld. Gebruikelijk wordt op een muzikale nadruknoot door middel van een drive-step en rijzen en dalen momentum opgebouwd. Dit momentum wordt daarna gebruikt in de volgende passen om door te bewegen tot de volgende daling en drive-step.\nUitstraling.\nDe dans maakt veel gebruik van rennende, huppelende en springende figuren die in kwartnoten en zelfs achtste noten worden geteld. Dit geeft veel ritmiek en snelheid aan de Quickstep; het geheel moet er lichtvoetig en soepel uitzien.\nMuziek.\nDe muziek waarop de Quickstep wordt gedanst is levendig en telt standaard tussen de 49 en 52 maten per minuut. Muziek die buiten dit bereik valt, wordt vaak via afspeelsoftware verlangzaamd/versneld om hier toch binnen te vallen.\nVoor sociale dansdoeleinden wordt vaker snellere muziek gebruikt (53+ maten per minuut)\nDit maakt snellere figuren moeilijker, en wordt hierdoor vaker zonder drive-step gedanst.\nVoor lesdoeleinden wordt vaker langzamere muziek gebruikt (45-48 maten per minuut).\nDit wordt meestal ervaren als \"duidelijke\" muziek en is eenvoudig om op te dansen, maar maakt momentum opbouwen voor snellere figuren moeilijker.\nTypische nummers voor een Quickstep zijn onder andere:"}
{"id": "6362", "revid": "49512", "url": "https://nl.wikipedia.org/wiki?curid=6362", "title": "Slowfox", "text": "De slowfox (ook slow foxtrot) is een stijldans die in het begin van de twintigste eeuw in Amerika is ontstaan uit de \"Rag\" ragtime en de \"Onestep\". Als zodanig is de slow foxtrot ouder dan de Engelse wals. Veel van zijn variaties zijn dan ook overgenomen in de Engelse wals.\nOorspronkelijk werd de dans zeer snel gedanst. Tegenwoordig wordt hij echter langzaam gespeeld. De bewegingen in deze dans lopen soepel en in \u00e9\u00e9n beweging door. Met het woord \"foxtrot\" refereert men weleens naar een slowfox, hoewel het soms ook gebruikt wordt als verwijzing naar de quickstep. Dit was wel de oorspronkelijke naam voor deze dans, maar die werd in 1924 gewijzigd in \"slowfox\" toen men deze langzamer is gaan spelen.\nDe dans werd voor de Tweede Wereldoorlog in Europa ge\u00efntroduceerd.\nDe slowfox wordt nu gedanst op een ritme van 28/30 maten per minuut. Het betreft hier een dans in vierkwartsmaat.\nDe belangrijkste basis van deze dans bestaat uit de three step en de featherstep. In 1923 en later is de dans formeel vastgelegd door de Engelsen met aanvullende basispassen en figuren. Met name Frank Ford en Josephine Bradley waren de grote promotors van de slow foxtrot en ontwikkelden de nodige technieken en figuren.\nIn 1927 won Frank Ford dansend met Molly Spain de Star Championships met zijn interpretatie van de slow foxtrot.\nDe dans wordt als statig, gracieus maar lastig ervaren. Dit door de noodzaak van een goede balans en techniek omdat de dans van de ene kant van het lichaam naar de andere kant gaat. Doordat er geen stops in voorkomen en het rijzen en dalen een essentieel onderdeel is van deze dans, vergt het de nodige oefening om tot een goede uitvoering te komen.\nIn wedstrijdverband is de slow foxtrot veelal de 3e dans van de ballroomdansen.\nHet komt voor dat er separate wedstrijden zijn in basic slow foxtrot. In deze wedstrijden ligt de nadruk op de techniek en uitvoering van deze dans waarbij het aantal toegestane figuren beperkt is.\nBasisfiguren zijn: Three Step, Feather Step, Natural Turn, Reverse Turn, Closed Impetus, Heel turns. Standaardfiguren zijn: Natural Weave, Basic Weave, Closed Telemark, Open Telemark, Hover Feather, Hover Telemark, Hover Cross, Open Impetus, Wave."}
{"id": "6363", "revid": "231402", "url": "https://nl.wikipedia.org/wiki?curid=6363", "title": "Weense wals", "text": "De Weense wals is een parendans in een tamelijk snelle driekwartsmaat (standaard 56 tot meestal 60 maten per minuut), in tegenstelling tot de langzamere Engelse wals (28 tot 31 maten per minuut). Lang niet alle muziek in driekwartsmaat en met dit tempo is geschikt als Weense wals. Kenmerkend voor de muziek van de Weense wals is het iets uitstellen van de tweede en derde tel (het \"napikken\" van met name de altviolen). De eerste tel is in een Weense wals met grote nadruk aanwezig.\nDe Weense wals kent het kleinste aantal figuren van alle standaarddansen: een rechtse draai (natural), een linkse draai (reverse), een spindraai ter plaatse (fleckerl) en sinds kort worden er ook wel pivots tussengevoegd. Zoals in Engelse wals, slowfox en quickstep is techniek (zoals sway) in de uitvoering zeer belangrijk. Wil men de offici\u00eble Weense wals dansen op een Weens bal, dan hoort hij links te worden uitgevoerd.\nNota bene: figuren op de wedstrijdvloer: Natural Turn, Reverse Turn, Forward Change Right to Left en Left to Right, Backward Change R to L en L to R, Natural Fleckerl, Reverse Fleckerl, Contra Check, Off Beat Spin, Balanc\u00e9 to Right, Balanc\u00e9 to Left, Balanc\u00e9 Forward, Balanc\u00e9 Backward. Alex More (auteur diverse danstechniekboeken) geeft overigens nog beschrijvingen van enige andere figuren, maar omdat hierbij de dame loskomt van de heer (onder meer met soloturn) mogen deze niet op de wedstrijdvloer gedanst worden, met uitzondering van de opening (alleen op de 4 maten van de intro). In plaats van de Contra Check die meestal tussen de Reverse en Natural Fleckerl gedanst wordt, of als start van alleen de Natural Fleckerl, wordt tegenwoordig ook wel een Oversway-Throwaway gedanst. Alex Moore beschreef deze figuren overigens in zijn 1e techniekboek, dat uitkwam rond 1930.\nDe Weense wals als dans is in de 18e eeuw ontstaan uit de Oostenrijkse volksdans de L\u00e4ndler. Aan de Europese hoven is de dans lange tijd verboden gebleven om het intieme lichamelijke contact tussen de danspartners. De Weense wals is oorspronkelijk van Duitse afkomst en werd in het begin \"Duitse\" genoemd.\nDe bekende walscomponist Strauss heeft meer dan 300 muziekwerken (waaronder vele walsen) geschreven en overtrof daarmee veruit zijn vader (Johann sr.).\nAan het eind van de 18e eeuw werd de naam wals aan deze dans gegeven, de eerste echte (Weense) walsmelodie dateert dan ook uit 1679, \"Ach du lieber Augustin\" (in Nederland ook bekend als het sinterklaasliedje Luister: \"\").\nDe Weense Wals wordt onmiskenbaar gedomineerd door de muzikale familie Strauss.\nBekende wals-componisten"}
{"id": "6364", "revid": "970889", "url": "https://nl.wikipedia.org/wiki?curid=6364", "title": "Chachacha", "text": "De chachacha is een dans die is ontstaan in Cuba en in het begin van de jaren 50 opdook in de nachtclubs van de Verenigde Staten. De Amerikanen - in tegenstelling tot de Europeanen - dansten reeds de mambo die de directe voorvader van de chachacha is.\nGeschiedenis.\nIn het begin van de jaren vijftig begonnen meerdere Cubaanse componisten de Danz\u00f3n te spelen met een licht gewijzigd ritme. Enrique Jorr\u00edn, componist, violist en directeur van het Cubaanse dansorkest 'Am\u00e9rica' uit Havana cre\u00eberde een eenvoudig te dansen versie door de gezongen melodie en de gespeelde muziek iets van elkaar los te koppelen. Hij maakte van de vierde tel een gesyncopeerde tel, waardoor het klonk als een slow-mambo. Maar de gezongen melodie doet dat niet.\nHet eerste deel van zijn 'La enga\u00f1adora' uit 1951 wordt algemeen beschouwd als de voorvader van de chachacha. (Het tweede deel is mambo). De chachacha werd eerst ook wel neodanz\u00f3n en triple-mambo genoemd. Later werd de uitvoering iets aangepast tot de huidige dans ontstond: de chachacha, genoemd naar het geluid dat de zij-sluit-zij-pasjes in het basisfiguur maken op de vloer.\nDe dans werd in het Europese wedstrijdcircuit in 1953 ge\u00efntroduceerd door de beroemde Franse danser Pierre Jean Phillip Zurcher Margolie ('Monsieur Pierre') die in Londen een dansschool had.\nNadat zijn vader Nico Gomez deze muziek jarenlang speelde met zijn dansorkest, bezong/eerde Raymond van het Groenewoud in 1981 deze dans in \"Chachacha\".\nDanswijze.\nDe chachacha heeft een vierkwartsmaat maar met een gesyncopeerd ritme: de vierde tel is gesplitst in twee delen. Die twee samen vormen slechts \u00e9\u00e9n kwartmaat. Dit zijn de eerste twee cha's van de chachacha. Dit wordt geteld als '4-en'. In plaats van de basispas van de mambo \"voor-terug-zij\" is hier een \"voor-terug-zij-sluit-zij\" ritme (geteld als: 2-3-4-en-1).\nBelangrijk bij deze dans is het strekken van de benen na het zij-sluit-zij waarbij de strekkende houding op de laatste zijwaartse stap ligt. Bij de voorwaartse en achterwaartse passen is het belangrijk dat het gewicht van de ene voet naar de andere voet wordt verplaatst en de voet bij het naar voren en achteren gaan iets naar buiten wordt gedraaid zodat de heup ook naar buiten wordt gedraaid en de heupactie ontstaat die zeer kenmerkend is voor de dans. De voorwaartse en achterwaartse passen moeten \"ball-flat\" worden gedanst. Bij de chachacha houdt de danser(es) met de voeten zo veel mogelijk contact met de vloer.\nEr zijn veel variaties en stijlen mogelijk. De meest voorkomende stijl is de losse stijl waarbij niet in danshouding wordt gedanst. Enkele variaties zijn hand to hand, new yorker, alamana, rope spin, hip twist, outside step en turkish towel.\nDe muziek waarop de chachacha gedanst wordt, heeft een vierkwarts-maat en kent een snelheid die standaard 30 tot 34 maten per minuut bedraagt. Veel van de moderne popmuziek en discomuziek uit de jaren zeventig en '80 is geschikt om een chachacha op te dansen, wat bijdraagt aan de populariteit van deze dans.\nTypische begeleidingsinstrumenten in de chachacha zijn de ratelinstrumenten als de maraka, guiro en kabassa."}
{"id": "6365", "revid": "1316882", "url": "https://nl.wikipedia.org/wiki?curid=6365", "title": "Rumba", "text": "Rumba is een muziek- en dansvorm die zijn oorsprong kent in Cuba.\nHet woord zelf komt uit Spanje en betekent letterlijk 'feest'.\nEen zanger doet zijn verhaal, enkel begeleid door percussie (enkele trommels of conga's en houten slagstaafjes, ook claves genoemd). Omstanders dansen, zingen en klappen mee. Door de Afrikaanse slavenhandel is deze manier van muziek maken naar het Amerikaanse continent - in dit geval Cuba - gebracht.\nDaarnaast bestaat er ook een Spaanse rumba en een (weergekeerde) Afrikaanse rumba, beide ge\u00efnspireerd op die Cubaanse populaire muziek (son en salsa).\nOriginele rumba.\nDe originele Afrikaanse rumba werd zeer snel gedanst. De bewegingen van de man waren agressief en die van de vrouw defensief. Het is de dans van de haan en de hen.\nCubaanse rumba.\nIn Cuba evolueerde de rumba. Er zijn drie belangrijke vormen:\nDeze Cubaanse rumba's worden uitgevoerd op de tumbadora's (conga's) (een soort trommel waarop met de hand geslagen wordt), de claves (twee stokjes) en de cat\u00e1 (een soort woodblock). De (rumba-)clave is de ritmische basis, de eerste twee in een vierkwartsmaat, de laatste in 6/8.\nSpaanse rumba.\nOok Spanje kent een aantal rumba vormen: rumba Flamenca, de Catalaanse Rumba en de Galicische Rumba, welke hun eigen entiteit als muziekgenre hebben verworven. \nRumba Flamenca is een van de \"ir y vuelvo\" (weggegaan en teruggekomen) stijlen in de Flamenco. De 'oer' rumba Flamenca ontstond in Cad\u00edz en Sevilla vanuit de ritmen die Kongolese slaven op transport naar de 'Americanas' lieten horen. Spaanse zeelieden brachten hun flamenco zangvorm mee. De slaven namen hun ritmes naar de Cara\u00efben en Cuba. De 'blends' werden daar vervolmaakt. De rumba kwam retour naar Spanje, waar het evolueerde in verschillende stijlen en de oude rumba Flamenca moderniseerde. \nCongolese rumba.\nCongolese rumba, (ook: Afrikaanse rumba) is een dansmuziekgenre uit de Democratische Republiek Congo (voorheen Za\u00efre/ Belgisch Congo) en de Republiek Congo (voorheen Frans Congo). Met zijn ritmes, melodie\u00ebn en teksten heeft de Congolese rumba wereldwijde erkenning gekregen en blijft het een integraal onderdeel van het Afrikaanse muziekerfgoed. De Congolese rumba staat sinds december 2021 op de UNESCO-lijst van immaterieel cultureel erfgoed. \nRumba weer thuis.\nIn de jaren '30 en '40 schonk Radio Congo Belge veel aandacht voor de Afro-Cubaanse son en rumbas, waardoor de muziek steeds populairder werd.\nLokale bands speelden aanvankelijk Cubaanse covers, terwijl ze Spaanse teksten fonetisch zongen. Later schreven ze eigen Franse teksten, terwijl men trachtte de originele muziek te overtreffen. Deze muziek, \"soukous\" genoemd (Frans \"secouer\", schudden), smolt verschillende muzikale invloeden, waaronder Cubaanse rumba, traditionele Afrikaanse ritmes en Congolese volksmuziek samen.\nVanaf 1960 is de rumba stijl een gevestigd genre in Centraal-Afrika, zich uitrollend naar West en Oost Afrika. \nRumba in het hedendaagse dansen.\nDe rumba evolueerde naar een moderne dans nadat hij populair gemaakt werd door Xavier Cugat en zijn orkest in de Coconut Groove te Los Angeles tijdens de jaren twintig van vorige eeuw.\nRond 1954 werd de dans ook in Frankrijk en daarna in de rest van Europa ingevoerd en werd de uitvoering meer gestileerd met elegante bewegingen van armen en benen. De basis van die stijl werd gelegd door het dansduo Pierre en Lavelle in 1955.\nHet ritme van de rumba werd met de tijd steeds trager.\nDe 14-voudige wereldkampioenen latindansen Donnie Burns en Gaynor Fairweather be\u00efnvloedden die evolutie naar een nog trager ritme zodat ze snellere bewegingen konden maken in gesyncopeerde passen.\nDe rumba wordt gezien als de \"dans van de verleiding\": in tegenstelling tot de Afrikaanse versie is het hier de vrouw die haar partner verleidt door hem beurtelings aan te trekken en dan weer af te wijzen.\nEen typische beweging van de rumba ziet men vooral in de heup op de eerste van de vier tellen. In de basispas (van een vereenvoudigde versie) gaat dit als volgt: voor (tel 2)- terug (tel 3)- zij (tel 4)- nu pas gewicht op deze heup plaatsen en dit been strekken (tel 1) waardoor deze heup hoog komt en de andere laag.\nDe rumba in het stijldansen heeft een ritme van 24/26 maten per minuut. Dit tempo lag enkele jaren nog een tweetal maten hoger.\nDe rumba is een van de vijf latin competitiedansen en is daarin de dans waarin de meeste persoonlijke expressie gelegd wordt.\nMuziekvoorbeeld van 4/4 tegen 3+3+2.\nVoor buitenstaanders worden de originele rumba's als ritmisch zeer complex ervaren. In combinatie met andere instrumenten wordt dikwijls de volgende interpretatie toegepast:\nUnesco.\nCubaanse rumba werd in 2016 toegevoegd aan de Unesco-lijst van immaterieel cultureel erfgoed van de mensheid."}
{"id": "6366", "revid": "67483267", "url": "https://nl.wikipedia.org/wiki?curid=6366", "title": "Algemene maatregel van bestuur (Nederland)", "text": "Een algemene maatregel van bestuur (AMvB) is in het Nederlandse openbaar bestuur het uitvoeringsbesluit dat mag worden genomen op grond van een wet in formele zin. Vaak gaat het hierbij om wetten die het bestuursrecht op een bepaald beleidsonderwerp (bijv. ruimtelijke ordening of sociale voorzieningen) meer materieel defini\u00ebren. De AMvB wordt genomen door de Kroon. Een AMvB is te beschouwen als een concretiserende uitwerking van de voorschriften, opgenomen in een wet in formele zin. In tegenstelling tot een formele wet, kan een AMvB aan de rechter worden voorgelegd ter toetsing aan de Grondwet. Algemene maatregelen van bestuur worden gepubliceerd in het \"Staatsblad van het Koninkrijk der Nederlanden\". Van die publicatie hangt ingevolge artikel 89 van de Grondwet (Gw) de inwerkingtreding (van de rechtsgevolgen) van de betreffende maatregel af. \nVoorbeelden van AMvB.\nEen AMvB heeft over het algemeen zijn grondslag in een wet in formele zin. Bijvoorbeeld, in artikel 105 van de Wet geluidhinder staat: \nDat artikel vormt de grondslag voor het \"Besluit geluidhinder\". Omdat de Wet geluidshinder niet alles tot in detail uitwerkt, maar de uitwerking overlaat aan AMvB's, noemen we zo'n wet een raamwet. De aanhef van het Besluit bevat de zinsnede \"Gelet op de artikelen 1, 47, 64, 82, tweede lid, 85, eerste lid, 89, tweede lid, 90, derde en vierde lid, 100b, 104, 105, 107, 110a, derde en vierde lid, 110c, derde lid, 113, 114, 114a, tweede lid, en 174 van de Wet geluidhinder;\".\nAnder voorbeeld:\nAMvB in de Grondwet.\nOp grond van de artikel 89 van de Nederlandse Grondwet geldt: \nTotstandkoming.\nEen AMvB komt tot stand in vier stappen:\nDe hele procedure in de Tweede en Eerste Kamer - nodig voor een 'gewone' wet - wordt bij AMvB's in principe overgeslagen. Soms wordt er gebruikgemaakt van een voorhangprocedure zodat het parlement een extra controlemogelijkheid in handen heeft. Hierbij wordt concept-AMvB toch voorgelegd aan de Kamers. Ook komt het wel voor dat in de betreffende wet een bepaling is opgenomen dat een AMvB pas in werking treedt nadat deze eerst in concept aan de Tweede Kamer is voorgelegd en de Kamer geen aanleiding heeft gezien het concept te bespreken. Als de kamer de AMvB wel wil bespreken dan treedt deze pas in werking nadat de kamer met de AMvB heeft ingestemd.\nBeschikbaarstelling van teksten in geconsolideerde vorm.\nDe teksten van alle van kracht zijnde algemene maatregelen van bestuur worden beschikbaar gesteld in geconsolideerde vorm. De in het \"Staatsblad\" gepubliceerde nota's van toelichting zijn echter beperkter beschikbaar: van besluiten en wijzigingen van v\u00f3\u00f3r 1995 zijn deze niet algemeen op internet beschikbaar. Daarvoor moet men bijvoorbeeld naar de Koninklijke Bibliotheek toe. Er zijn in het algemeen geen offici\u00eble \"geconsolideerde toelichtingen\". Soms wordt een toelichting, samengesteld uit de oorspronkelijke toelichting en de toelichtingen op de wijzigingen, en aangevuld met commentaar, commercieel gepubliceerd."}
{"id": "6367", "revid": "1078553", "url": "https://nl.wikipedia.org/wiki?curid=6367", "title": "Samba (muziek)", "text": "De samba is een Braziliaanse muzieksoort die vooral bekend werd door het carnaval in Rio de Janeiro.\nGeschiedenis.\nDe geschiedenis van de samba gaat ver in de tijd terug waarbij Afrikaanse, Europese en in mindere mate Arabische en Amerindische invloeden zich met elkaar vermengd hebben. Die wederzijdse be\u00efnvloeding start wanneer in de 8e eeuw na Christus de eerste Afrikanen naar Spanje en later Portugal toekomen. Gedurende vijf eeuwen bezetting van het Iberisch Schiereiland door Arabieren heeft een aantal percussie-instrumenten intrede gevonden (bijvoorbeeld de tamboerijn). In de koloniale periode zijn over een periode van 350 jaar tussen 3 en 5 miljoen slaven naar Brazili\u00eb verscheept. Zij brachten muziek- en danstradities mee die later tot de samba evolueerden. De belangrijkste culturele invloed is echter terug te voeren op de Bantoe-volkeren uit Angola en het zuidwesten van het huidige Congo. Voor priv\u00e9orkesten en -koren leerden de slaven westerse muziekstijlen zoals de mars, de wals en de Italiaanse aria, terwijl de Portugese bezetters gefascineerd waren door de Afrikaanse \"batuques\" (term die toen gebruikt werd voor alle Afrikaanse muziek en dans begeleid door percussie). Uit de combinatie van batuques en westerse muziek werd in de loop van de 18e eeuw een nieuwe Braziliaanse stijl geboren: de \"lundu\", die doorgaat voor de eerste nationale dans van Brazili\u00eb. Een meer \u2018erudiete\u2019 variant van de lundu was de \"modinha\".\nAan het einde van de 19e eeuw kwamen door de bloei van de koffieteelt en afschaffing van de slavernij grote migratiestromen op gang. Veel (ex-)slaven van wie velen afkomstig waren uit de deelstaat Bahia, vestigden zich in Rio de Janeiro en brachten hun lokale dansen, muziek en gebruiken mee. Enkele hiervan die op de samba een invloed hebben gehad, zijn : \"de samba de roda do rec\u00f4ncavo\", de \"samba rural paulista\", de \"calango\", de \"jongo\" en de \"congadas\" of \"congos\" (een ceremonie uit het noordoosten van Brazili\u00eb, waarbij een Afrikaanse koning en koningin worden gekroond en tal van figuren meestappen in een optocht met percussie-instrumenten en kleurrijke klederdracht). Onder invloed van de polka en de Cubaanse habanera evolueerde de lundu te Rio de Janeiro tot een nieuwe dans- en muziekrage: de \"maxixe\". Het carnaval van Rio de Janeiro speelde een hoofdrol in de verdere evolutie van de samba. In 1917 breekt de samba als muziekstijl door met de eerste nationale sambahit 'Pelo Telefone'. In 1928 wordt de eerste sambaschool 'Deixe falar' opgericht. In de jaren 1930 werden de sambascholen deel van het offici\u00eble carnaval en kenden dankzij massale overheidssteun een enorme groei. In die periode verhief president Get\u00falio Vargas de samba carioca (samba van Rio de Janeiro) tot nationaal symbool. In een mum van tijd werd de samba populair in heel Brazili\u00eb en werden in diverse grote Braziliaanse steden sambascholen naar het model van Rio opgericht.\nVolgens de gangbaarste verklaring stamt het woord samba af van semba, dat in de Kimbundu en Ngangela talen van Angola buikstoot of umbigada betekent. Deze buikstoot was \u2013 en is nog steeds in een aantal bestaande sambavormen \u2013 een manier om de beurt door te geven aan iemand anders. Naast deze verklaring vormen echter nog tal van andere Afrikaanse woorden een mogelijke verklaring (die elkaar echter niet hoeven uit te sluiten):\n\"s\u00e1nba\" (Kimbundu): gebed, bidden\n\"cuss\u00e1mba\" (Kikongo): gelijkaardige betekenis als \"s\u00e1nba\" (gebed bidden)\n\"samba\" (Kimbundu): erg opgewonden zijn\n\"samba\" (Bangi): de heilige dans dansen\n\"sa'ambale\" (Nigeriaanse taal): een dans voor jonge mensen\n\"s\u00e1amba\" (Kikongo): de initiatiegroep waarin iemand competent wordt voor politieke, sociale en religieuze functies\nDe samba werd voor het eerst ge\u00efntroduceerd in Europa rond 1923, maar werd pas na 1945 populair. De samba kreeg meer internationale bekendheid met het lied \"Aquarela do Brasil\" (bijna een volkslied voor deze natie).\nSoorten.\nSamba comum.\nDe kern van deze sambasoort is over het algemeen de cavaquinho en de pandeiro. Het gebruik van de cavaquinho kenmerkt over het algemeen het verschil tussen Samba comum en bossanova. Ook wordt altijd een gitaar gebruikt. De zevensnarige gitaar is in Brazili\u00eb populair geworden door deze muzieksoort. In plaats van samba comum spreekt men ook vaak van \"samba carioca\", de samba van Rio de Janeiro.\nBekende artiesten: Beth Carvalho, Paulinho da Viola, Zeca Pagodinho, Wilson Moreira, Teresa Cristina &amp; Grupo Semente\nSamba de roda do rec\u00f4ncavo.\nDeze stijl is afkomstig van de rec\u00f4ncavo Baiano, de streek rond de \u2018baai van alle heiligen\u2019 in de deelstaat Bahia. Er wordt een kring gevormd, waarbij de omstanders in de handen klappen en zingen en er in de cirkel wordt gedanst. Specifiek voor deze stijl zijn de instrumenten: de viola (een traditioneel snaarinstrument) en de prato-e-faca, bord en mes.\nDe samba de chula \u2013 ook samba de parade of samba de viola - is de variant met de striktste regels. Er wordt nooit gedanst terwijl er gezongen wordt en er is telkens maar \u00e9\u00e9n persoon die mag dansen. Die persoon geeft zijn/haar beurt door met een umbigada of buikstoot.\nDe samba corrida, de generische term voor andere vormen van de samba de roda, is vrijer dan de samba de chula. Typisch aan de dans is de miudinha, een variatie op de sambapas die zo zacht en subtiel is dat ze haast onzichtbaar is.\nDe samba de roda de rec\u00f4ncavo uit Bahia werd in 2005 op de \"Lijst van Meesterwerken van het Orale en Immateri\u00eble Erfgoed van de Mensheid\" van UNESCO geplaatst.\nPartido alto.\nDe Partido alto wordt vooral gekenmerkt door een grotere invloed van de pandeiro en het gebruik van surdo en tamboerijn. Over het algemeen is de tekst verdeeld in verzen en een refrein. Vaak worden de verzen ge\u00efmproviseerd.\nBekende artiesten: Candeia, Jovelina P\u00e9rola Negra, Zeca Pagodinho, Arlindo Cruz, Aniceto do Imp\u00e9rio, Sombrinha, Nei Lopes, Almir Guin\u00e9to, Camunguelo\nPagode.\nPagode is de meest voorkomende sambastijl in Brazili\u00eb. De pagode-variant ontstond in Rio de Janeiro in de jaren 1970 en brak met enorm succes door in de jaren 1980. De pagode verzette zich tegen de commercialisering, de 'verwitting' van de sambascholen en het gepercipieerde muzikale kwaliteitsverlies. Pagode is in die zin een heruitvinding van een samba die voor sommigen te ver van de traditie was afgedreven. Vandaar wordt ook wel de vraag gesteld of het wel echt over een nieuw subgenre gaat. In elk geval kenden zowel de muziekstijl als het informele spontane feest een enorm succes in heel Brazili\u00eb. In deze sambasoort spelen banjo, cavaquinho, pandeiro, tantan, rebolo en repinique de m\u00e3o een belangrijke rol. Pagode is een meer informele muzieksoort. Vaak komen groepen vrienden op zaterdag of zondag in een bar bijeen om bier te drinken en samen pagode te spelen en te zingen. Of ze gaan naar een 'quintal', een plek in de achtertuin om muziek te maken. De teksten hebben een uiteenlopende inhoud, van meer politiek geladen kronieken van het leven in de favelas, over eenvoudige romantische thema's tot de seksueel getinte teksten van de pagode bahiano. Subgenres zijn de pagode bahiano en de pagode paulista, respectievelijk uit de deelstaat Bahia en S\u00e3o Paulo.\nBekende artiesten: Zeca Pagodinho, Fundo de Quintal, Ra\u00e7a Negra, Molejo, Grupo Revela\u00e7\u00e3o, Martinho da Vila, Jorge Arag\u00e3o, Turma do Pagode\nSamba can\u00e7\u00e3o.\nEen romantische vorm van Pagode.\nBekende artiesten: \u00c2ngela Maria, Nelson Gon\u00e7alves, Cauby Peixoto, Agnaldo Rayol, Dolores Duran, Maysa.\nSamba enredo.\nSamba enredo is een sambastijl die de sambascholen tijdens de carnavalsoptochten begeleidt. De tekst van een samba enredo vertelt over het algemeen over het thema dat door de sambaschool uitgebeeld wordt. De tekst wordt meestal gezongen door een man, begeleid door een cavaquinho en de bateria (slagwerkgroep) van de sambaschool. Het tempo van de hedendaagse samba-enredo ligt hoger dan andere vormen van samba.\nSamba reggae.\nDeze vorm van samba is typisch voor Salvador de Bahia en heeft een duidelijk politieke dimensie. Sambascholen naar het voorbeeld van Rio de Janeiro bestaan in Salvador de Bahia sinds de jaren 1950 en 1960. In de jaren 1970 inspireerden de blocos indios zich op Noord-Amerikaanse indianengroepen zoals de Coches en Apaches. Groepsleden ervan richtten in 1974 de eerste bloco afro op, die de ritmes van de afoxe vermengde met de ritmes, instrumenten en organisatie van de sambascholen. De bloco afro 'Ile Aiye' inspireerde zich op de Noord-Amerikaanse soul en black power, de negritude en dekoloniseringsgolf van vele Afrikaanse landen. Op korte tijd ontstonden vele andere blocos. In 1979 vormden leden van Ile Aiye de Bloco Olodum, een van de bekendste dankzij het nieuwe ritme van meester-percussionist Neguinho do Samba: de samba reggae.\nHet is echter waarschijnlijker dat het ritme een collectieve uitvinding is, ontstaan tijdens de vele oefensessies van de blocos waarbij improviseren, experimenteren en wederzijdse be\u00efnvloeding gangbaar waren. Dit specifieke ritme kreeg zijn uiteindelijke benaming door de Amerikaanse zanger en componist Paul Simon nadat deze het tijdens een bezoek aan Banda Olodum in Salvador begin jaren 80 vergeleek als een mengeling tussen Samba en Reggae. De samba reggae heeft een trager ritme dan de samba enredo en de tegentijden die met dunne, flexibele drumsticks worden geslagen op de repique \u2013 een kleine, scherp klinkende drum - geven het ritme een reggaeschwung.\nDe invloed van de reggae is ook aanwezig in de melodie, terwijl de teksten vaak handelen over Afrikaanse landen, historische figuren in de emancipatie van de Afro-Brazilianen en goden uit de candombl\u00e9. Het sterke politieke karakter van de blocos blijkt tevens uit hun betrokkenheid en activisme in de lokale gemeenschap.\nAx\u00e9.\nDe Ax\u00e9-music beperkt zich niet tot \u00e9\u00e9n stijl of ritme, maar wordt gebruikt voor alle populaire muziek uit de deelstaat Bahia die een zeer breed spectrum van invloeden heeft: van de frevo (carnavalsmuziek uit Recife in Pernambuco), de paso-doble, salsa, reggae, marcha, samba\u2026 . Halverwege de jaren 80 lanceerde de singer-songwriter Lu\u00eds Caldas de succesnummers \u2018frictoe\u2019 en \u2018nega de Cabelo duro\u2019 waarbij hij frevo eletrico en het ritme uit de Candombl\u00e9 Ijex\u00e1 combineerde (www.abemusica.com.br). Het duurde niet lang of de populaire muziek van Bahia ging voortaan als ax\u00e9-music door het leven, een combinatie van het Yoruba-woord \u2018kracht die leven geeft\u2019 en het Engelse Music. De Ax\u00e9-music werd op een mum van tijd razend populair in Brazili\u00eb en de rest van de wereld, met de commerci\u00eble successen van Daniela Mercury, Margareth Menezes, E o Tchan, Carlinhos Brown, Olodum en vele anderen.\nAndere vormen van samba.\nBossanova, een jazzvariant van samba, vooral bekend geworden door Tom Jobim. Bekende nummers zijn onder andere Mas Que Nada van Sergio Mendes en Garota de Ipanema met muziek van Antonio Carlos Jobim en tekst van Vinicius de Moraes.\nSamba de breque Een uitgestorven soort van samba waar de tekst en muziek af en toe onderbroken wordt voor een monoloog of dialoog.\nJongo Gelijk aan samba de roda maar voor de staten Rio de Janeiro en S\u00e3o Paulo.\nDans (traditioneel).\nDe bovenstaande muzieksoorten zijn ook een dans. Samba de gafieira is een traditionele partnerdans die enigszins lijkt op de tango. Ook op de samba de pagode (zeer snel met veel gooi- en smijtwerk) en samba rock wordt er partnerdans gedanst. Samba no p\u00e9 (de carnavalssamba) en ax\u00e9 zijn sambadansen zonder partner.\nDe Samba is in essentie een ge\u00efmproviseerde dans, wat echter niet wil zeggen dat zomaar alles mogelijk is. Dansers kunnen putten uit een rijk repertorium van dansbewegingen al dan niet in combinatie met de basispas en vullen dit aan met ingevingen van het moment. Langere choreografie\u00ebn zijn voorbehouden voor dansvoorstellingen, de populaire hits van de ax\u00e9-music, of onderdelen van de carnavalsparades zoals de prachtige dans van de porta-bandeira en mestre sala.\nStijldans.\nDe samba is ook een Latijns-Amerikaanse dans, een van de vijf latindansen die tot het standaarddansen behoren. Deze gestileerde samba heeft weinig gemeen met de samba's die in Brazili\u00eb worden gedanst.\nKenmerkend voor de stijldanssamba is de \"bounce\"-beweging. In een eenvoudige versie: staand op de linkervoet wordt de rechter naar voor geplaatst terwijl het linkerbeen iets gestrekt wordt waardoor het bekken kantelt. Vervolgens plaatst men de linker- naast de rechtervoet, strekt lichtjes het linkerbeen terwijl de rechtervoet kort opgeheven en teruggeplaatst wordt. Daardoor ontstaat er tegelijk een heen en weer gaande beweging van het bekken en een verende beweging tijdens het stappen. In tegenstelling met veel latindansen die ter plaatse uitgevoerd worden, wordt er in de samba veel over de dansvloer bewogen.\nVermits in de samba meerdere ritmes door elkaar gespeeld worden - het is de meest complexe latindans - kan er zowel op een eenvoudige stap-stap-stap-wijze gedanst worden als op gesyncopeerde maten. Veel sambapassen worden geteld als een-en-twee waarbij en-twee gesyncopeerd is en net zo lang duurt als de een. Figuren zijn dikwijls acht maten lang omdat dit ook in de meeste muziek het geval is.\nDe samba wordt gedanst op een ritme van 50/52 maten per minuut."}
{"id": "6368", "revid": "1245850", "url": "https://nl.wikipedia.org/wiki?curid=6368", "title": "Paso doble", "text": "De paso doble is een Spaanse dans die ook tot de Latijns-Amerikaanse dansen gerekend wordt. In deze stijldans wordt het stierenvechten uitgebeeld. De man speelt de rol van stierenvechter of \"torero\" en de dame is \"la capa\" (de rode lap) die de stier moet opjagen. De man 'zwiert' de dame rond alsof zij die rode lap is. Paso doble betekent letterlijk \"dubbele pas\".\nDe oorsprong van de paso doble is niet met zekerheid te herleiden. Beweringen vari\u00ebren van circa 1535 tijdens festiviteiten in Spanje tot 1780 in Frankrijk. In 1920 werd de dans verder ontwikkeld door de Franse choreografen Meyer, Hillion, David en Ronnaux.\nAanvankelijk was het een ballroomdans, maar later is het een Latijns-Amerikaanse dans geworden. De passen van de paso doble zijn deels afgeleid uit de flamenco, maar volgens de techniek is het verkeerd om te veel flamencostijl in deze dans in te brengen. Het is de enige Latijnse stijldans waar de man de hoofdrol speelt en blikvanger is.\nStijl.\nDanshouding.\nDe linkerarm van de heer wordt op oorhoogte in een gebogen stand van bijna 90 graden gehouden\nen de dame legt haar rechterhand op de hand van de heer waarna de vingers gesloten worden.\nDe rechterhand van de heer ligt op het linkerschouderblad van de dame, net iets meer naar\nde zijkant dan bij de Ballroom. De dame legt haar linkerhand op de bovenarm van de heer.\nDansrichting.\nBij de paso doble is er sprake van een dansrichting. Hier wisselen zijden zich zeer snel en vaak af, maar men danst tegen de klok in.\nIn paso doble bestaat er geen basispas. Er wordt dikwijls op de eerste tel met de voet op de grond gestampt (appel) en dan gaat de figuur verder tot (meestal) 8 tellen of een veelvoud daarvan.\nDansmuziek.\nDe paso doble wordt gedanst op bij de dans behorende muziek met een ritme van 60 tot 62 maten per minuut. De muziek kenmerkt zich door \"highlights\": accenten in de muziek waarop het danspaar een vaste houding aan moet nemen in hun dansprogramma. Zodra de muziek daarna weer doorgaat, kan er weer verder gedanst worden. Bij het wedstrijddansen zijn deze highlights essentieel voor de normering van het danspaar.\nEen veel gebruikt muzieknummer om de Paso doble op te dansen is Espa\u00f1a Ca\u00f1i."}
{"id": "6369", "revid": "146462", "url": "https://nl.wikipedia.org/wiki?curid=6369", "title": "Jive", "text": "De jive is de laatst ontwikkelde Latijns-Amerikaanse dans en is rond 1940 ontwikkeld uit de \"jitterbug\", door de Amerikaanse soldaten meegebracht naar Europa tijdens de Tweede Wereldoorlog. Er zijn ook invloeden van rock-'n-roll, bebop en de swing, Amerikaanse swing maar zonder de acrobatische elementen.\nJiven wordt ook wel gebruikt als verzamelnaam voor verschillende dansen, waaronder de lindyhop, shag, shag hop, jitterbug, rock-'n-roll, boogiewoogie en style swing.\nJive is een van de vijf latindansen. De meeste figuren worden gedanst op basis van 6 tellen, dus anderhalve maat. Sommige zoals de link-and-wip worden op 8 tellen gedanst. De houding is losser in vergelijking met andere latin-dansen zoals chachacha, rumba of paso doble.\nDe jive wordt gedanst op een tempo van 42/44 maten per minuut."}
{"id": "6370", "revid": "62037", "url": "https://nl.wikipedia.org/wiki?curid=6370", "title": "Stijldans", "text": "Stijldansen is een sport of ontspanning waarin volgens tamelijk strakke regels in paren bij een stijl behorende figuren gedanst wordt, op de specifiek daarbij behorende muziek. \nDe dansstijlen worden binnen het stijldansen verdeeld in de ballroom- (ook wel \"standaard\") en Latijns-Amerikaanse dansen:\nStijldansen wordt ook internationaal als danssport in wedstrijdverband gedanst in drie categorie\u00ebn: Ballroom (\"Standard\"), Latijns-Amerikaanse dans (\"Latin\") en Ten Dance. Het kampioenschap Ten Dance bestaat uit de vijf standaarddansen en de vijf Latijns-Amerikaanse dansen samengevoegd. \nIn de Verenigde Staten zijn de regels enigszins anders en men spreekt dan van American Style in tegenstelling tot de International Style. \nFormatie.\nEr bestaat ook nog een andere variatie op het stijldansen dit is formatiedansen. Hierbij vormt een team van maximaal acht paren al dansend figuren op de dansvloer. Er zijn twee categorie\u00ebn, namelijk Standaard en Latin. Formatiedansen is een jurysport die ook geliefd is bij de niet dans-kenners door mede het showelement, zoals lifts dat wordt toegevoegd aan het dansen.\nSolodans.\nAls gevolg van de coronapandemie kan je tegenwoordig ook stijldansen in je eentje. Deze solodans wordt steeds populairder. Steeds meer dansers slaan deze weg in omdat het vinden van een juiste danspartner vaak moeilijk is. Door solo te dansen kunnen ook dansers zonder partner verder trainer en deelnemen aan wedstrijden."}
{"id": "6371", "revid": "6224", "url": "https://nl.wikipedia.org/wiki?curid=6371", "title": "Eed van Hippocrates", "text": "De eed van Hippocrates is een eed waarin artsen zichzelf verplichten bepaalde beroepsregels te zullen handhaven. De eed is opgesteld in het Oudgrieks en is vernoemd naar de Griekse arts Hippocrates, die omstreeks 400 v.Chr. zijn leerlingen van het Asklepieion op het eiland Kos deze belofte liet afleggen.\nDe joodse arts Maimonides schreef een vergelijkbare artseneed.\nInterpretaties.\nMet name door de zin \"\u039f\u1f50 \u03b4\u03ce\u03c3\u03c9 \u03b4\u1f72 \u03bf\u1f50\u03b4\u1f72 \u03c6\u03ac\u03c1\u03bc\u03b1\u03ba\u03bf\u03bd \u03bf\u1f50\u03b4\u03b5\u03bd\u1f76 \u03b1\u1f30\u03c4\u03b7\u03b8\u03b5\u1f76\u03c2 \u03b8\u03b1\u03bd\u03ac\u03c3\u03b9\u03bc\u03bf\u03bd, \u03bf\u1f50\u03b4\u1f72 \u1f51\u03c6\u03b7\u03b3\u03ae\u03c3\u03bf\u03bc\u03b1\u03b9 \u03be\u03c5\u03bc\u03b2\u03bf\u03c5\u03bb\u03af\u03b7\u03bd \u03c4\u03bf\u03b9\u03ae\u03bd\u03b4\u03b5. \u1f49\u03bc\u03bf\u03af\u03c9\u03c2 \u03b4\u1f72 \u03bf\u1f50\u03b4\u1f72 \u03b3\u03c5\u03bd\u03b1\u03b9\u03ba\u1f76 \u03c0\u03b5\u03c3\u03c3\u1f78\u03bd \u03c6\u03b8\u03cc\u03c1\u03b9\u03bf\u03bd \u03b4\u03ce\u03c3\u03c9\" meestal vertaald als \"Nooit zal ik, om iemand te gerieven, een dodelijk middel voorschrijven of een raad geven, die, als hij wordt gevolgd, de dood tot gevolg heeft\" is de eed van Hippocrates tegenwoordig omstreden. Uit het woord \u03b1\u1f30\u03c4\u03b7\u03b8\u03b5\u1f76\u03c2 - om iemand te gerieven, of meer letterlijk: wanneer gevraagd \u2013 blijkt dat een arts, die deze eed heeft afgelegd, een mens niet moedwillig mag vergiftigen of doden, ook niet wanneer iemand daarom vraagt.\nOm deze reden wordt tegenwoordig vaak een andere artseneed afgelegd (zie hieronder).\nDoor hun specifieke medische kennis zijn artsen bij uitstek in staat om ook adviezen over zelfdoding of over het toedienen van gif te geven. Volgens de eed van Hippocrates mocht een arts zijn kennis echter niet als gifmenger of handlanger van een moordenaar gebruiken, ook niet wanneer iemand \u2013 de pati\u00ebnt of iemand anders \u2013 daarom vroeg.\nDat wil niet zeggen dat artsen zich daar in het verleden ook nooit toe hebben geleend. Op verzoek van hun pati\u00ebnten werkten artsen soms w\u00e9l mee aan zelfdoding door hen gif toe te dienen of hun aderen te openen. Zo waren er artsen betrokken bij de zelfgekozen dood van Seneca; ze openden voor deze \"voluntaria mors\" (Latijn voor zelfgekozen dood) zijn aderen in armen en benen. Een dergelijk verzoek werd echter niet altijd opgevolgd; toen de aan een zware hartkwaal lijdende Hadrianus om hulp bij zijn zelfgekozen dood vroeg, weigerden zijn artsen dat.\nDe wil van de arts was in de oudheid vaak onderworpen aan die van zijn pati\u00ebnt. Artsen waren vaak als lijfarts bij hun pati\u00ebnt in dienst of zij waren zelfs slaven; ze werden verondersteld te helpen zonder daarbij vragen te stellen.\nIn Belgi\u00eb.\nDe artseneed, zoals weergeven op de offici\u00eble website van de Orde der artsen van Belgi\u00eb, werd voor het laatst aangepast in 2011:\nIn Nederland.\nIn 1878 werd er in Nederland een artseneed ingevoerd, die was gebaseerd op de eed van Hippocrates. Deze artseneed werd door de KNMG (Koninklijke Nederlandsche Maatschappij tot bevordering der Geneeskunst) en de VSNU (Vereniging van Samenwerkende Universiteiten in Nederland) in 2003 vervangen door een andere eed, die in 2010 nog op enkele punten is aangepast. Nog steeds leggen medisch studenten een eed of gelofte af op het moment dat zij hun artsbevoegdheid krijgen. Dit heeft op zich geen juridische betekenis.\nEr bestaan verschillende vormen van de artseneed van de grondlegger van de westerse geneeskunde. De huidige eed van de KNMG lijkt \u2013 naar de letter van de tekst genomen \u2013 weinig meer op de oorspronkelijke versie van de eed van Hippocrates. Het verbod op euthanasie en abortus provocatus is niet meer in de nieuwe eed opgenomen. Uit de nieuwe eed blijkt respect van de medicus voor het leven, inclusief de dood, die naar de huidige maatstaven voor een arts eveneens deel uitmaakt van het menselijk bestaan.\nIn Nederland werken de artsen van het kleinere Nederlands Artsenverbond nog wel steeds op basis van de oorspronkelijke eed van Hippocrates.\nNederlands Artsenverbond.\nDe artseneed van het Nederlands Artsenverbond, een vertaling van de eed van Hippocrates door W.G.M. Witkam:\nKNMG en VSNU.\nDe artseneed van de KNMG en de VSNU van 2003:\nEen vernieuwing die met de KNMG-eed van 2003 wordt beoogd is dat de arts ook belooft geen misbruik te maken van zijn medische kennis, ook niet onder druk. Dit is toegevoegd met het oog op de Rechten van de Mens uit 1948, met als doel misbruik van medische kennis, zoals dat tijdens de Tweede Wereldoorlog optrad, te voorkomen. Dezelfde zinsnede is echter ook van toepassing op misbruik van kennis door commerci\u00eble druk vanuit de farmaceutische industrie."}
{"id": "6372", "revid": "484414", "url": "https://nl.wikipedia.org/wiki?curid=6372", "title": "Computerspel", "text": "Een computerspel is een elektronisch spel dat op een computer, console of handheld gespeeld wordt. Steeds vaker zijn deze spellen ook voor andere systemen en computers, zoals pda's, mobiele telefoons, smartphones, tablets en draagbare spelcomputers verkrijgbaar.\nBeschrijving.\nComputerspellen met beeldscherm worden videospellen genoemd. Daarnaast zijn er computerspellen die (onder andere) op geluid of op tekst gebaseerd zijn, of computerspellen met een spelbord of andere fysiek sport- of speelmateriaal. \"Spel\" wordt hier in de ruime zin van het woord gebruikt, waaronder dan ook zogeheten serious games vallen. Zo kunnen spellen voor divertissement en/of voor educatie zijn. Een spel kan solo worden gespeeld en/of met een of meerdere spelers. Bij meerdere spelers kan het spelen om de beurt gaan, of tegelijk, of elke speler kan apart kiezen wanneer hij meedoet, zoals bij een spel waarin gezamenlijk een virtuele wereld wordt opgebouwd.\nSinds eind jaren 90 zijn er steeds meer computerspellen online beschikbaar zoals schietspellen en massively multiplayer online role-playing games (MMORPG's), als browserspel (een spel dat op een website gespeeld wordt) of als offline-spel (op een opslagmedium zoals dvd).\nEvolutie.\nMet de toegenomen rekensnelheid van computers zijn spellenmakers nieuwe richtingen ingeslagen. Het grafisch ontwerp is verder uitgebreid naar speelfilmachtige elementen met fotorealistisch beeld. Inhoudelijk zijn producenten spelgenres gaan combineren (actiespellen met adventure- of puzzelelementen). Daarnaast is er online gaming: via internetbrowser spelen met, of tegen andere spelers. In de actiespelvariant kunnen internetgamers teams vormen om mee te spelen. In de RPG-variant ontmoeten internetspelers hun medespelers in virtuele werelden waar ze met elkaar kunnen spelen of met elkaar kunnen handelen met spelobjecten.\nGaming-pc.\nNaast spelconsoles werden eind jaren 90 ook grafische kaarten voor de pc steeds krachtiger. Het was voor de consument mogelijk om deze zelf in te bouwen, om zo een gaming-pc samen te stellen; een type personal computer specifiek ontworpen voor het spelen van computerspellen. Gebruikers werden creatief in de samenstelling van een dergelijke pc, zo bouwde men waterkoeling, displays en gekleurde led's in. Ook afwijkende vormen en kleuren van de computerkast werd vaker zichtbaar.\nBekende ontwikkelaars.\nProducenten van computerspellen zijn veelal afkomstig uit Noord-Amerika, Groot-Brittanni\u00eb, Duitsland, Frankrijk en Japan. Enkele grote namen in de industrie zijn bijvoorbeeld Atari, Electronic Arts, Epic, Microsoft, Nintendo, Sega, Sony en Ubisoft. Ook in Nederland doet men al sinds de jaren 80 actief mee in de computerspelindustrie met bedrijven als Radarsoft, Davilex, Denda, Spil en Guerrilla Games.\nIn augustus 2018 werd het Chinese Tencent Games wereldwijd de grootste producent van online games.\nFysiek spel.\nAls een klassiek spel zoals schaken op een computer wordt gespeeld dan wordt het daarmee ook een computerspel. Zoals Deep Blue.\nInteractieve speelobjecten voor kinderen staan in de openbare ruimte zoals in speeltuinen en op schoolpleinen.\nDistributie via internet.\nMet de komst van computerspellen die ongeveer vanaf 2010 steeds vaker exclusief als download worden aangeboden, is daarmee ook een verandering in de computerspelindustrie te zien. Spelontwikkelaars kunnen er voor kiezen om zelf hun ontwikkelde spellen uit te geven via het internet, zonder tussenkomst van een uitgever die fysieke media moet laten maken en distribueren. Ondanks dat alle computerspellen sinds de jaren 1960 digitaal zijn, spreekt men vaak van \"digitale spellen\" wanneer men spellen bedoelt die niet op een fysieke drager zijn uitgebracht.\nEnkele voordelen van downloadbare spellen zijn de lagere kosten en deze sneller bij de consument te krijgen. De nadelen zijn een noodzakelijk snelle internetverbinding en het niet eigenaar zijn van een fysieke drager.\nVanaf 2020 kwam ook de introductie van meerdere grote cloudgamingplatforms waarbij het spel wordt uitgevoerd op een server en gestreamd naar een smart-tv, tabletcomputer, smartphone of laptop. Hoewel cloudgaming niet nieuw is, gaven de aanbieders aan dat consumenten steeds vaker over sneller internet beschikken. Aantallen over actieve gebruikers op deze cloudgamingplatforms zijn echter niet bekend.\nVideospel.\nEen videospel is een computerspel waarbij de spelers spelen via een beeldscherm. De speler bestuurt hierbij meestal een personage door een virtuele omgeving, reagerend op wat hij er aantreft of wat er gebeurt. Op het beeldscherm wordt dit getoond vanuit een overzichtsperspectief of vanuit het perspectief van het personage. In het laatste geval valt het spel onder het begrip virtuele werkelijkheid. Het besturen van de kijkrichting (al of niet automatisch samenvallend met de bewegingsrichting) kan dan gebeuren met een knop of hendel, maar ook, bij gebruik van een head-mounted display, door het draaien van het hoofd.\nHet woord \"game\".\nMet het populairder worden van het computerspel is het Engelstalige woord game (Engels voor \"spel\") meer gangbaar geworden als synoniem voor computerspel, gamers voor spelers van computerspellen, en gamen als werkwoord voor het spelen van een computerspel (gesubstantiveerd: \"gaming\"). Onder retro-gaming wordt verstaan het spelen van oudere (klassieke) computerspellen.\nProductie.\nNadruk.\nBij nieuwe commerci\u00eble spellen wordt de nadruk meer en meer gelegd op de visuele kant van de spellen (\"graphics\"). Hier staan vooral Microsoft (met haar Xbox-serie) en Sony (met haar PlayStation-serie) bekend om. Deze spelcomputers hebben snellere grafische processors en zijn in staat om meer details te tonen.\nBij andere nieuwe spellen ligt de nadruk juist op hoe het speelt (gameplay) en op de innovatie. Hier staan vooral de consoles van Nintendo (met de Wii en Nintendo 3DS) en voorheen Sega bekend om.\nOntwikkeling.\nGames worden voor een groot deel door andere softwareontwikkelaars dan de hardwarefabrikant gemaakt. Dit wordt \"third-party development\" genoemd of ontwikkeling door een derde partij in het Nederlands. Bekende third-party developers zijn bijvoorbeeld Blizzard, Ubisoft en Electronic Arts. De spellen van deze ontwikkelaars worden (soms) op meerdere systemen uitgegeven. \"Second-party-developers\" ('tweedepartijontwikkelaars') zijn softwarebedrijven waar een gamebedrijf een groot aandeel in heeft. Zo was Rare tot de overname van Microsoft een \"second-party-developer\" voor Nintendo. \"First party developers\" ('eerstepartijontwikkelaars') zijn ontwikkelaars van het hardwarebedrijf zelf. Zo worden de Mario-serie spellen door een \"first-party\" gemaakt (Nintendo EAD en EPD).\nHet ontwikkelen van computerspellen gebeurt door teams met mensen uit allerlei disciplines, voornamelijk grafisch vormgevers en programmeurs, maar bijvoorbeeld ook level designers en muzikanten.\nIn de beginperiode van computerspellen werd een computerspel vaak gemaakt door enkele personen die meerdere aspecten van het spel volledig zelf ontwikkelden. De groei aan populariteit van de computerspellen heeft ervoor gezorgd dat de ontwikkeling steeds professioneler wordt aangepakt. Voor commerci\u00eble computerspellen was het hierdoor niet meer mogelijk om grote delen van een spel door enkele personen te laten ontwikkelen: men moest over steeds meer vaardigheden en technieken beschikken om een computerspel van hoge kwaliteit te produceren. Elk afzonderlijk aspect van een computerspel wordt tegenwoordig gedaan door specialisten.\nLevel design.\nDe virtuele wereld waarin een computerspel zich afspeelt, wordt doorgaans onderverdeeld in kleinere gedeelten of levels. Deze levels bieden uitdagingen voor de speler, zoals vijanden of puzzels. Verder kan er ook afhankelijk van het soort spel een verhaallijn verteld worden.\nVeel levels worden ontwikkeld met zogeheten leveleditors. Dit zijn computerprogramma's waarmee de aspecten van een level vormgegeven kunnen worden. Een level bestaat vaak uit losse onderdelen, zoals muziek, 3D-objecten, \"textures\", enzovoort. Deze worden met een leveleditor samengevoegd tot een geheel.\nLevels kunnen tevens worden gecre\u00eberd met een levelgenerator die willekeurig het level samenstelt. Hierdoor verandert het spel telkens en is geen enkele keer spelen voorspelbaar.\nVereisten.\nSommige spellen hebben een snelle computer nodig en de systeemeisen worden steeds zwaarder. Een gemiddeld (nieuw) spel voor de pc kost ongeveer \u20ac\u00a045\u201350, voor de Switch ongeveer \u20ac\u00a040\u201350 en voor de Xbox One en de PlayStation 4 ongeveer \u20ac\u00a050\u201360. Omdat een lineair spel gemiddeld rond de 15\u201320 uur gameplay heeft, wordt gamen gezien als een relatief dure hobby. Maar van veel spellen wordt ongeveer zes maanden na uitgave de prijs geleidelijk verlaagd, meestal tot \u20ac\u00a010 of \u20ac\u00a020. Spellen met een online-mogelijkheid hebben vaak een veel langere speelduur of wanneer deze worden uitgebreid met downloadbare inhoud (DLC).\nVia diverse online spellenwebsites kunnen veelal gratis computerspellen worden gespeeld. Ze worden in 2022 via een webbrowser gespeeld die HTML5 ondersteunt. Ook worden veel spelletjes aangeboden met een Java- of Unity-plug-in. Deze plug-ins zorgen ervoor dat specifieke spelbestanden kunnen worden afgespeeld. Van eind jaren 90 tot ongeveer midden jaren 10 was Adobe Flash Player de meestgebruikte plug-in voor spelletjes in een webbrowser.\nLokalisatie.\nSpelontwikkelaars kunnen computerspellen toespitsen op een bepaalde regio, de regio wordt gedetecteerd met lokalisatie. Dit lokaliseren naar een bepaald land kan om de afzetmarkt meer aan te spreken en om cultureel gevoelige zaken waar een taboe of een verbod op rust te vermijden. De spelversies kunnen verschillen in software en hardware, zoals tekst, taal, graphics, alsook verpakking en handleiding. Voor Europa worden veel spellen standaard vertaald naar het Duits, Spaans, Italiaans en Frans. In Azi\u00eb worden veel spellen standaard vertaald naar Japans en Zuid Koreaans. In Nederland, Groot-Brittanni\u00eb, Australi\u00eb en de Verenigde Staten zijn de spellen standaard vertaald in Engels. Enkele zijn Nederlandstalig voor jonge gamers.\nMuziek.\nComputerspellen worden ook voorzien van muziek. Waar dit in de begindagen was beperkt tot eenvoudige melodie\u00ebn, ontwikkelde dit zich eind jaren 90 van de twintigste eeuw tot volwaardige muziek met realistische instrumenten. Met de vooruitgang in technologie, groeide ook spelmuziek mee. Hierdoor was meer creatieve vrijheid mogelijk, en konden uitgebreidere stukken worden afgespeeld.\nSoorten computerspellen.\nEen tabel met computerspelgenres met enkele voorbeelden van populaire titels binnen dat genre.\nSociaal verschijnsel.\nOp jonge leeftijd komen kinderen - in wachtruimtes en supermarkten - in aanraking met computerspellen. Een 'klantvriendelijke' winkelinrichting met speelhoek voorzien van een aanraakscherm voor digitale, al dan niet educatieve, kinderspellen zoals puzzels, memory en reken- of taalspellen, is een marketingmiddel om klanten en hun kinderen te binden aan een (winkel)merk. Fysieke computerspellen staan soms ook in speeltuinen en sportscholen.\nLAN-party's zijn evenementen waar gamers bijeen komen om te gamen over een LAN-netwerk. Deze party's zijn ontstaan in de jaren negentig toen netwerkapparatuur betaalbaar werd voor consumenten.\nComputerspellen kunnen via internet worden gespeeld. Soms hebben ze naast een modus voor alleenspelers ook een voor meerspelers. MMORPG-spellen zijn online-spellen voor meerdere spelers, zoals RuneScape, World of Warcraft of Guild Wars.\nEen partyspel of partygame is een spelgenre dat wordt gespeeld in groepen, met bekenden en/of familie, en waarmee in competitie- of samenwerkingsverband kan worden gestreden. Een partyspel op de computer bestaat vaak uit verschillende minispellen die met meerdere spelers op een beeldscherm kan worden gespeeld.\nControverse.\nGeweld.\nVanuit verschillende hoeken wordt kritiek geuit op computerspellen waar (expliciet) geweld in voorkomt. Eurocommissaris Franco Fratini wilde naar aanleiding van het PlayStation 2-spel \"Rule of Rose\" onderzoeken of bepaalde spellen verboden konden worden. Dit geluid werd opgepikt door de Nederlandse minister van justitie Ernst Hirsch Ballin, die eveneens zijn afschuw uitsprak over \"extreem gewelddadige\" spellen. In de Verenigde Staten werd al meerdere malen een verband tussen geweld en games gesuggereerd. Zowel Hillary Clinton als advocaat Jack Thompson zijn voorstander van het verbieden van bepaalde spellen met gewelddadige inhoud.\nBegin jaren 90 van de twintigste eeuw was er veel controverse over het spel \"Mortal Kombat\". In het vechtspel kan de speler zijn tegenstander tot bloedens toe slaan, of in een put met punten \"afmaken\". Dit zorgde voor veel ongeruste ouders, zowel in de VS maar ook in Europa. \"Mortal Kombat II\" werd in 1994 in Duitsland uit de handel gehaald. Het leidde tot diverse rechtszaken vanwege de extreem gewelddadige aard van het spel. Als gevolg hiervan kregen computerspellen in de VS een ESRB-label, in Australi\u00eb een ACB-label, en in Europa een PEGI-label met daarop de minimale leeftijd waarvoor een spel geschikt wordt bevonden.\nVooral de beruchte GTA-reeks is bekend om de gewelddadige inhoud. In het spel kan de speler onschuldige burgers doden. In Thailand is \"Grand Theft Auto IV\" om deze reden verboden. Vaak wordt dan ook deze populaire reeks, of een ander spel van hetzelfde genre, gebruikt als zondebok bij een schietincident. Er wordt dan gezegd dat de betreffende persoon gewelddadige spellen speelt en dat dit de oorzaak is van het incident. De relatie tussen geweld en het spelen van computerspellen is echter door wetenschappelijk onderzoek als onwaar aangetoond.\nVerslaving.\nBepaalde genres, met name MMORPG-computerspellen (massively multiplayer online role playing games), zouden een verslavende werking op de spelers kunnen hebben.\nEr is weinig wetenschappelijk onderzoek gedaan naar gameverslaving. Ook wordt gameverslaving in veel landen niet erkend als een verslaving.\nBestverkopende computerspellen.\nEnkele bestverkochte spellen voor alle platformen zijn \"Minecraft\", \"Grand Theft Auto V\", \"Tetris\", \"Wii Sports\" en \"PlayerUnknown's Battlegrounds\". Deze spellen zijn in totaal ruim 600 miljoen keer verkocht.\nAndere speltitels die jarenlang bovenaan de lijsten met bestsellers staan of stonden zijn \"De Sims 3\" voor de pc, \"Mario Kart 7\" voor de Nintendo 3DS, \"Mario Kart 8 (deluxe)\" voor de Wii U en Switch, \"Kinect Adventures!\" voor de Xbox 360, en \"\" voor de Xbox One en PlayStation 4.\nTrivia.\nIn 2003 was Gamen het woord van het jaar."}
{"id": "6373", "revid": "484414", "url": "https://nl.wikipedia.org/wiki?curid=6373", "title": "Hartinfarct", "text": "Een hartinfarct (medisch: myocardinfarct), in de volksmond hartaanval genoemd, is het proces waarbij een deel van de hartspier afsterft doordat de bloedtoevoer door de kransslagaderen naar dat deel van de hartspier wordt onderbroken. Een hartinfarct kan leiden tot hartfalen, sterfte of levensbedreigende ritmestoornissen. Een hartaanval ontstaat meestal doordat zich in een kransslagader een bloedstolsel oftewel een bloedpropje vormt waardoor de toevoer van bloed, die over het algemeen daarvoor al verminderd was, nu opeens helemaal wordt onderbroken. De blokkade ontstaat meestal op de plaats van een atherosclerotische plaque.\nZeldzame oorzaken van een afsluiting van een kransvat en dus een hartinfarct zijn: een dissectie van de wand van het kransvat, embolisatie van een stolsel (trombus) vanuit de linkerhartkamer of vasculitis van een kransvat. Uit onderzoek van de Rijksuniversiteit Groningen bleek dat een hartaanval 30% vaker voorkomt in de ochtenduren, dan op basis van toevalligheden verwacht mag worden. Wel bleek uit dit onderzoek dat een hartinfarct 's\u00a0ochtends vaak kleiner is, dan wanneer dit 's\u00a0nachts optreedt.\nIn Nederland zijn in 2012 naar schatting 39.000 mensen overleden aan hart- en vaatziekten, van wie 10.000 aan ischemische hartklachten. Dat zijn hartklachten door onvoldoende bloedtoevoer naar de hartspier, veroorzaakt door een vernauwing of afsluiting van een of meer kransslagaders. Als verzamelnaam van myocardinfarct en instabiele angina pectoris wordt wel de term acuut coronair syndroom gebruikt.\nEpidemiologie.\nAnno 2018 was de jaarprevalentie van hartinfarcten in Nederland 20,9 op duizend mannen en 8,3 op duizend vrouwen. In Europa krijgen vrouwen gemiddeld tien jaar later een hartinfarct dan mannen: voor de overgang worden zij beschermd door de aanwezigheid van oestrogenen, wat atherosclerose tegengaat. Als zij op latere leeftijd een hartinfarct krijgen, is de kans op overlijden wel groter. Cardiologen Angela Maas en Janneke Wittekoek zijn van mening dat dit komt doordat vrouwen vaker dan mannen atypische klachten hebben en de diagnose dus vaker gemist wordt.\nRisicofactoren voor het krijgen van een hartinfarct.\nErfelijkheid, aanleg en levensstijl spelen een belangrijke rol bij hartklachten. Risicofactoren voor het versneld ontwikkelen van aderverkalking respectievelijk het optreden van een hartaanval zijn: het mannelijk geslacht, een hoge leeftijd, het voorkomen van ischemische hartklachten en/of vaatlijden in de naaste familie (het gezin, eerste lijn), suikerziekte, hoge bloeddruk, een hoog cholesterolgehalte, roken, alcoholgebruik, weinig bewegen/inactiviteit, ongezond eten, overgewicht / obesitas en lichamelijke of psychische stress.\nSymptomen.\nVeel pati\u00ebnten met een hartinfarct hebben last van een beklemmende, drukkende of benauwende pijn op de borst, die kan uitstralen naar de kaak, de armen of de rug. De pijn is hevig, vrij constant en houdt meestal lang aan, ten minste vijf minuten. Vaak zijn er zogenaamde vegetatieve verschijnselen, zoals zweten, misselijkheid en braken. De symptomen kunnen verschillen van persoon tot persoon.\nSoms zijn de klachten moeilijk te herkennen, doordat geen sprake is van pijn op de borst, maar van benauwdheid, een licht gevoel in het hoofd, vermoeidheid, kortademigheid, reflux of ernstige slaapproblemen. Een dergelijke atypisch klachtenpatroon komt vaker voor bij vrouwen, oudere pati\u00ebnten en pati\u00ebnten met diabetes mellitus. Dertig procent van alle hartinfarcten bij vrouwen onder de zestig betreft een spontane coronaire arteri\u00eble dissectie (SCAD), een scheur in de kransslagader, die gepaard gaat met moeheid, misselijkheid en een grillig patroon van pijn tussen de schouderbladen.\nBehandeling.\nHet is bij een acute hartaanval van belang zo snel mogelijk professionele hulp in te schakelen, zodat deze de pati\u00ebnt naar een ziekenhuis kan transporteren, waar door middel van een dotterprocedure de afsluiting van het kransvat kan worden opgeheven. Hoe sneller de afsluiting van het kransvat wordt opgeheven, hoe meer de onherstelbare schade van de hartspier kan worden beperkt. Opening van het kransvat binnen zes uur geeft nog circa 20-30% reductie van de grootte van het litteken, binnen twee uur is de reductie circa 60%.\nVroeger werd een hartinfarct behandeld door het geven van medicatie die de stolsels kunnen \"oplossen\"; dit wordt trombolyse genoemd. Voorbeelden van deze middelen zijn streptokinase, reteplase, alteplase en urokinase. Diverse grote internationale studies hebben echter laten zien dat een dotterprocedure bijna altijd effectiever en veiliger is, tenminste zolang een pati\u00ebnt binnen anderhalf uur in een ziekenhuis is waar dotterprocedures worden uitgevoerd. In sommige dunbevolkte gebieden, bijvoorbeeld in de Verenigde Staten, kan trombolyse dus nog steeds de beste behandeling zijn.\nZelden wordt tijdens een hartaanval met spoed een bypassoperatie uitgevoerd, namelijk als de doorbloeding van het afgesloten kransvat niet door middel van een dotterbehandeling hersteld kan worden. Doordat het bij een spoedoperatie doorgaans lang duurt voordat de doorbloeding door het plaatsen van een omleiding is hersteld, zijn de resultaten van dergelijke spoedbypassoperaties doorgaans echter teleurstellend; de pati\u00ebnt moet immers eerst onder narcose worden gebracht, dan moet het lichaam langzaam gekoeld worden, moet de hart-longmachine aangesloten worden, en pas daarna kan de omleiding worden geplaatst.\nDe soms dodelijke ritmestoornissen waarmee een hartinfarct gepaard kan gaan, treden vooral op in het begin van het infarct. Ook daarom moet de pati\u00ebnt zo snel mogelijk aan een bewakingsmonitor gelegd worden.\nComplicaties.\nVentrikelfibrilleren.\nIemand met een acute hartaanval die bewusteloos raakt door het uitvallen van de pompfunctie van het hart ten gevolge van een ritmestoornis (ventrikelfibrilleren), kan, als de omstanders alert reageren en op de juiste wijze hartmassage en kunstmatige beademing geven, enige minuten langer in leven gehouden worden tot het hart door defibrillatie weer kan worden opgestart. Defibrillators zijn in iedere ambulance aanwezig. Ook zijn op steeds meer plaatsen waar veel mensen bijeenkomen, zoals winkelcentra, sportclubs, stations en uiteraard ziekenhuizen Automatische externe defibrillators (AED's). Ook steeds meer politie- en brandweerauto's zijn met een AED uitgerust, omdat zij vaak sneller aanwezig kunnen zijn dan een ambulance. Wordt de circulatie niet hersteld, dan treedt de dood na circa tien minuten in; al na circa vijf minuten treedt er onomkeerbare hersenbeschadiging op.\nHartfalen.\nAls de schade aan de hartspier groot is, ontstaat hartfalen. Dit kan leiden tot chronisch hartfalen maar bij zeer ernstige beschadiging ook tot acuut overlijden.\nKleplijden.\nEen achterwandinfarct kan leiden tot een mitraliskleplekkage. De mitralisklep zit met peesdraden vast aan de linkerkamer. Als de achterwand niet goed meer samentrekt, blijft het achterste klepblad achter waardoor de mitralisklep niet goed meer sluit, met lekkage tot gevolg. Daarnaast kan verwijding van een slecht knijpende linkerkamer ook verwijding van de mitralisklepring geven, waardoor ook lekkage ontstaat. Een heel ernstige mitraliskleplekkage kan ontstaan doordat de kop van de spier waarmee de peesdraden vastzitten aan de wand van de linkerkamer afscheurt door onvoldoende bloedtoevoer. Zo'n papillairspierruptuur treedt meestal op binnen twee tot zes dagen na de hartaanval. Het is een zeer ernstig klinisch beeld met een hoge sterftekans.\nVrijewandruptuur.\nHet hartspierweefsel van de linkerkamer kan scheuren, waardoor bloed naar het stugge hartzakje rond het hart stroomt. Zo'n scheur treedt doorgaans op na twee tot zes dagen en ontstaat meestal op de overgang tussen afgestorven en vitaal weefsel, waarschijnlijk omdat daar de \"shear stress\" het hoogst is. Dit klinische beeld uit zich doorgaans doordat pati\u00ebnten acuut hevige pijn op de borst krijgen, waarna ze binnen seconden tot enkele minuten sterven. De prognose is uiterst slecht, met sterftecijfers tot 90-98%.\nVentrikelseptumruptuur.\nEen scheur kan ook ontstaan in het spierweefselschot tussen de rechter- en de linkerkamer. Dit leidt doorgaans tot plotse daling van de bloeddruk, een hogere hartslag en tekenen van acuut rechtszijdig hartfalen (een verhoogde centraal-veneuze druk) en oedemen, en heeft ook een slechte prognose. Soms kan een spoedoperatie nog baten; dan is de prognose iets gunstiger, maar het sterftecijfer ligt ook rond 70-80%.\nDresslersyndroom.\nEen grote hartaanval kan leiden tot een ontsteking van het hartzakje, een (steriele) pericarditis. Naast pijnklachten en koorts kan dit ook leiden tot vocht in het hartzakje, waardoor de pompfunctie van het hart belemmerd wordt en zelden zelfs een harttamponnade kan optreden. Deze aandoening, het Dresslersyndroom, gaat doorgaans vanzelf over, maar kan ook hardnekkig zijn, waarbij steeds opnieuw vocht rond het hart ontstaat dat door middel van een punctie of door middel van een operatie moet worden verwijderd. Een goede behandeling is er niet, maar doorgaans worden wel ontstekingsremmers zoals NSAID's en prednison gegeven met enig resultaat."}
{"id": "6374", "revid": "120470", "url": "https://nl.wikipedia.org/wiki?curid=6374", "title": "Foxtrot", "text": "Zie ook:"}
{"id": "6375", "revid": "154035", "url": "https://nl.wikipedia.org/wiki?curid=6375", "title": "Kransslagader", "text": "De kransslagaders of arteriae coronariae zijn twee uit de aorta ontspringende slagaders van de coronaire bloedsomloop die de hartspier van bloed voorzien. De linkerkransslagader splitst na de hoofdstam in twee takken, de \"ramus interventricularis anterior\" en de \"ramus circumflexus\".\nEen kransslagader kan door atherosclerose vernauwd of verstopt raken, waardoor pijn op de borst optreedt (\"angina pectoris\") bij een vernauwing, of een hartinfarct door verstopping. De vernauwing kan in beeld worden gebracht met een hartkatheterisatie (coronairangiografie of CAG), of met een CT-scan. De kransslagaders zijn eindslagaders, omdat ze de enige bloedtoevoer naar de hartspier zijn. Er is maar weinig reserve, als er een slagader wordt afgesloten, resulteert dit vaak onmiddellijk in een kritieke toestand.\nNiet alle dieren met een hart hebben ook een kransslagader. Zo beschikt geen van de weekdieren die een hart hebben erover. Van de gewervelden beschikken amfibie\u00ebn over huidademhaling en de meeste hebben dan ook geen kransslagader. Bij vissen beschikken vooral de snelle roofvissen er wel over en vissen die in zuurstofarm water leven. Ook de zebravis heeft een kransslagader. Zoogdieren, reptielen en vogels hebben wel kransslagaders, aangezien ze afhankelijk zijn van longademhaling en een dubbele bloedsomloop hebben. De rechterboezem en rechterhartkamer pompen daarbij zuurstofarm bloed naar de longen en kunnen daardoor geen zuurstof opnemen uit het bloed voor de eigen hartspier.\nAnatomie.\nDe twee kransslagaders ontspringen uit het eerste deel \u2013 de aortawortel \u2013 van de aorta, vlak boven de aortaklep. De linkerkransslagader ontspringt daarbij uit de linker \"sinus aortae\", de rechter uit de rechter.\nVarianten.\nBij vier procent van de mensen wordt een derde kransslagader gevonden, het verloop van deze arterie is gelijk aan een \"ramus circumflexus\", alleen ontspringt deze arterie niet uit de hoofdstam van de linkercoronairarterie zoals gebruikelijk, maar rechtstreeks uit de aortawortel.\nHeel zeldzaam is de aanwezigheid van slechts \u00e9\u00e9n coronairarterie, ofwel monocoronair. Doorgaans ontspringt deze uit de linker \"sinus aortae\", waarbij er een aftakking doorgaans voor de pulmonaalarterie langs naar het rechterdeel van de atrioventriculaire groeve loopt en verder het gebruikelijke beloop heeft van een rechtercoronairarterie.\nSoms is er een verdubbeling van de kransslagader, er zijn dan twee parallel verlopende slagaders, in plaats van een. Ook kan het voorkomen dat beide kransslagaders ontspringen uit \u00e9\u00e9n sinus, afhankelijk van de loop van de kransslagaders kan dit meer of minder onschuldig zijn. Dit soort afwijkingen zijn aangeboren.\nDominante kransslagader.\nDe slagader die de \"ramus descendens posterior\" van bloed voorziet, is de dominante kransslagader. Als deze \"ramus descendens posterior\" een tak is van de rechterkransslagader (85%), is het systeem rechtsdominant is. Is het een tak van de linkerkransslagader (20%), dan is het linksdominant. Wordt deze \"ramus descendens posterior\" door beide van bloed voorzien (10%), dan is het codominantie. Anatomisch zou de slagader die de AV-knoop van bloed voorziet de dominante zijn, meestal is dit de rechter.\nBloedstroom.\nTijdens het samentrekken van de kamer (systole), worden de takken van de kransslagaders die aan de binnenzijde onder het endocard (dus binnen de hartspier) liggen, dichtgedrukt door de hoge druk die dan ontstaat. De doorbloeding van de hartspier moet dus plaatsvinden tijdens de ontspanning van de hartspier, de diastole, wanneer de vaten in de hartspier open zijn en geen hoge druk te verduren hebben. Ischemie is het tekortschieten van de bloedstroom naar de hartspier. Mannen voelen dit vaak als pijn op de borst, vrouwen als benauwdheid. Dit is angina pectoris. Bij een myocardinfarct of hartinfarct sterven er hartspiercellen af. De meeste bloedvaten vernauwen in reactie op noradrenaline. De kransslagaders zijn voornamelijk voorzien van b\u00e8tareceptoren en verwijden juist als reactie op stimulatie door adrenaline. Alfa-agonisten geven daardoor maar weinig vaatvernauwing.\nAnastomoses.\nEen anastomose is een verbinding tussen twee slagaders. Er is wel enige verbinding tussen de takken van de twee kransslagaders, maar functioneel zijn het eindslagaders. De anastomosen functioneren niet zo dat de een de afsluiting van de ander kan compenseren, wat de bloedvaten elders, zoals in de hand, wel kunnen. Wanneer een gebied bloed krijgt van twee slagaders, kan geleidelijke afsluiting van een van de twee wel opgevangen worden. In het meest gangbare patroon van kransslagaders zijn er drie gebieden met anastomosen:"}
{"id": "6376", "revid": "166195", "url": "https://nl.wikipedia.org/wiki?curid=6376", "title": "Hartritmestoornis", "text": "Een hartritmestoornis of kortweg ritmestoornis kan op verschillende stoornissen van de hartslag duiden. De klinische betekenis van een ritmestoornis kan uiteenlopen van volkomen onschuldig (bijvoorbeeld het af en toe 'overslaan' van een hartslag, wat ieder mens weleens heeft, extrasystole genoemd) tot het binnen enkele minuten overlijden (bijvoorbeeld bij ventrikelfibrilleren, waarbij de pompwerking van het hart door de stoornis geheel is opgeheven).\nWanneer het hart te snel slaat (&gt; 100 slagen per minuut) spreekt men van tachycardie. Wanneer het minder dan 60 slagen per minuut slaat is er sprake van bradycardie. De hartslagfrequentie kan ook normaal zijn, maar het hartritme onregelmatig. Een voorbeeld hiervan is het - meestal onschuldige - overslaan van het hart, de extrasystole.\nVerloop van het normale hartritme.\nBij normaal functioneren ontstaat in de sinusknoop, een klein groepje gespecialiseerde spiercellen in de rechterhartboezem, ongeveer eenmaal per seconde spontaan een impuls die de omliggende hartspiercellen doet samentrekken. Hierdoor worden naastliggende spiercellen weer geactiveerd en zo breidt het depolarisatiefront van samentrekkende spiercellen zich over de beide hartboezems uit. Doordat een geactiveerde spiercel na het samentrekken een deel van een seconde niet meer prikkelbaar is (refractaire periode) stopt het activatiefront wanneer het tegen niet-reagerend weefsel aan komt. Deze grens wordt in het normale hart gevormd door het bindweefselschot tussen boezems en kamers. In dit isolerende schot zit \u00e9\u00e9n geleidend 'gaatje' waar de impuls wel door kan, naar de spiercellen van de kamers toe.\nDit is de atrioventriculaire knoop (AV-knoop). De AV-knoop fungeert als een vertragingsstation. De depolarisatie komt hier langzamer doorheen waardoor het bloed circa 0,1 seconde de tijd krijgt om van de boezems naar de kamers te worden verplaatst. De AV-knoop bevindt zich midden in het hart, op de plaats waar het boezemtussenschot, het kamertussenschot en het septum tussen boezems en kamers, het vlak waarin zich de hartkleppen bevinden, samenkomen. Vanuit de AV-knoop gaat de depolarisatie dan verder in het gespierde septum tussen de kamers en daar vanuit over de wanden van het hart tot de depolarisatiegolf van de kamers uiteindelijk weer in het bindweefsel tussen kamers en boezems uitdooft.\nDiagnostiek.\nVrijwel alle gevallen van ritmestoornissen kunnen door middel van het ecg worden vastgesteld. Het is alleen vaak (bij ritmestoornissen die maar af en toe optreden) het probleem om een ecg te maken op het moment dat de pati\u00ebnt de klachten heeft. Komen de klachten vrijwel dagelijks voor dan is het vaak mogelijk een holter-ecg te maken: de pati\u00ebnt draagt 1 tot 3 dagen een kastje ter grootte van een MP3 speler mee dat de hartslag permanent controleert en stoornissen opslaat in een computergeheugen. Bij een aandoening die maar een keer per week of nog minder vaak optreedt wordt dit natuurlijk steeds lastiger. Soms moet, om met zekerheid bepaalde aandoeningen te kunnen onderscheiden, van binnenuit het hart een ecg worden afgeleid (elektrofysiologisch onderzoek), waarvoor de pati\u00ebnt kortdurend moet worden opgenomen.\nTevens is er de mogelijkheid om permanent een ecg-monitor te dragen, de zogenaamde Implantable loop recorder (ILR): een implanteerbare hartritmemonitor. Deze wordt bij de pati\u00ebnt ingebracht onder de huid, tussen de 2e en 3e rib, vlak onder het sleutelbeen. Het voordeel van een ILR is dat hij continu het hartritme controleert en eventuele bijzonderheden registreert. De ILR kan ook door de pati\u00ebnt zelf op het moment worden geactiveerd dat hij of zij klachten voelt. Afhankelijk van de instellingen is het geheugen na 3 of 4 metingen van een stoornis vol en moet dan in het ziekenhuis worden uitgelezen.\nBehandeling.\nDe behandeling van een hartritmestoornis kan op verschillende manieren, met geneesmiddel, door middel van een pacemaker of een ICD, die het hart stuurt en dicht bij het hart in het lichaam wordt aangebracht, of door middel van een medische ingreep. De behandeling is afhankelijk van de stoornis. In acute gevallen is een van de mogelijkheden de pati\u00ebnt een elektrische schok toe te dienen, dat is defibrillatie.\nSoorten ritmes.\nNormale ritmes.\nBij inademing is de druk in de ribbenkast of thorax wat lager dan bij uitademing, waardoor het hart wat meer bloed zal aanzuigen, respectievelijk wegpompen bij in- en uitademen. Dit gaat met een zekere geringe variatie gepaard in de spontane hartfrequentie samenhangend met de ademhaling die vooral bij kinderen en jonge mensen goed is waar te nemen. Bij inademing (inspiratie) zal de hartfrequentie toenemen, bij uitademing (expiratie) dalen. Dit is normaal.\nBij grote inspanning vergt het lichaam meer zuurstof. Het gezonde hart kan dan 5 tot 7x zoveel bloed wegpompen als in rust. Dit gebeurt zowel door vergroting van het slagvolume als door het opvoeren van de slagfrequentie. Ook dit is normaal. Een schatting van de maximale hartfrequentie behorend bij de leeftijd geeft de formule\nBij angst en stress maakt het lichaam een aantal hormonen, waaronder adrenaline en noradrenaline versterkt aan. Beide stimuleren de hartfrequentie sterk, dit is normaal.\nSterk getrainde duursporters, zoals wielrenners, hebben een zo sterk en groot hart dat het per minuut veel minder vaak hoeft te slaan om toch genoeg bloed te pompen. Ca. 40 hartslagen per minuut is voor een beroepswielrenner in rust niet uitzonderlijk. Meestal is dit normaal, maar toch is het niet altijd geheel onschuldig.\nHet overslaan van een hartslag gevolgd door een extra krachtige hartslag. In de meeste gevallen komt dit af en toe ook voor bij gezonde personen vooral na inspanning. Wanneer het regelmatig voorkomt, mag meestal van een stoornis gesproken worden.\nAbnormale ritmes / Geleidingsstoornissen.\nPrikkel.\nHet hart klopt te langzaam omdat de sinusknoop niet vaak genoeg een prikkel maakt.\nHet hart klopt te langzaam omdat niet iedere slag die in de sinusknoop wordt ge\u00efnitieerd doorkomt naar het omliggende weefsel. Bij deze twee situaties kan het soms nodig zijn een kunstmatige pacemaker te plaatsen, een apparaatje dat meet hoe vaak het hart klopt en als het te langzaam gaat zelf een slag initieert door de hartspier een kleine elektrische prikkel te geven.\nHet hart klopt te snel doordat de sinusknoop te actief is. Dit is vaak normaal (bij angst, spanning, of inspanning) maar soms het gevolg van bijvoorbeeld een te actieve schildklier. De te snelle hartslag is goed medicamenteus te be\u00efnvloeden maar behandeling van een eventuele onderliggende oorzaak verdient natuurlijk de voorkeur. (hyperthyreo\u00efdie, paniekstoornis, koorts, bloedarmoede, sommige geneesmiddelen)\nSupraventriculaire tachycardie\u00ebn (SVT) is een verzamelnaam voor ritmestoornissen met een snel ritme waarvan de oorzaak in de boezems of in de AV-knoop ligt. Voorbeelden zijn boezemfibrilleren, boezemflutter, en AV-nodale tachycardie, zie verderop.\nHierbij zijn er gebiedjes in het hart op een andere plaats dan de sinusknoop die zelf hartslagen initi\u00ebren. Die gebiedjes kunnen in de boezemwand, in de kamerwand of in de AV-knoop liggen.\nBij een verder normaal ritme treedt er af en toe een extra slag op die niet binnen het ritme past en op het ecg een normale depolarisatie van de kamers laat zien. Boezemextrasystolen heten ook wel PAC's: \"premature atrial contraction\".\nAls boven, maar het patroon van de depolarisatie op het ecg is verschillend van normale slagen. Een kamerextrasystole of PVC: \"premature ventricular contraction\" wordt vaak gevolgd door een langere pauze dan een normale slag, omdat de slag, die de boezem al had ge\u00efnitieerd, doodloopt in het kamerweefsel dat na de extra slag bij aankomst van de nieuwe impuls nog niet prikkelbaar is. De daarop volgende slag is duidelijker voelbaar omdat het hart beter gevuld is. De pati\u00ebnt klaagt in het algemeen niet over extra slagen maar over 'overslaan' van het hart. Veel mensen hebben last van dit meestal volstrekt onschuldige verschijnsel; sommigen hebben het zeer vaak en velen zijn er zeer ongerust over. Nu leidt angst en ongerustheid tot een hogere afgifte van adrenaline en daardoor tot meer extrasystolen, en wordt het probleem dus versterkt. Ook het drinken van koffie en andere cafe\u00efnehoudende dranken (thee, cola), vermoeidheid, een verkeerde lichaamshouding en het gebruik van bepaalde medicijnen kan verergering veroorzaken. Er bestaan weliswaar medicijnen waardoor het verschijnsel afneemt, maar in gecontroleerd wetenschappelijk onderzoek is aangetoond dat het niet verstandig is om die te geven omdat in de behandelde groep de sterfte hoger was dan in de niet behandelde.\nGeleidingsstoornissen.\nHet signaal uit de boezems gaat de AV-knoop wel binnen maar komt er aan de kamerkant niet meteen, niet altijd, of helemaal niet meer uit. Een AV-blok bestaat dus in verschillende vormen: bij een eerstegraads AV-blok is alleen de tijdsduur waarin de impuls in de AV-knoop wordt opgehouden verlengd, bij een tweedegraads AV-blok wordt bijvoorbeeld alleen iedere tweede of 3e impuls doorgelaten, bij een Wenckebachblok, genoemd naar de Nederlandse arts Karel Frederik Wenckebach, wordt de tijd die de impuls in de AV-knoop doorbrengt steeds langer bij 2, 3 of meer opeenvolgende slagen waarna er uiteindelijk een slag niet meer doorkomt en de cyclus weer opnieuw begint, en bij een 3e-graads- of totaal AV-blok komt de impuls er helemaal niet meer door. Als in de kamer in dat laatste geval niet spontaan een pacemaker opstaat die een ontsnappingsritme, of escaperitme, opwekt is dit niet met het leven verenigbaar. Dat gebeurt gelukkig vrijwel altijd wel. Een dergelijk escaperitme is meestal erg traag, 10 tot 45 slagen per minuut. Als het niet overgaat is plaatsing van een kunstmatige pacemaker noodzakelijk.\nIn het hartspierweefsel van het tussenschot (septum) wordt de depolarisatie-impuls in eerste instantie voortgeleid door een bundel van gespecialiseerd spierweefsel, de bundel van His die zich splitst in een linker- en een rechterbundeltak. Deze delen van de hartspier geleiden sneller dan het echte, 'werkende' spierweefsel. Als een van deze twee takken niet meer geleidt, is dit te zien aan de vorm van het ecg maar wordt op zich niet door de pati\u00ebnt bemerkt omdat het hart wel gewoon doorklopt.\nBij deze geleidingsstoornis is de QRS-tijd meer dan 0,12s. Dit betekent dat de depolarisatiegolf van de hartkamers wat trager door het spierweefsel loopt. Dit kan bijvoorbeeld een gevolg zijn van verlittekening van de geleidingsbundels. Hier merkt de pati\u00ebnt zelf niets van.\nAls het depolarisatiefront niet de normale weg volgt door het spierweefsel kunnen er situaties ontstaan waarbij de impuls op grillige paden rond blijft cirkelen door de hartspier. De spier kan dan niet meer geco\u00f6rdineerd samentrekken en vervult geen effectieve pompfunctie meer.\nOok voorkamerfibrilleren genoemd. Als het de boezem betreft is dit merkbaar door een snelle onregelmatige hartslag en een vermindering van de pompfunctie van ca. 20-30% waardoor de pati\u00ebnt merkt eerder kortademig te worden. Deze stoornis komt veel voor, bij ongeveer 15% van de Nederlanders ouder dan 65 jaar. Soms is het mogelijk een normaal ritme te herstellen (dit heet cardioversie en kan chemisch of elektrisch gebeuren), soms moet het boezemfibrilleren worden geaccepteerd. Meestal is het bij boezemfibrilleren nodig om de hartfrequentie te vertragen. Hiervoor bestaat een groot aantal geneesmiddelen. Boezemfibrilleren is vooral een ouderdomsziekte, met het stijgen van de leeftijd neemt de kans op boezemfibrilleren sterk toe. Onder de 65 jaar heeft slechts 1 \u00e0 2% van de mensen boezemfibrilleren. Bij 80 jaar of ouder loopt de incidentie op tot circa 20%. De meest voorkomende oorzaken van boezemfibrilleren zijn hoge bloeddruk, disfunctie van een hartklep \u2013 en dan vooral mitraliskleplekkage \u2013 en een verminderde pompfunctie van het hart. Het onderliggende mechanisme berust in al deze gevallen waarschijnlijk op verwijding van de linker- dan wel rechterboezem. Ook andere cardiale of niet-cardiale oorzaken die leiden tot vergroting van de boezems zijn geassocieerd met boezemfibrilleren. Een enkele keer is sprake van een niet-cardiale oorzaak zoals hyperthyreo\u00efdie. Overigens is vaak geen oorzaak te vinden.\nBij ventrikelfibrilleren ontstaat dezelfde situatie in de kamerwand. Het hart pompt dan niet meer, de pati\u00ebnt valt na enige seconden (&lt; 10) bewusteloos neer en zal binnen enkele minuten (5-10 min.) overlijden. Er dient onmiddellijk met reanimatie te worden gestart. Ambulances hebben defibrillators aan boord waarmee een normaal ritme vaak kan worden hersteld. Echter, elke minuut vertraging in defibrillatie geeft een afname van 10% in overlevingskans. In geval van acute hartdood is ventrikelfibrillatie de meest voorkomende hartritmestoornis. Met een automatische externe defibrillator (AED), een apparaat dat op veel publieke plaatsen aanwezig is, kan door een getrainde leek een elektrische schok worden afgegeven waardoor het hartritme weer op gang kan komen. Goede basale reanimatie, beademing en massage blijft van groot belang indien het ritme na een schok niet hersteld.\nHierbij dooft het depolarisatiefront niet uit maar start, op een bepaald punt gekomen, een nieuwe depolarisatiegolf. Het hart gaat snel en regelmatig kloppen, soms met zeer hoge snelheid. Het onderscheid met fibrilleren is dat het hier een \"regelmatig\" pad betreft.\nIn de boezem passeren ca. 300 slagen per minuut. De AV-knoop kan dit niet aan en geeft er meestal maar 1 op 2 door, zodat de pati\u00ebnt een permanente hartfrequentie van ca. 150/min. heeft of hij of zij zich inspant of niet. Kan spontaan converteren naar een sinusritme of overgaan in boezemfibrilleren.\nBinnen in de AV-knoop is een cirkel ontstaan. De pati\u00ebnt heeft een tachycardie van vaak tussen 180 en 220/min. De meeste mensen worden hierbij kortademig. Door intraveneus gespoten medicamenten (adenosine) of door elektrische cardioversie is dit meestal goed te verhelpen.\nHierbij bestaat er een abnormaal geleidend pad naast de AV-knoop waardoor een depolarisatie van de kamers teruggeleid kan worden naar de boezems. Hierdoor ontstaan aanvallen van een snelle niet vari\u00ebrende hartslag waarbij de pati\u00ebnt (vaak jong) kortademig en moe kan worden. Soms is op het ecg ook een afwijking te zien op momenten dat er wel een normaal hartritme bestaat, de zgn. deltagolf, die een vroege depolarisatie van een verkeerd deel van de ventrikel via de extra bundel aangeeft. Medicamenteus kan de geleiding worden vertraagd; ook is het tegenwoordig vaak mogelijk, door selectief binnen het hart de plaats van de extra geleidende bundel op te zoeken en deze uit te schakelen, een permanente genezing te bewerkstelligen.\nEen situatie analoog aan boezemflutter: er bestaat een regelmatig cirkelpad in de ventrikelwand waardoor een zeer hoge kamerfrequentie bestaat met een evenredig verlies aan pompfunctie. Dit is een zeer gevaarlijke toestand omdat zelfs als de pompfunctie hierbij wel voldoende is een spontane overgang naar het fatale ventrikelfibrilleren niet denkbeeldig is.\nAls ventrikeltachycardie, maar het cirkelpad verplaatst zich volgens een regelmatig patroon zodat het elke 10 of 20 cycli weer op hetzelfde punt begint. Op het ecg een karakteristiek beeld van langzaam en regelmatig groter en weer kleiner wordende spanningsuitslagen."}
{"id": "6377", "revid": "210472", "url": "https://nl.wikipedia.org/wiki?curid=6377", "title": "Amvb", "text": ""}
{"id": "6378", "revid": "1061913", "url": "https://nl.wikipedia.org/wiki?curid=6378", "title": "Angina pectoris", "text": "Angina pectoris is een drukkend, respectievelijk zwaar gevoel en/of pijn midden op de borst (angineuze pijn) dat ontstaat als de hartspier niet voldoende zuurstofrijk bloed toegevoerd krijgt om het hart zijn werk te laten doen. Meestal wordt dit veroorzaakt door vernauwing van de kransslagaders, vaak in combinatie met lichamelijke inspanning of emotie waardoor het hart krachtiger gaat kloppen en dus meer zuurstofrijk bloed nodig heeft. Bij afnemende zuurstofbehoefte van het hart verdwijnt de angina pectoris dan weer.\nDe pijn die ontstaat door een plotseling optredende verstopping van een kransslagader (een vaatspasme) door een bloedstolsel (trombus of embolie) is in aard gelijk aan die van angina pectoris, maar meestal heviger en houdt langer aan. Bij volledige afsluiting van een vat treedt een hartinfarct ('hartaanval') op.\nAngina pectoris kan worden bestreden door de bloedvaten medicamenteus te verwijden (na toedienen van nitroglycerine verdwijnt de kenmerkende pijn van angina pectoris) of door de inspanning terug te brengen. Ook het verlagen van de bloeddruk leidt ertoe dat het hart minder arbeid hoeft te leveren en vermindert zo de angineuze klachten.\nDe kans op het ontwikkelen van angina pectoris wordt vergroot als iemand rookt, te dik is, of een te hoge bloeddruk heeft. Ook bij suikerziekte, een te hoog cholesterolgehalte en bij mensen bij wie in de familie op jongere leeftijd (voor het 60e levensjaar) hart- en vaatziekte voorkomen is de kans op het ontwikkelen van angina pectoris duidelijk vergroot.\nMet name bij mensen met suikerziekte (diabetes mellitus) komt het voor dat de pijn niet door de pati\u00ebnt wordt gevoeld, terwijl er wel degelijk een zuurstoftekort van de hartspier bestaat.\nVrouwen klagen vaak over benauwdheid bij inspanning, een duizelig gevoel of pijn tussen de schouderbladen in plaats van pijn op de borst.\nOok spasmen van de kransslagaders, in plaats van vernauwing, kan weleens tot angineuze klachten leiden. Deze aandoening noemt men variant angina of Prinzmetal angina pectoris.\nVernauwingen in de kransslagaders merkt iemand niet direct. Klachten ontstaan vaak pas wanneer een van de kransslagaders meer dan 70% vernauwd is. De diagnose kan meestal worden gesteld door het maken van een elektrocardiogram (ecg, hartfilmpje) op een moment dat de pati\u00ebnt de klachten voelt. Een normaal ecg tijdens klachten sluit angina pectoris echter niet volledig uit. Bij twijfel zal men vaak een inspanningstest verrichten, zoals een fietsproef of een myocardscintigrafie. Ook kunnen de kransslagaders in beeld gebracht worden met een CT-scan of een hartkatheterisatie (coronaire angiografie oftewel CAG).\nDifferentiaaldiagnose.\nAndere oorzaken.\nPijn kan ook ontstaan ter hoogte van ribben, spieren en kraakbeen, als gevolg van een geklemde zenuw, of door een spasme van de slokdarm.\nBenadering.\nAnamnese, klinisch onderzoek en technisch onderzoek. Naast bloedonderzoek en r\u00f6ntgenfoto's bieden het elektrocardiogram en klinische tekens zoals het teken van Levine nuttige informatie. Ook de medische voorgeschiedenis, de familie en voorbeschikkende factoren en risicofactoren worden meegewogen. Bij vermoeden van longembolie kan een scintigrafie uitgevoerd worden."}
{"id": "6379", "revid": "474", "url": "https://nl.wikipedia.org/wiki?curid=6379", "title": "Elektrocardiogram", "text": "Een elektrocardiogram, ecg of ekg (in Nederland in de volksmond vaak hartfilmpje genoemd) is een registratie van de elektrische activiteit van de hartspier. Het apparaat waarmee dit gemeten wordt heet een elektrocardiograaf. Een spiercel trekt samen onder invloed van natrium-, kalium- en calciumionen die door de celmembraan heen en weer worden getransporteerd. Het ladingstransport en de elektrische activiteit gaan vooraf aan de mechanische activiteit.\nHet aan de buitenkant van het lichaam afgeleide ecg is een registratie van de resulterende som van al die afzonderlijke potentialen van alle hartspiercellen samen in de tijd. De gemeten elektrische spanning is in de orde van grootte van 1 millivolt, er is dus gevoelige apparatuur nodig. Ook moet de pati\u00ebnt goed stilliggen om de meting niet door de activiteit van andere spieren te storen.\nUit een ecg is veel informatie te krijgen over de werking van de hartspier, met name bij ritmestoornissen. Over de pompwerking van het hart geeft het echter alleen op indirecte wijze informatie. Bij zuurstoftekort van de hartspier zijn ook karakteristieke afwijkingen zichtbaar.\nDe Nederlandse arts Willem Einthoven heeft een zeer vooraanstaande rol gespeeld bij de ontwikkeling van de elektrocardiografie. Hij vond in Leiden het ecg uit als diagnostisch instrument en ontving daarvoor de Nobelprijs voor de Fysiologie of Geneeskunde in 1924.\nElementen van het ecg.\nHet ecg wordt van links naar rechts gelezen. Een 'groot' hokje (vijf kleine hokjes) komt bij een registratiesnelheid van 25\u00a0mm per seconde overeen met 0,2 seconden; een klein hokje is dus 0,04 seconden. Twee grote verticale hokjes (10 streepjes, 1\u00a0cm) komt overeen met 1 millivolt (mV). Op een ecg staat normaal gesproken een ijkstreep, omdat andere standen van de recorder mogelijk zijn, wat de juiste beoordeling kan verstoren als de beoordelaar zich daarvan niet bewust is.\nEen serieus probleem bij het opnemen van een ecg is de meestal aanwezige stoorspanning van het lichtnet, die doorgaans groter is dan de te meten spanningen. Met een verschilversterker kan deze stoorspanning, die over het hele lichaam doorgaans ongeveer gelijk is, weggewerkt worden. Een deel van deze ten opzichte van het zeer laagfrequente ecg-signaal blijft herkenbaar in de 'dikte' van het ecg-signaal tussen de opeenvolgende QRS-complexen en is voor de beoordeling van hartfilmpjes inmiddels bijna onmisbaar, hoewel het met de huidige techniek eenvoudig is om het stoorsignaal helemaal te verwijderen.\nOp het ecg zijn als belangrijkste elementen de 'P-golf', het 'QRS-complex' en de 'T-golf' te zien; na de T-golf volgt soms nog een zichtbare 'U-golf'. Zowel de grootte als de tijdsduur van en tussen deze elementen geven informatie, evenals de verschillen tussen metingen gedaan vanuit verschillende richtingen ten opzichte van het hart (\"afleidingen\").\nAfleidingen.\nDe gemeten uitslagen wisselen sterk met de plaats op het lichaam waar de spanning wordt gemeten. Standaard worden elektroden aan de linker- en rechterarm en het linkerbeen bevestigd. Hiermee zijn de volgende afleidingen te maken: (LA = linkerarm etc.) \nen de zes precordiale afleidingen: langs een traject op de borstkas worden een zestal contacten gemaakt genaamd V1-V6. De anatomisch correcte plaatsen zijn: \nAllerlei criteria voor ecg-beoordeling gaan uit van een correcte plaatsing van de elektroden. \nEen ecg dat niet op de juiste wijze is gemaakt, kan niet betrouwbaar gebruikt worden bij de diagnostiek.\nTegenwoordig kan door ambulancepersoneel direct ter plaatse een 12-afleidingen-ecg worden gemaakt. Op basis van de bevindingen wordt de behandeling begonnen.\nHet is overigens mogelijk dat er weliswaar elektrische hartactiviteit is, maar geen effectieve pompwerking (polsloze elektrische activiteit (PEA), vroeger \"elektromechanische dissociatie\" genoemd). Als correctie van deze situatie niet mogelijk is, zal de pati\u00ebnt na enkele minuten overlijden. Dit wordt vooral gezien tijdens reanimaties.\nNaamgeving.\nHet ecg wordt ook wel hartfilmpje genoemd. Het gebruik stamt nog uit de beginperiode van het ecg toen de afleidingen met licht op lichtgevoelige drager werd gemaakt."}
{"id": "6380", "revid": "3", "url": "https://nl.wikipedia.org/wiki?curid=6380", "title": "Suikerziekte", "text": ""}
{"id": "6381", "revid": "68186024", "url": "https://nl.wikipedia.org/wiki?curid=6381", "title": "Soennisme", "text": "Het soennisme (Arabisch: \u0623\u0647\u0644 \u0627\u0644\u0633\u0646\u0629 \u0648\u0627\u0644\u062c\u0645\u0627\u0639\u0629, 'ahl as-sunnah wa l-jam\u0101\u02bbah' of afgekort: \u0623\u0647\u0644 \u0627\u0644\u0633\u0646\u0629, 'ahl as-sunnah') is de stroming binnen de islam met de meeste aanhangers en het grootste verspreidingsgebied. Het soennisme is verdeeld in verschillende madhahib (rechtsscholen), die zonder noemenswaardige onderlinge conflicten naast elkaar bestaan.\nNaam.\nDe naam soennisme is afgeleid van het woord Arabische woord \"soenna\" wat 'traditie' (van de profeet Mohammed) betekent. De volledige naam van het soennisme is \"ahl as-sunnah wa l-jam\u0101\u02bbah\" (de volgelingen van de traditie en de gemeenschap), vaak afgekort met \"ahl as-sunnah\" (de mensen van de traditie).\nBronnen.\nSoennitische moslims volgen de traditie die gebaseerd is op het leven van de laatste profeet van de islam, Mohammed. De Hadith, een verzameling overleveringen van het spreken, handelen en goedkeuringen van Mohammed, heeft naast het heilige boek van de moslims, de Koran, groot gezag voor soennieten. Ook de instemming van de sahaba, de eerste moslims, 'idjma-as-Sahaba' genaamd over bepaalde specifieke zaken, en de 'qiyaas', analogie, met deze en andere voorvallen zijn bronnen binnen de soennitische stroming van de islam.\nGeschiedenis.\nHet soennisme is evenals het sjiisme ontstaan uit de strijd om de rechtmatige opvolging van Mohammed, die begon na zijn dood in het jaar 632. De soennieten gaan ervan uit dat Mohammed tijdens zijn leven geen opvolger heeft aangeduid, en ook niet heeft aangegeven hoe een opvolger bepaald moest worden. De strijd ging tussen aanhangers van Mohammeds neef en schoonzoon Ali en die van de kaliefen. De soennieten zijn volgelingen van de laatsten. De eerste kalief was Mohammeds schoonvader Aboe Bakr.\nNa de eerste vier gekozen kaliefen was het grote schisma binnen de islam een feit en kwam het kalifaat in handen van opeenvolgende soennitische dynastie\u00ebn, de Omajjaden en de Abbassiden. Hun invloed strekte zich via veroveringsoorlogen binnen enkele generaties uit van Spanje (de Pyrenee\u00ebn) tot aan de Punjab in oostelijk India.\nHet soennisme krijgt veel kritiek van aanhangers van andere islamitische stromingen en van buitenaf, omdat het qua praktisering, hadith-keuze en leer te veel be\u00efnvloed zou zijn door de Omajjaden. \nSoennieten en sjiieten.\nSoennitische theologie wijkt op bepaalde punten af van die van de sjiieten. Het belangrijkste verschil zit in de opvolging van leiderschap na de profeet Mohammed. De soennieten geloven dat de profeet niemand heeft aangewezen. De sjiieten geloven echter dat de profeet heel duidelijk was wie de leider moest zijn over de moslims na zijn dood, Ali ibn Aboe Talib (neef en schoonzoon van de profeet).\nVerspreiding.\nCirca 90% van alle moslims, ook die in het Westen leven, is soennitisch. De andere stromingen zijn het sjiisme, beleden in Iran, Irak, Azerbeidzjan en het ibadisme, beleden in Oman. De oemma is de wereldwijde islamitische gemeenschap.\nRechtsscholen.\nDe Soenna zoals vastgelegd in de 6 Hadith-verzamelingen wordt ge\u00efnterpreteerd door juristen van 4 Soenni \"madhabs\", scholen van jurisprudentie: \"Hanafi\", \"Hanbali\", \"Maliki\" en \"Shafi'i\", en vormen naast de koran als primaire bron voor de regels van de islamitische wet, de Sharia, die praktisch ieder aspect van het leven, van persoonlijke hygi\u00ebne tot macro-economie, bestrijkt."}
{"id": "6382", "revid": "591058", "url": "https://nl.wikipedia.org/wiki?curid=6382", "title": "Sjiisme", "text": "Het sjiisme (Arabisch: \u0627\u0644\u0634\u064a\u0639\u0629, Perzisch: \u0634\u06cc\u0639\u0647 - sji'a, letterlijk: volgeling of partij), is een van de twee grote ideologische stromingen binnen de islam waarvan de andere het soennisme is. Sji'a is een korte vorm van sji'at Ali (Arabisch: \u0634\u064a\u0639\u0629 \u0639\u0644\u064a, \u0161\u012b\u02bfat \u02bfAl\u012b)\u201a de volgelingen van Ali.\nSjiisme komt vooral voor in Iran, waar de geschriften van het sjiisme grotendeels de wetten vormen, maar ook in Azerbeidzjan, Bahrein, Turkije en Irak. Tevens vormen sjiieten een substanti\u00eble minderheid in Pakistan, Libanon, Jemen, Syri\u00eb, Afghanistan en diverse Golfstaten.\nSjiieten of shi'a zijn volgelingen van de islamitische profeet Mohammed. Zij geloven dat Mohammed zelf Ali ibn Aboe Talib (Mohammeds neef; getrouwd met zijn dochter Fatima) als zijn opvolger aanwees. In het sjiisme staat de religieuze en politieke opvolging van Mohammed over de Hidjaz, het Arabisch Schiereiland en later Perzi\u00eb centraal. Sjiieten baseren het volgen van Ali als leider na Mohammed op verschillende overleveringen (Hadith) van Mohammed en zijn uitleg van bepaalde ayat uit de Koran. \nDe sjiieten verwerpen de eerste drie kaliefen van het soennisme als politieke en religieuze leiders (Aboe Bakr, Omar I en Oethman ibn Affan) en zien hen als usurpators. De twee stromingen werden pas definitief gescheiden nadat imam Hoessein \u2013 Mohammeds kleinzoon \u2013 in 680 in Karbala (in Irak) met meerdere van zijn familieleden werd onthoofd door de generaals van Yazid I, de toenmalige heerser en zoon van Moe'awija I. Hiernaar wordt door de sjiieten verwezen als \"de tragedie van Karbala\" en het martelaarschap van Hoessein, die jaarlijks wereldwijd wordt herdacht middels bijeenkomsten waarin lering wordt getrokken uit het verhaal en idealen van Hoessein.\nWat sjiieten geloven.\nKoran en soenna.\nSjiieten (afgeleid van Shia, wat \"volgeling\" betekent) geloven in de Koran als het woord van God en in de soenna (bestaande uit geverifieerde bijdragen die men Hadith noemt) als de overgeleverde levensnormen van Mohammed. Dit zijn de bronnen waarop de sjiieten hun wetten en regels baseren. In de soenna zoals sjiieten die volgen, worden niet alle vroege teksten (Hadith) erkend als authentiek. Reden hiervoor is dat de Hadith zijn opgenomen in talloze verzamelingen, die veelal rond 800-850 zijn opgetekend. Aangezien na het overlijden van Mohammed er vele, niet te verifi\u00ebren bronnen van Hadith zijn geschreven (volgens tellingen zelfs tot 600.000), nemen de sjiieten alleen de Hadith aan die te herleiden zijn tot de bloedverwanten van Mohammed zelf. Om dit systeem van authenticiteit te beveiligen werken de sjiieten met een zogeheten \"ketting\" van overleveringen. Dat betekent dat de identiteit van de bron steeds wordt vermeld net zo lang tot de bron te herleiden is naar Mohammed zelf.\nAhl al-Bayt en de twaalf imams.\nMohammed, Ali ibn Aboe Talib (neef van Mohammed), Fatima (de dochter van Mohammed en vrouw van Ali) en Ali's zonen Hassan ibn Ali en Hoessein ibn Ali worden leden van de Ahl al-Bayt genoemd, wat \"mensen van Het Huis\" betekent. Hiermee wordt verwezen naar het 'heilige' huishouden of anders gezegd de 'specifieke familieleden' van de profeet Mohammed.\nAli is voor de sjiieten de belangrijkste persoon na de profeet Mohammed. Ali is volgens zowel soennitische als sjiitische overleveringen de enige persoon die ooit in de Ka\u00e4ba (het heiligdom voor moslims) is geboren. Daarnaast is hij voor een groot deel van zijn jeugd opgevoed door Mohammed.\nIn de ithna ashri, de grootste stroming binnen het sjiisme, zijn er twaalf imams bestaande uit Ali (eerste imam) en zijn twee zonen Hassan (tweede imam) en Hoessein (derde imam) en de negen nakomelingen uit de lijn van Hoessein die elkaar opvolgden. Van deze twaalf imams worden de eerste zes ook erkend in het isma\u00eflisme, de op een na grootste stroming binnen het sjiisme. De eerste vier imams worden ook erkend in het za\u00efdisme, de op twee na grootste stroming binnen het sjiisme. Daarnaast worden er binnen het isma\u00eflisme en het za\u00efdisme imams erkend die niet in de ithna ashri worden erkend. De taak van de imams in het sjiisme is het beschermen van de filosofie en ware uitleg (tafsir) van de Koran en daarmee de islam als godsdienst.\nDe sjiieten geloven dat de voor hun heilige imams en huisgenoten van Mohammed werden tegengewerkt of gedood door de latere dynastie\u00ebn. Volgens de sjiieten van de ithna ashri zouden alle imams, behalve de twaalfde imam (Mohammed al-Mahdi) de martelaarsdood zijn gestorven. Tevens is onderdeel van hun credo dat deze imam door God verborgen wordt gehouden om niet te worden vervolgd en de sjiieten te voorzien van leiding op aarde.\nDe sjiieten geloven net als de soennieten in \u00e9\u00e9n God, de profeet Mohammed als laatste boodschapper, in de Koran als het woord van God. Het belangrijkste verschil is het geloof dat de imams als leiders worden gezien die gekozen zijn door God om de boodschap van de islam te beschermen en uit te leggen.\nSjiieten behorende tot de ithna ashri en het isma\u00eflisme geloven dat de imams zondeloos zijn aangezien zij na de laatste profeet, Mohammed door Allah zijn aangewezen als leiders voor de gehele mensheid. Dit baseren zij op soera De Partijscharen 33. Soennieten geloven dat alleen profeten zonder zonden kunnen zijn.\nMahdi.\nSjiieten hebben de overtuiging dat de ware, door God gezonden imam, de Mahdi, eens zal terugkeren om vrede en rechtvaardigheid te stichten. Het verschil tussen sjiieten en soennieten op dit punt: de sjiieten geloven dat imam Mahdi al is geboren (in de ithna ashri is dit Mohammed al-Mahdi, de twaalfde imam) en op latere leeftijd door God is bevolen om zich terug te trekken van de mensheid. Bij zijn terugkeer zal hij worden vergezeld door Isa (Jezus) die wordt gezien als profeet in de islam. Soennieten geloven ook in zijn terugkeer, maar geloven meestal dat hij nog geboren moet worden.\nOverige verschillen met soennieten.\nBijzondere kenmerken van de sjiieten zijn de belangrijke plaats van de imams, de nadruk op hun positie als bloedverwanten van Mohammed, hun martelaarschap, de rol van de mystiek, de heilige plaatsen, de bedevaarten, de grote feesten en openbare rouw tijdens de maand moeharram (oktober). In deze maand vormt de Asjoera (letterlijk: de tiende) het hoogtepunt van de tiendaagse rouwperiode om de martelaarsdood en afslachting van Imam Hoessein, en zijn familieleden waaronder zijn vrouw en de meeste van zijn kinderen waaronder de brute moord op zijn zes maanden oude baby in 680. De herdenkingen vinden op deze tiende dag een climax. Tijdens Asjoera bezoeken de gelovigen eerst de moskee. Ze sluiten de avond af met het navertellen van wat er nabij Karbala was gebeurd. De gelovigen herbeleven met het vertellen van emotionele verhalen het drama rond imam Hoessein ibn Ali. Zo wordt symbolisch het lijden en pijn van Hoessein meegedragen.\nHet fysiek zien van Allah is volgens de sjiieten onmogelijk, wel is God waar te nemen met het hart. De reden hiervoor is onder andere dat Allah volgens het sjiisme geen creatie is die je kunt waarnemen zoals je andere creaties waarneemt. Soennieten daarentegen geloven dat een mens God in fysieke vorm kan waarnemen na de dood en nemen beeldspraak soms letterlijk. Tegengesteld aan wat vaak over het sjiisme wordt verteld, geloven sjiieten niet dat de Koran is vervalst of onvolledig zou zijn. Een kritiekpunt op de wijziging van de Koran stamt uit overleveringen binnen de sjiitische literatuur en exegese van de Koran waarin vaak bestaande verzen anders zijn verwoord en klassieke geleerden binnen de ithna ashri die dit standpunt verdedigd hebben. Wel zijn zij ervan overtuigd dat enkel Mohammed en zijn familieleden de ware betekenis/uitleg van de Koran hebben gedefinieerd en daarmee het noodzakelijk is om die uitleg te volgen, aangezien hun kennis door God is gegeven en zij dit niet, zoals velen beweren, zelf hebben bedacht. Het grootste bewijs hiervan is voor de sjiieten de negende imam Mohammed ibn Ali Al Jawad die op zeer jonge leeftijd (8-9 jaar oud) volledige kennis over wetenschap, wetten en complexe juridische zaken, en religieuze en ethische kwesties beschikte die destijds onge\u00ebvenaard was door de hooggeleerde mensen over de wereld.\nEen sayed heeft een bijzondere plek in het sjiisme. Een sayed is een bloedverwant van een van de twaalf imams. Uiteindelijk is elke sayed dus bloedverwant van Mohammed.\nDe sjiieten zijn van mening dat geen enkel mens het recht heeft anderen te discrimineren, laat staan het plegen van geweld tegen anderen op basis van hun afkomst of overtuiging. Ook zijn ze, net als een groot deel van de soennieten, van mening dat moslims elkaar niet moeten bestrijden maar ondanks de verschillen als broeders moeten leven. De sjiieten zien hier een groot voorbeeld in imam Ali ibn Aboe Talib die als een van zijn bekendste uitspraken over anderen heeft gezegd: Mensen zijn van twee soorten; of ze zijn je broeders in religie of ze zijn je gelijken als mens\". Deze typerende en krachtige uitspraak van Ali ibn Aboe Talib is namens de Verenigde Naties in 1997 door Kofi Annan geroemd.\nTwee grote martelaren.\nAli werd in het jaar 656 als opvolger van Oethman gekozen en werd daarmee de vierde kalief. Nadat de derde kalief Oethman werd vermoord door rebellen behorende tot de khawaridj, ontstond er onenigheid over de daadkrachtigheid van Ali in het vervolgen van de moordenaars van de derde kalief. Onder degenen die hiertegen bezwaar hadden was de toenmalige gouverneur Moe'awiya ibn Aboe Sufyan die tot dezelfde stam als Oethman behoorde. Het geruzie tussen de twee partijen mondde echter uit in twee veldslagen. De Slag van de Kameel in het jaar 656 en de Slag bij Siffin in het jaar 657 waarbij vele duizenden mensen het leven lieten. Ali werd in het jaar 661 vermoord door een rebellerende partij, de khawaridj die hij had verslagen in de Slag van Nahrawaan. Zijn opvolger en oudste zoon Hassan werd korte tijd hierna vergiftigd. Ali's tweede zoon, Hoessein, werd in de Slag bij Karbala gedood. (zie hierboven)\nIn de islamitische traditie, en in het bijzonder binnen de sjiitische islam nemen de sjahied, de martelaren, een bijzondere plaats in. Nog altijd worden Ali en Hoessein door de sjiieten vereerd als de twee grote martelaren. De heiligdommen die gebouwd zijn rond hun graftombes in de Iraakse steden Najaf, Koefa en Karbala zijn voor de sjiieten zeer heilige plaatsen. Martelaarschap is een van de principes die binnen het sjiisme een belangrijke plaats innemen. Deze gebeurtenissen markeren het grote 'schisma' (fitna) binnen de islam.\nStromingen binnen het sjiisme.\nBinnen het sjiisme zijn er drie belangrijke stromingen.\nIthna ashri.\nHet grootste deel van de sjiieten behoort tot de ithna ashri die ook wel de \"twaalvers\" worden genoemd omdat zij na Ali nog elf andere imams hebben gekend. Zij geloven dat de twaalfde en laatste imam, Mohammed al-Mahdi, door God wordt beschermd en aan het einde der tijden terug zal keren om vrede en rechtvaardigheid te stichten. Landen met een demografische meerderheid van twaalvers zijn: Azerbeidzjan, Bahrein, Irak, Iran en Libanon. Afghanistan, Pakistan en Saoedi-Arabi\u00eb hebben een aanzienlijke demografische minderheid van twaalvers.\nIsma\u00eflisme.\nEen andere stroming binnen het sjiisme is het isma\u00eflisme. In aantallen is deze stroming veel kleiner dan de ithna ashri, maar de aanhangers van deze stroming hebben in de loop van de geschiedenis veel invloed gehad. Zo stichtten zij ooit een groot rijk dat zich in zijn hoogtijdagen uitstrekte van de Atlantische Oceaan in Afrika, tot aan de heilige steden Jeruzalem, Mekka en Medina. Het Fatimidenrijk, zoals dit rijk wordt genoemd, bestond van het jaar 909 tot 1171. Isma\u00eflieten erkennen de eerste zes van de twaalf imams. Landen met aanzienlijke minderheden isma\u00eflieten: Pakistan en India (in de regio Kasjmir).\nNa de ineenstorting van het Fatimidenrijk, wisten isma\u00eflieten een aantal forten in Perzi\u00eb te veroveren, onder andere het fort van Alamout. Deze groep isma\u00eflieten kwam bekend te staan onder de naam Assassijnen. Ze stonden erom bekend dat ze, als ze bedreigd werden, niet schuwden om de leiders van hun vijanden door middel van aanslagen om het leven te brengen. Tegenwoordig zijn de isma\u00eflieten verspreid over de hele wereld. Voor de meeste isma\u00eflieten is prins Shah Karim, Aga Khan IV de 49e imam (waarbij Ali de eerste imam is).\nZa\u00efdisme.\nDeze kleinere stroming staat ook wel bekend als de \"vijvers\" omdat zij de eerste vier van de twaalf imams erkennen, maar met de ithna ashri van mening verschillen over de vraag wie de vijfde imam is. Het za\u00efdisme is een vrij gematigde stroming die vooral in Jemen een belangrijk deel van de bevolking uitmaakt. Noord-Jemen heeft van 898 tot 963 een regerende imam gekend die tot het za\u00efdisme behoorde. Landen met een aanzienlijke demografische minderheid vijvers: Jemen (het voormalige koninkrijk Noord-Jemen, de voormalige republiek Noord-Jemen) en het zuidwesten van Saoedi-Arabi\u00eb. Ook de Houthi's horen in meerderheid bij het za\u00efdisme.\nNederland.\nIn Nederland zijn er verschillende sjiitische organisaties die bijeenkomsten organiseren. Een belangrijke ontmoetingsplaats voor sjiieten in Nederland is het \"Islamitisch Centrum Mehfil-e-Ali en Stichting Al Cauthar\" te Den Haag.\nSpelling.\nVolgens het Groene Boekje is \"sjiisme\" de juiste spelling, evenals \"sjiiet(en)\" en \"sjiitisch\". Andere varianten zoals \"sji'isme\" en \"shi'isme\" komen echter veelvuldig voor.\nHet Witte Boekje vermeldt de schrijfwijzen \"sjiiet\" en \"sjiitisch\"."}
{"id": "6383", "revid": "5210", "url": "https://nl.wikipedia.org/wiki?curid=6383", "title": "Diabetes mellitus", "text": "Diabetes mellitus is een aandoening die wordt gekenmerkt door herhaaldelijke hyperglykemie: herhaaldelijk - chronisch - verhoogde bloedglucose- of \"bloedsuiker\"waarden. Vandaar de Nederlandstalige aanduiding 'suikerziekte', of kortweg 'suiker'.\nWat een normale bloedglucosewaarde precies inhoudt en hoe een meting moet worden verricht, is internationaal vastgelegd, met per land een soms iets andere invulling. Continue hyperglykemie veroorzaakt glucosurie (\"suikerverlies via de urine\"), polyurie (\"veel urineren\") en polydipsie (\"veel drinken\"). Langdurige hyperglykemie kan uiteindelijk leiden tot een coma, als een juiste diagnose en behandeling uitblijven.\nVoorkomen.\nWereldwijd hadden in 2010 zo'n 180 miljoen mensen diabetes. Ruim 95% van alle gevallen betreft diabetes type 2. Van de naar schatting 800.000 Nederlanders met deze ziekte, waren er zo'n 250.000 die diabetes hadden zonder het te weten. Het Nederlandse ministerie van Volksgezondheid (VWS) heeft in 2005 van diabetes een speerpunt gemaakt, om de Nederlandse diabeteszorg te verbeteren. Volgens de Nederlandse diabetesorganisaties en het ministerie van VWS krijgt twee derde van de diabetici onvoldoende goede zorg.\nDiabetes Mellitus (DM) type 1 en 2 komen beide in alle leeftijdscategorie\u00ebn voor, echter type 2 bij het Kaukasische (blanke) ras vooral na het 40e levensjaar. Bij andere etnische groepen begint het vaak al op jongere leeftijd. Vooral mensen van Hindoestaanse, negro\u00efde, mediterrane of Aziatische afkomst hebben een extra hoge kans om DM type 2 te ontwikkelen. Deze personen dienen vanaf kinderleeftijd al gescreend te worden. Van de pati\u00ebnten met DM type 2 heeft zo'n 80-85% overgewicht. Daarnaast staat DM type 2 bekend om de familiaire belasting. Bij DM type 1 is dit veel minder het geval.\nInvloed van suikerinname in eerste drie levensjaren.\nBrits onderzoek van 2024 toonde een verband aan tussen de suikerinname gedurende de eerste drie levensjaren en de ontwikkeling van diabetes type 2. De onderzoekers vergeleken hiervoor personen geboren v\u00f3\u00f3r 1953, toen suiker in het Verenigd Koninkrijk op de bon en daarmee moeilijk te krijgen was, met personen geboren na 1953. Uit het onderzoek volgde dat een suikerrantsoenering in de eerste duizend dagen het risico op diabetes type 2 op zestigjarige leeftijd verkleinde met 35 procent. Wie toch diabetes kreeg, kreeg dit gemiddeld vier jaar later dan wie als baby of peuter w\u00e9l onbeperkt toegang tot suiker had. Vergelijkbare resultaten waren er voor het hebben van een verhoogde bloeddruk.\nDiagnose.\nDe conventie stelt dat de ideale bloedglucosewaarde, de bloedglucosespiegel, afhankelijk van omstandigheden, tussen de 4 en de 8\u00a0mmol/liter bloed dient te liggen. Een normale nuchtere waarde, niet direct na een maaltijd, ligt tussen de 4 en de 5,6\u00a0mmol/l (of tussen de 60 en de 160\u00a0mg (glucose)/dl (bloed)). Indien de 'nuchtere' waarden bij een onbehandeld persoon boven de 7\u00a0mmol/l en 'niet-nuchter' (direct na een maaltijd) boven de 11,0\u00a0mmol/l liggen, spreekt men van diabetes mellitus (suikerziekte). In het grijze gebied tussen deze grenswaarden spreken sommigen wel, anderen niet van diabetes. Landelijk en internationaal worden over deze waarden periodiek afspraken gemaakt, of ze worden herzien door medici op grond van nieuwe onderzoeksresultaten. Meestal wanneer men symptomen van diabetes mellitus heeft, zitten de bloedsuikerwaarden royaal boven de streefwaarden.\nOm zeker te weten of een persoon diabetes heeft en welk type diabetes, dient bij het bloedonderzoek niet alleen de bloedglucosewaarde bepaald te worden, maar ook het c-peptide- en het insulinegehalte van het bloed. Een type-1-pati\u00ebnt vertoont een verhoogde bloedglucosewaarde, en produceert nauwelijks tot geen c-peptide meer; een type-2-pati\u00ebnt vertoont meestal (maar niet altijd) een verhoogde bloedglucosewaarde, die altijd gepaard gaat met een verhoogd insuline-niveau.\nEtymologie.\nDe naam diabetes mellitus (Grieks \"diab\u00e8t\u00e8s\" = sifon, van \"dia\" = door[heen], \"bainoo\" = gaan en Latijn \"mellitus\" = honingzoet), letterlijk \"zoete doorstroom\" of zoete urine, is ontstaan door de zoete smaak van de urine van deze pati\u00ebnten. V\u00f3\u00f3r de chemische analyse van urine mogelijk werd, was een arts aangewezen op de eigen zintuigen. Het proeven van de urine was een gangbare manier van onderzoeken. Een andere wijze was de urine in een schoteltje buiten te zetten en te kijken of er wespen en andere insecten op afkwamen.\nOorzaak van de ziekte (pathogenese).\nDiabetes is een ongeneeslijke stofwisselingsziekte waarbij het lichaam onvoldoende energie uit glucose kan halen. De in het bloed aanwezige glucose, of \"bloedsuiker\", afkomstig van de spijsvertering, kan in de meeste cellen (insulineafhankelijke cellen) alleen vanuit het bloed opgenomen worden als het bloed tevens voldoende insuline bevat, \u00e9n als er werkende insuline-receptoren op de lichaamscellen aanwezig zijn. De precieze oorzaak van diabetes type 1 is nog niet bekend. Bij het ontstaan van diabetes type 2, spelen onder meer overgewicht, onvoldoende lichaamsbeweging en genetische factoren een rol. Diabetes type 2 is veruit de meest voorkomende vorm van diabetes. Ook roken vergroot het risico op het ontwikkelen van diabetes type 2, de kans is 30 tot 40% hoger.\nDe bekendste problemen bij diabetes zijn:\nGevolgen.\nWanneer de glucose niet of onvoldoende in de cellen opgenomen kan worden, stijgen de bloedglucosewaarden; er treedt hyperglykemie op. Dit heeft diverse gevolgen:\nComplicaties.\nOp de lange termijn kunnen verdere complicaties optreden, dit hangt veelal af van hoe regelmatig de pati\u00ebnt een te hoge bloedsuikerspiegel heeft:\nClassificaties.\nJuveniele versus ouderdomsdiabetes.\nToen de pathogenese van diabetes nog onbekend was, klasseerde men de pati\u00ebnten volgens de symptomen. De jeugdige (\"juveniele\") vorm was een ernstige vorm die reeds in de kindertijd tot uiting kwam. De kinderen waren erg mager, hun spieren 'smolten' weg en ze stierven jong.\nDe ouderdomsdiabetes trad pas op latere leeftijd op en was een mildere vorm. Oorzaak en behandeling waren onbekend.\nInsuline-afhankelijke versus insuline-onafhankelijke diabetes.\nToen het onderliggende probleem eenmaal beter werd begrepen, deelde men de diabetes in op basis van de behandeling. Type 1 of insuline-afhankelijke vorm was de ernstigste vorm, waaronder ook de voormalige juveniele diabetes viel, type 2 was de insuline-onafhankelijke diabetes waaronder de meeste van de voormalige 'ouderdomsdiabetici' vielen.\n\u03b2-celdestructie versus intacte \u03b2-cellen.\nTegenwoordig wordt het ontstaan van diabetes nog wat beter begrepen en klasseert men diabetes in een \u03b2-cel-destructieve diabetes (type 1), en \u03b2-cel-intacte diabetes (type 2).\nAangezien type 2, door de westerse leefstijl - overgewicht, weinig lichaamsbeweging, steeds vaker bij mensen van onder de 50 optreedt, is de term \"ouderdomsdiabetes\" niet meer van toepassing.\nBij diabetes type 1 maakt de alvleesklier onvoldoende insuline aan. Dit is het gevolg van de grootschalige vernietiging van de insuline-producerende \u03b2-cellen in de eilandjes van Langerhans. In dit geval is sprake van een absoluut tekort aan insuline.\nMogelijke oorzaken zijn:\nType 1 is bij kinderen en jongeren veruit de meest voorkomende vorm. De meeste gevallen van type 1 ontstaan door auto-immuundestructie. Deze vorm openbaart zich soms al in het tweede levensjaar. Als type 1 zich na de leeftijd van 25 jaar voordoet spreekt men van LADA: \"Latent Auto-immune Diabetes in Adults\": latente auto-immune diabetes bij volwassenen. Door het toenemend aantal kinderen met overgewicht groeit echter het aandeel van type\u00a02-diabeten onder kinderen met diabetes.\nBij diabetes type 2 zijn er voldoende \u03b2-cellen in de alvleesklier aanwezig. Absoluut is er dus voldoende insuline aanwezig, maar het lichaam reageert er onvoldoende op. Er is sprake van een relatief tekort aan insuline.\nOorzaken hiervan kunnen zijn:\nType 2 komt voor in alle leeftijdsgroepen, maar met name bij ouderen en mensen met overgewicht. Waarom overgewicht kan bijdragen tot ontwikkeling van DM-type II is nog niet geheel duidelijk, maar vrije vetzuren (NEFA's, non-esterified fatty acids) spelen in ieder geval een rol:\nZwangerschapsdiabetes is een bijzonder geval van diabetes type 2, waarbij de moederkoek hormonen, waaronder HPL en cortisol, aanmaakt, die in het bloed van de moeder terechtkomen, en die de werking van de insuline van de moeder tegenwerken. De alvleesklier van de moeder moet twee tot drie maal meer insuline produceren om hetzelfde effect te behouden in de cellen. Indien de alvleesklier van de moeder hiertoe niet in staat is, ontstaat er zwangerschapsdiabetes. Deze vorm van diabetes verdwijnt meestal enkele dagen na de geboorte van het kind. Toch hebben dergelijke moeders later een duidelijk grotere kans op diabetes type 2. Het komt in de zwangerschap ook wel voor dat de nier wat glucose doorlaat zonder dat de glucosewaarden die in het bloed gemeten worden verhoogd zijn: er bestaat dan alleen een verlaagde nierdrempel voor glucose.\nAmerikaans onderzoek heeft aangetoond, dat hoe jonger een vrouw voor het eerst ongesteld wordt, hoe groter de kans op diabetes type 2. \nBehandeling.\nDe behandeling van diabetes type 1 en 2 heeft veel overlap, maar is op bepaalde aspecten fors afwijkend. Zo worden voor beide typen diabetes het volgen van een dieet, en verandering van levensstijl geadviseerd. Bij type 1-diabetes is insuline echter een cruciaal onderdeel van de behandeling, terwijl bij type 2-diabetes meestal gestart wordt met niet-insuline-glucoseverlagende medicatie.\nLeefstijladviezen.\nZoals verderop besproken is het van groot belang om te letten op de inname van koolhydraten, zowel zetmeel als suikers. Aangeraden wordt om te sporten, omdat dit hyperglykemie tegengaat; dat komt doordat de gebruikte skeletspieren geen insuline nodig hebben om glucose op te nemen. Het is bij mensen met diabetes van nog meer belang dan bij andere groepen dat zij niet roken, een normaal gewicht handhaven, aan lichaamsbeweging doen en een eventuele hoge bloeddruk en hoog cholesterol laten behandelen.\nGlucose verlagende medicatie.\nVoor de behandeling van diabetes type 2 zijn intussen meerdere types medicijnen beschikbaar, die kunnen ingedeeld worden in de volgende groepen:\nBiguaniden.\nVan de biguaniden is in Nederland alleen metformine op de markt. Dit orale medicijn is over het algemeen de eerste keus bij de behandeling van diabetes type 2. Het precieze werkingsmechanisme is nooit geheel opgehelderd, maar er wordt aangenomen dat metformine de aanmaak van glucose vanuit glycogeen in de lever vermindert, en de gevoeligheid voor insuline in de spieren verbetert.\nAlfa-glucosidase remmers.\nHoewel het niet vaak wordt voorgeschreven, is acarbose wel beschikbaar. Dit orale medicijn remt de werking van het spijsverterings-enzym \u03b1-glucosidase in de dunne darm. Hierdoor wordt de afbraak van complexe koolhydraten tot eenvoudige suikers afgeremd, waardoor er vanuit de haarvaten in de darmwand minder glucose in het bloed komt. Een belangrijke bijwerking is winderigheid, aangezien de niet afgebroken koolhydraten door bacteri\u00ebn in de darmflora worden omgezet in gassen.\nSulfonylureumderivaten.\nMeestal de tweede stap in de behandeling van diabetes type 2, na metformine, is het toevoegen van een sulfonylureumderivaat. Binnen deze groep medicijnen bestaan meerdere orale middelen, zoals glibenclamide, gliclazide, glimepiride en tolbutamide. Deze medicijnen stimuleren de \u03b2-cellen in de alvleesklier tot het aanmaken van meer insuline. Hoewel deze middelen effectief de bloedglucose verlagen, geven ze vaak bijwerkingen als gewichtstoename en hypoglykemie (te lage bloedsuiker).\nThiazolidinedionen.\nVan de thiazolidinedionen is pioglitazon beschikbaar. Deze orale middelen bevorderen de insulinegevoeligheid van het vetweefsel, de skeletspieren en de lever (door het stimuleren van 'peroxisomal proliferator activated receptor type gamma', of PPAR-\u03b3). Voordeel van de thiazolidinedionen is dat ze effectief het glucose verlagen, en daarnaast ook leververvetting verminderen. Nadelen van deze middelen zijn gewichtstoename, en een wat hoger risico op botbreuken.\nGLP-1 receptor agonisten.\nGlucagon-like peptide-1, kortweg GLP-1, is een darmhormoon dat normaal vrijkomt na voedselinname, en dat de alvleesklier stimuleert om insuline aan te maken. Daarnaast remt het de maaglediging richting de dunne darm, en onderdrukt het de glucose-aanmaak, vanuit glycogeen, in de lever. GLP-1 receptor agonisten zijn middelen gebaseerd op dit hormoon. Deze medicijnen verlagen krachtig het glucosegehalte van het bloed, en zorgen voor gewichtsafname, door onderdrukking van het hongergevoel. Er zijn meerdere middelen op de markt, waarvan de meeste worden toegediend met een onderhuidse injectie: dulaglutide (1x per week), exenatide (2x per dag of 1x per week), liraglutide (1x per dag), lixisenatide (1x per dag), semaglutide ('Ozempic', 1x per week). Er is ook orale variant, namelijk semaglutide ('Rybelsus', 1x per dag). De GLP-1 receptor agonisten zijn ook bewezen effectief tegen hart- en vaatziekten die vaak een complicatie zijn van diabetes. Een nadeel van dit type medicijn is dat het vaak bijwerkingen heeft op het maag-darmkanaal, zoals misselijkheid en overgeven.\nDPP-4 remmers.\nDeze middelen remmen het enzym dipeptidyl peptidase-4, waardoor er meer GLP-1 in het lichaam is. Er zijn meerdere van deze orale medicijnen beschikbaar: linagliptine, saxagliptine, sitagliptine en vildagliptine. Hoewel ze veel overlap hebben qua werkingsmechanisme als de GLP-1 receptor agonisten, zijn ze minder krachtig. Ze geven ook geen gewichtsafname (maar ook geen toename). Een groot voordeel van DPP-4 remmers is dat ze nauweliks bijwerkingen hebben.\nSGLT2-remmers.\nDit zijn de nieuwste middelen op de markt (huidige opties zijn: canagliflozine, dapagliflozine, empagliflozine en ertugliflozine), en remmen 'sodium-glucose linked transporter 2.' Dit kanaaltje is aanwezig in de nieren, en zorgt normaal voor heropname van glucose uit de urine. Dit leidt er normaal toe dat er geen energie verloren gaat. Bij pati\u00ebnten met diabetes kan dit kanaaltje verstoord raken, en te hard werken. Hierdoor kan het gaan bijdragen aan een hoge bloedsuikerspiegel. SGLT2 remmers onderdrukken dit kanaaltje, waardoor men meer glucose uit plast. Een ander voordeel is dat door dit glucoseverlies pati\u00ebnten ook afvallen. Hypoglykemie\u00ebn zijn er zelden, echter er is wel een verhoogd risico op infecties van de geslachtsorganen.\nInsuline.\nType 1 kan alleen worden behandeld met insuline. Insuline wordt ook gebruikt als diabetes type 2 niet afdoende reageert op behandeling met tabletten.\nDe behandeling van diabetes bestaat niet alleen uit medicatie. De bloedglucosespiegel moet zo stabiel mogelijk worden gehouden door een combinatie van medicatie, dieet en bewegen. Mensen met diabetes mogen met mate suiker gebruiken, anders dan vroeger werd gedacht. Het gaat om de totale koolhydraatinname. Diabetici dienen zich zowel te hoeden voor een hypoglykemie (te \"lage\" bloedglucosespiegel), hetgeen verholpen kan worden door koolhydraten te eten, als voor hyperglykemie (te \"hoge\" bloedglucosespiegel), in welk geval koolhydraten vermeden dienen te worden en, indien mogelijk, insuline bijgespoten moet worden. De correcte balans vinden tussen deze uitersten, bijvoorbeeld bij zware inspanningen of sport, is soms moeilijk.\nTegenwoordig wordt insuline toegediend op twee manieren.\nInsuline bestaat in zeer kort-, kort- en langwerkende vormen en verschillende samenstellingen hiervan; alle vormen moeten worden ingespoten onder de huid, of door middel van een insulinepomp worden ingebracht. Ook combinaties tussen orale medicatie en verschillende soorten insulines zijn mogelijk.\nBij lang gebruik van insuline kan een soort gewenning optreden bij pati\u00ebnten met diabetes type 1, waardoor de pati\u00ebnt meer en meer moet spuiten voor dezelfde hoeveelheid koolhydraten.\nRisico's en controles.\nMensen met diabetes hebben een grotere gevoeligheid voor bepaalde risicofactoren dan gezonden, met name roken, hoge bloeddruk en een te hoog cholesterol, samen ook wel het metabool syndroom genoemd.\nIn Nederland wordt ernaar gestreefd diabetes en alle bijkomende problemen als een geheel te behandelen, waarbij pati\u00ebnten een paar maal per jaar worden gezien.\nEr wordt dan gekeken naar:\nEen overgrote meerderheid van de diabeten (met name type 1) meet de eigen bloedglucosewaarde met een glucosemeter. De pati\u00ebnt kan zelf met een prik, meestal in de vingertop, via een kleine bloeddruppel controleren wat zijn bloedglucosewaarde is, en eventueel de hoeveelheid te injecteren insuline daarop aanpassen. Tegenwoordig kan de bloedsuiker ook worden gemeten met een sensor die in de arm geplaatst is, en die na enkele weken vervangen moet worden. Het grootste voordeel van deze sensor is dat er geen puntmeting meer gedaan wordt maar een constante meting, waardoor er een trend waargenomen kan worden op korte of langere termijn. Er kan zoveel als nodig gemeten worden, en vingerprikken is enkel bij twijfel of, indien de sensor dit vereist, bij kalibratie nog noodzakelijk. Deze \"zelfcontrole\" is van groot belang voor een zo stabiel mogelijke bloedglucosewaarde, waardoor latere complicaties zoveel mogelijk voorkomen kunnen worden.\nPreventie (voork\u00f3men) van type 2-diabetes.\nEen Cochrane Systematic Review van 2019 onderzocht of metformine de kans verlaagt om effectief diabetes type 2 en vooral de ermee geassocieerde complicaties te ontwikkelen. Deze Cochrane review includeerde 20 studies van minstens \u00e9\u00e9n jaar die het gebruik van metformine vergeleken met de werking van andere bloedsuiker-verlagende geneesmiddelen, levensstijlaanpassingen of het effect van een placebo. Alle deelnemers waren gediagnosticeerd met prediabetes, op basis van nuchtere suikerwaardemetingen, een glucosetolerantietest en/of een HbA1c-bepaling. De belangrijkste uitkomsten zijn mortaliteit, het v\u00f3\u00f3rkomen van diabetes mellitus type 2, gezondheidsgerelateerde levenskwaliteit en ernstige neveneffecten. Metformine werd zowel vergeleken met standaardzorg of als met intensieve levensstijlaanpassing. Onder standaardzorg zijn het gewone dieet- en bewegingsadvies begrepen zoals dat door de arts of via folders werd meegegeven. Vijftien studies vergeleken metformine met gewoon dieet- en bewegingsadvies, en met het effect van een toegediende placebo. De categorie 'intensief dieet en beweging', bevat studies die een levensstijl-aanpassing beoogden via het volgen van intensieve programma\u2019s. Deze bestonden bijvoorbeeld uit groepssessies, of individuele consultaties bij een di\u00ebtist of een trainer, waarbij soms ook extra materialen zoals folders, stappentellers en weegschalen werden meegegeven. De individuele evolutie van de deelnemers op vlak van dieet en beweging werd in deze studies ook strikter opgevolgd, en vaak werden nieuwe doelen bepaald aan de hand van de vooruitgang van de deelnemer. Metformine verlaagt of vertraagt waarschijnlijk het v\u00f3\u00f3rkomen van type 2-diabetes bij personen met een verhoogde bloedsuikerspiegel vergeleken met standaard advies rond dieet en bewegen. Tussen intensief dieet- en beweegadvies en behandeling met metformine is er waarschijnlijk geen verschil op het (trager) ontwikkelen van diabetes type 2. Metformine en intensief dieet en bewegen lijken momenteel de meest effectieve interventies om de kans op ontwikkeling van diabetes mellitus type 2 te verlagen bij mensen met een verstoorde nuchtere suikerwaardemeting of glucosetolerantietest. Individuele begeleiding bij het volgen van het dieet en bij het verhogen van fysieke activiteit lijkt wel belangrijk.\nOnderzoek en ontwikkelingen.\nIn Belgi\u00eb worden zo veel mogelijk nieuwe gevallen van diabetes, van pati\u00ebnten jonger dan 40 jaar, geregistreerd in het Belgisch Diabetes Register. Er wordt demografische en klinisch-biologische informatie van de pati\u00ebnten verzameld. Het doel hiervan is de mate van v\u00f3\u00f3rkomen of \"prevalentie\" van diabetes in kaart te brengen, en oorzaken en merkers van diabetes te zoeken. Merkers zijn manieren om de ziekte of het risico erop, zo vroeg mogelijk te diagnosticeren. De merkers kunnen van genetische, immunologische of hormonale aard zijn. Zo kunnen eventueel causale verbanden gelegd worden tussen respectievelijk erfelijke factoren en levensstijl en het risico op diabetes. Ook worden eerstegraadsverwanten onderzocht, zodat de ziekte eventueel vroeger wordt opgespoord bij deze risicopersonen. Op termijn leidt dit misschien tot het herkennen van diabetes in een zeer vroeg stadium, zodat de ziekte beter kan worden behandeld.\nIn Nederland wordt soortgelijk onderzoek uitgevoerd. Het diabetescentrum 'Diabeter' werkt samen het Universitair Medisch Centrum Groningen, om zoveel mogelijk biomaterialen van mensen met diabetes te verzamelen. Deze materialen worden gebruikt om te kunnen differenti\u00ebren tussen verschillende vormen van diabetes type 1.\nTegenwoordig wordt er onderzoek verricht naar de transplantatie van \u03b2-cellen in de alvleesklier, om zo bepaalde vormen van diabetes te kunnen genezen. Dit gebeurt bijvoorbeeld in Belgi\u00eb door het \"JDRF Center for Beta Cell Therapy.\" In de B\u00e8ta Cell Bank in het UZ Brussel worden zo'n 140 pancreassen per jaar verwerkt, waarvan zo'n 60% gebruikt wordt voor het testen van transplantaties naar pati\u00ebnten met diabetes type 1.\nOok implanteerbare insulinepompjes worden al getest. Deze laatste zouden een nagenoeg ideale behandelingsmethode kunnen zijn, vooral als het mogelijk zou worden om het pompje zelf ook continu de bloedglucosespiegel te laten meten en de insulineafgifte daarop aan te passen. Dit zelf meten door een implanteerbaar apparaatje is echter (in 2004) nog niet goed mogelijk.\nDaarnaast is in 2007 in de VS een systeem toegelaten bestaande uit een insulinepomp en een glucose-sensor, die via een teflon canule de bloedsuiker kan meten. Dit is een grote stap in de richting van het zogeheten \"closed-loop\"-systeem, waarbij men op langere termijn een systeem hoopt te ontwikkelen dat afhankelijk van de bloedsuikerwaarde de insulinetoevoer regelt.\nIn 2012 is door de Europese Unie ge\u00efnvesteerd in een Nederlands bedrijf (Inreda Diabetic) dat ondersteund wordt door een aantal Nederlandse partners (waaronder het AMC en Universiteit Twente) dat zich bezig houdt met de ontwikkeling van de kunstmatige alvleesklier. Deze veelbelovende ontwikkeling betreft een bi-hormonaal, volledig geautomatiseerd gesloten systeem. Dit betekent dat de bloedsuikerwaarde volledig automatisch zowel omhoog als omlaag geregeld kan worden, zonder menselijk ingrijpen. De verwachting is dat in 2019 de kunstmatige alvleesklier beschikbaar komt voor de eerste diabetespati\u00ebnten en een volwaardige markttoetreding in 2020 zal plaatsvinden.\nIn 2005 en 2006 werd er in het Verenigd Koninkrijk en de Verenigde Staten inhaleerbare insuline op de markt gebracht. Dit bleek echter geen succes, en de ontwikkeling en productie van inhaleerbare insuline is in 2008 vrijwel helemaal gestopt.\nIn 2010 vestigde JDRF zich in Nederland. Zij zijn onder andere betrokken bij het onderzoek van prof. dr. Bart Roep (LUMC) naar genezing van type 1-diabetes, en financieren over de hele wereld onderzoek op basis van vijf oplossingspaden.\nIn 2015 werd een insulinepomp ge\u00efntroduceerd die, in combinatie met een sensor die de bloedglucosewaarde meet, te lage en te hoge bloedsuikers kan voorkomen.\nIn november 2015 ging het door IMI-JU (Innovative Medicines Initiative) gesponsorde project INNODIA van start, een partnerschap tussen de Europese Unie, de Europese farmaceutische industrie, en twee Amerikaanse liefdadigheids-organisaties. INNODIA is een grootschalig consortium van 33 Europese partners, hoofdzakelijk academische en klinische centra, maar ook farmaceutische bedrijven actief in het diabetesonderzoek, en wordt geco\u00f6rdineerd door professor Chantal Mathieu, verbonden aan het UZ Leuven. Het consortium streeft naar een concrete vooruitgang op het vlak van voorspellen en voorkomen van type 1-diabetes. Dat gebeurt aan de hand van nieuwe onderzoeksmiddelen, waaronder biomarkers, ziektemodellen en klinische studieparadigma\u2019s. Ook wordt een ge\u00efntegreerde databank opgezet voor de verwerking van data van klinische en experimentele bronnen.\nDieet.\nAlgemeen.\nDe verhoging van de bloedsuikerspiegel, door een verminderde opname van glucose in de cellen, kan worden tegengegaan aan de bron. Het gaat daarbij om de hoeveelheid glucose die, vanuit de spijsvertering, via achtereenvolgens de leverpoortader en de lever, de bloedstroom binnenkomt. Het spijsverteringsstelsel heeft meer tijd nodig voor de afbraak van zetmeel (\"trage koolhydraten\"), dan voor de vertering van \"snelle koolhydraten\": vruchtensuiker, tafelsuiker of melksuiker. Snelle koolhydraten veroorzaken dan, bij gelijk calorie-gehalte, een scherpere piek in de concentratie van glucose in het bloed. Eiwitten in de voeding dragen, na spijsvertering, niet rechtstreeks bij tot de glucosespiegel, maar een teveel aan eiwitten veroorzaakt een hogere belasting van de nieren, die reeds verzwakt kunnen zijn door de diabetes.\nDiabetes en alcohol.\nHoewel het van persoon tot persoon verschilt, moet iemand met diabetes oppassen met alcohol. Na een biertje bijvoorbeeld, zal de bloedsuikerwaarde door de suikers in het bier eerst stijgen, waarna ze op lange termijn weer zal dalen door de alcohol. Bij inname van sterkedrank, bijvoorbeeld whisky zal de bloedsuikerwaarde enkel dalen, mede afhankelijk van de soort sterke drank, en of deze al dan niet gezoet is.\nAfhankelijk van de mate waarin de diabetespati\u00ebnt er voorspelbaar op reageert, wordt alcohol soms gebruikt als actief middel om de bloedsuikerwaarde tijdelijk te verlagen, bijvoorbeeld als insuline niet voorhanden is. Dit is echter een riskante praktijk.\nDiabetes en energiedrankjes.\nEnergiedrankjes (Energy Drink) met een hoog gehalte aan cafe\u00efne en suikers kunnen een enorme stijging van de bloedsuikerspiegel veroorzaken, waardoor deze drankjes een risico kunnen zijn voor mensen met diabetes of met een erfelijke aanleg voor diabetes.\nVoedingsmiddelen rijk aan flavono\u00efden.\nPlantaardige voedingsmiddelen die rijk aan flavono\u00efden zijn, zoals druiven, sinaasappels, grapefruits, paprika\u2019s, uien, pure chocolade, thee, appels en bessen, kunnen het risico op type 2-diabetes aanzienlijk verlagen. \nGevolgen.\nDiabetes is een aandoening die, na een lange periode van veel slechte waardes, op vele plaatsen schade in het lichaam van de pati\u00ebnt veroorzaakt, waardoor de levensverwachting en de levenskwaliteit duidelijk afnemen. De gevolgen zijn bij een goede behandeling wel duidelijk minder ernstig.\nDe schade wordt vooral veroorzaakt door veranderingen aan de vaatwand van de bloedvaten, met name de grote en kleinere slagaders. Atheromatose treedt bij mensen met diabetes sterk versneld op en leidt tot een veel grotere kans op een hartinfarct, beroerte, nierfalen en amputatie van bijvoorbeeld een voet dan bij gezonde mensen. Ook het netvlies kan schade lijden, waardoor op den duur blindheid kan ontstaan. Impotentie en incontinentie is eveneens een vaak voorkomend gevolg van diabetes door neuropathie.\nTevens is er door de wisselende 'hoge' en 'lage' bloedsuikergehaltes hersenbeschadiging mogelijk, net als bij alcoholisten. Hier wordt nog veel onderzoek naar gedaan en men is er nog niet uit of juist het hoge of lage bloedsuikergehalte het schadelijkst is.\nMet de nodige zelfdiscipline kunnen mensen met diabetes normaal functioneren in de maatschappij. De gevolgen van deze ingrijpende ziekte voor het dagelijks leven moeten echter niet onderschat worden: slechts weinigen kunnen de mate van discipline opbrengen die hun artsen graag zouden zien. Het gaat weliswaar om zeer ernstige gevolgen, maar het tijdstip waarop die optreden lijkt voor de jonge mens met diabetes nog heel ver weg.\nDe kwaliteit van leven van mensen met suikerziekte type I is vergelijkbaar met die van gezonde mensen, blijkt uit onderzoek door dr. Bertien Hart aan de Erasmus Universiteit Rotterdam. Wel wordt de kwaliteit van leven sterk negatief be\u00efnvloed bij het ervaren van een hoog bloedglucosegehalte en symptomen van chronische complicaties.\nOok kan er achterstand ontstaan in de puberteit. Een voorbeeld daarvan is dat bij vrouwen de borsten zich later ontwikkelen en dat ze later ongesteld kunnen worden.\nAndere vormen van polyurie.\nHoewel de term diabetes ('doorstroom') in de dagelijkse praktijk vooral wordt gebruikt voor diabetes mellitus, een frequent voorkomende aandoening, zijn er ook andere aandoeningen die gepaard gaan met deze \"doorstroom\" van urine. Een daarvan is diabetes insipidus (= smakeloos), waarbij de hormonale regulatie van de terugresorptie van water in de nieren verstoord is.\nMedicamenten kunnen eveneens een polyurie veroorzaken, door een verminderd concentrerend vermogen van de nier. Dit kan optreden bij psychofarmaca, met als belangrijkste voorbeeld lithium.\nEen andere oorzaak van polyurie kan zijn primaire of psychogene polydipsie waarbij veel urine geproduceerd wordt omdat er in eerste plaats veel gedronken wordt.\nVerband tussen diabetes, sociale klasse en etniciteit.\nIn 1898 rapporteerde een arts in het \"Johns Hopkins Hospital Bulletin\" dat diabetes \"een zeldzame ziekte van het gekleurde ras\" was. Een kwarteeuw later observeerde de gezaghebbende specialist Elliott P. Joslin dat diabetes \"twee\u00ebneenhalf keer zo vaak\" voorkwam bij Joden. In Europa stond diabetes op een bepaald moment bekend als de \"Judenkrankheit.\" Begin jaren 1980 was er nog een arts in Zuid-Californi\u00eb die beweerde dat Amerikanen van Mexicaanse afkomst \"een diabetisch ras\" zijn. In de hedendaagse (2019) statistieken van de Amerikaanse \"National Institutes of Health\" wordt ook een hogere prevalentie (mate van v\u00f3\u00f3rkomen) aangegeven bij etnische minderheids-groepen als Afro-Amerikanen, oorspronkelijke bewoners van Alaska, van de continentale Verenigde Staten, van Hawaii en van de eilanden in de Stille Oceaan; Amerikanen van Aziatische afkomst en Hispano-Amerikanen. Uiteraard heeft lidmaatschap van een dergelijke minderheid een genetische component, en erfelijkheid kan een rol spelen bij de vatbaarheid voor verschillende types diabetes. \nGevaar van gebrekkige diagnose door etnische stereotypering.\nHet is echter de vraag of de etnische categorie\u00ebn in de Amerikaanse bevolkingsstatistieken daarbij relevant zijn. Bovendien is de sociaaleconomische dimensie niet zonder belang en met name armoede is sterk gecorreleerd met diabetes. Het gevaar hierbij is dat raciale stereotypes schade kunnen toebrengen aan de kwaliteit van de diagnose en van de behandeling."}
{"id": "6385", "revid": "67419609", "url": "https://nl.wikipedia.org/wiki?curid=6385", "title": "Liegen (kaartspel)", "text": "Het kaartspel Liegen (ook wel Bluffen, Leugenaar, Liar of Bullshit genoemd) is een eenvoudig spel, gespeeld met een spel van 52 speelkaarten.\nVarianten.\nMeerdere kaarten tegelijk wegleggen.\nEen andere variant is eveneens met meerdere spelers te spelen, en kan zelfs gespeeld worden met meerdere pakjes kaarten. "}
{"id": "6386", "revid": "15", "url": "https://nl.wikipedia.org/wiki?curid=6386", "title": "Kaartspelen", "text": ""}
{"id": "6392", "revid": "1057145", "url": "https://nl.wikipedia.org/wiki?curid=6392", "title": "Jo\u00e3o Varela", "text": "Jo\u00e3o Varela (Santa Catharina (Kaapverdi\u00eb), 19 oktober 1974) is een voormalig Nederlands politicus van Kaapverdische afkomst. Hij was van 2002 tot 2006 lid van de Tweede Kamer der Staten-Generaal namens de Lijst Pim Fortuyn (LPF).\nJeugd en studie.\nVarela kreeg een streng rooms-katholieke opvoeding en verhuisde op zijn zesde naar Nederland, waar zijn vader werkzaam was bij Van Nelle. Op zijn achtste liep hij van huis weg en kwam vervolgens in een pleeggezin terecht.\nIn 1987 was hij Nederlands jeugdkampioen verspringen en later speelde Varela op semi-professioneel niveau tennis. In 2008 speelde hij nog tennis in de Eredivisie. Varela studeerde economie aan de Erasmus Universiteit Rotterdam, waarna hij werkzaam was bij de Franse multinational L'Or\u00e9al. Daar was hij onder andere marketingmanager.\nPolitiek.\nVarela leerde Pim Fortuyn kennen toen deze een lezing gaf op de Erasmus Universiteit. Pim Fortuyn zag in Varela een nieuw politiek talent en een voorbeeld van een perfect ge\u00efntegreerde allochtoon. Op voorspraak van Fortuyn kwam Varela op de tweede plaats van verkiezingslijst van de LPF te staan, na Fortuyn zelf. In de aanloop van de verkiezingen van 2002 trokken Fortuyn en Varela veel met elkaar op. In \"Het jaar van Fortuyn\" werd hij gespeeld door Denzel Goudmijn.\nVarela was van 23 mei 2002 tot 30 november 2006 lid van de Tweede Kamer namens de LPF. Hij hield zich in het parlement onder meer bezig met Sociale Zaken en Werkgelegenheid, Financi\u00ebn, Economische Zaken, Jeugdwerkloosheid, Vreemdelingenbeleid en Gezinsvorming. Van 19 december 2002 tot september 2004 had hij zitting in de Tijdelijke Commissie Onderzoek Integratiebeleid (commissie-Blok), die onderzoek deed naar het integratiebeleid in Nederland. Bij de eindconclusie nam Varela een minderheidsstandpunt in over huwelijksmigratie, die hij wilde beperken.\nIn februari 2003 diende Varela een motie in voor een specifiek pardon voor asielzoekers. Hij was van mening dat asielzoekers die nog niet uitgeprocedeerd waren, vijf jaar of langer in Nederland verbleven en geen criminele antecedenten hadden, recht hadden op een verblijfsvergunning. De motie werd aangenomen. In het parlement pleitte hij onder meer ook voor kernenergie. Hij stelde voor om de groei van het Nederlandse energieverbruik op te vangen door de bouw van kerncentrales in Frankrijk en de stroom hiervan te importeren. Dit kreeg echter alleen steun van de LPF en de SGP. Verder stond Varela bekend als een fervent tegenstander van harddrugs en deed hij in 2005 een voorstel om naast alcoholcontroles ook drugscontroles in het verkeer te houden. Het voorstel strandde omdat er geen betrouwbare drugstests op de markt waren.\nMet Staf Depla diende Varela in 2003 een initiatiefwetsvoorstel in om de herverzekeringsplicht voor gesloten pensioenfondsen te versoepelen. Dit voorstel werd in 2004 door zowel de Tweede als Eerste Kamer aangenomen. In december 2003 werd hij door de parlementaire pers uitgeroepen tot slechtste politicus van het jaar, een uitverkiezing waarover hij zeer ontstemd was.\nVarela verdween na de Tweede Kamerverkiezingen 2006 uit het parlement. Hij stond weliswaar vierde op de lijst van de LPF, maar zijn partij wist geen enkele zetel te halen. In 2006 was hij kandidaat voor de positie van wethouder in de gemeente Westland. Deze functie ging echter naar Ben van der Stee.\nNa de politiek.\nVoor de organisatie van een internationaal tennistoernooi in Vlaardingen ontving Varela in augustus 2006 een erepenning van de gemeente. Hij zet zich verder in als ambassadeur van Ambition by Sport voor kansarme jeugd in de grote steden van Nederland. Varela deed in 2004 mee aan het televisieprogramma Sterrenslag en in 2006 aan Sterren Dansen op het IJs. Hij is sinds 2007 werkzaam in de accountantspraktijk.\nOok was Varela enige tijd vaste columnist voor de Financi\u00eble Telegraaf over allerlei economische onderwerpen."}
{"id": "6393", "revid": "1057145", "url": "https://nl.wikipedia.org/wiki?curid=6393", "title": "Ferry Hoogendijk", "text": "Ferdinand Alexander (Ferry) Hoogendijk (Gouda, 23 november 1933 \u2013 Naarden, 14 februari 2014) was een Nederlands politicoloog, journalist en politicus. Hij was onder andere hoofdredacteur van \"Elsevier\" en lid van de Tweede Kamerfractie van de LPF.\nBiografie.\nHoogendijk studeerde politicologie aan de Gemeentelijk Universiteit te Amsterdam tot 1962, en promoveerde op 12 maart 1971 aan de Vrije Universiteit te Amsterdam tot doctor in de politieke wetenschappen, na wisseling van promotor (en universiteit). Als paranimfen traden Norbert Schmelzer en Haya van Someren op.\nHoogendijk begon in 1962 bij \"Elseviers Weekblad\" en werd in 1966 lid van de hoofdredactie. In 1975 werd hij algemeen hoofdredacteur van het weekblad, dat inmiddels \"Elseviers Magazine\" was gaan heten. Nadat zijn loopbaan bij Elsevier, waar hij de bijnaam \"Mister Schnabbel\" verwierf en in opspraak raakte wegens een verzwegen adviseurschap van oliemaatschappij Gulf Oil, in 1985 eindigde, richtte hij in 1986 samen met Aysso Reudink het internationale magazine \"European Affairs\" op. Na zijn pensionering zette Hoogendijk het kunsttijdschrift Art &amp; Value op dat hij na een aantal jaren verkocht. Hoogendijk kwam nog even in het nieuws toen bleek dat hij ooit een advertentietekst had geschreven voor de campagne van Hans Wiegel, wetende dat deze campagne door Freddy Heineken werd bekostigd.\nOp 12 februari 2002 bood hij Pim Fortuyn per fax zijn hulp aan. Hoogendijk hield zich onder meer bezig met de rekrutering voor de nieuwe partij van Fortuyn en haalde onder anderen zijn buurman Herman Heinsbroek de partij binnen. Bij de verkiezingen van dat jaar werd de LPF de op een na grootste partij en kwam Hoogendijk in de Tweede Kamer. De door hem gewenste functie van minister van Economische Zaken ging naar buurman Heinsbroek. Als Kamerlid hield Hoogendijk zich onder meer bezig met Defensie en was hij woordvoerder Economische Zaken. Hij gold als adviseur van LPF-lid Harry Wijnschenk, toen deze de macht overnam van Mat Herben, en manoeuvreerde de LPF-bestuurders John Dost en Peter Langendam naar een positie zonder veel invloed. Ook beschuldigde hij de rechter die over Volkert van der Graaf moest oordelen ervan een linkse activist te zijn. Op zijn beurt werd Hoogendijk er door Winny de Jong van beschuldigd zijn LPF-Kamerzetel te hebben gekocht. Bij de verkiezingen van 2003 verloor de LPF veel zetels. Hoogendijk keerde niet meer in de Tweede Kamer terug. Na zijn vertrek uit de Kamer hield hij zich vooral bezig met het kopen van kunst.\nHoogendijk was gehuwd en woonde in Naarden. Begin 2014 overleed hij thuis op 80-jarige leeftijd."}
{"id": "6394", "revid": "1061913", "url": "https://nl.wikipedia.org/wiki?curid=6394", "title": "Mat Herben", "text": "Mathieu Herben (Den Haag, 15 juli 1952) is een Nederlands politicus, journalist en voormalig ambtenaar die landelijk bekend werd als woordvoerder, fractievoorzitter en politiek leider van de Lijst Pim Fortuyn (LPF). Van 23 mei 2002 tot 30 november 2006 was hij lid van de Tweede Kamerfractie voor de LPF. In maart 2018 werd hij gemeenteraadslid voor Lokaal Montfoort.\nJeugd en opleiding.\nHerben is de vijfde zoon van een chauffeur en later filiaalhouder van een antiekhandel en een Poolse moeder. Hij groeide op in de Molenwijk in het Laakkwartier in Den Haag, en volgde de HBS-A aan het Lodewijk Makeblijde College in Rijswijk. Later deed hij een postacademische opleiding internationale veiligheid aan het Instituut Clingendael.\nLoopbaan voor de politiek.\nHerben wilde officier verkeersleider worden bij de Koninklijke Luchtmacht, maar werd afgewezen omdat hij wegens zijn Poolse moeder als chantabel werd beschouwd. Na de HBS werd hij schadecorrespondent bij\nNationale-Nederlanden. Van 1977 tot 1987 was Herben journalist bij het ministerie van Defensie. Vervolgens werd hij journalist bij het tijdschrift \"Manna\" van Center Parcs-oprichter Piet Derksen. In 1990 keerde hij naar Defensie terug, nu als hoofdredacteur van de \"Defensiekrant\". Van 1990 tot 1995 was hij recensent klassieke muziek bij het tijdschrift \"Plus\", en in 1995 werd hij algemeen hoofdredacteur bij de directie Voorlichting van het ministerie van Defensie. Hij was onder andere redacteur van \"Alle Hens\" (maandblad voor de Koninklijke Marine), van het personeelsblad \"De Vliegende Hollander\" (maandblad voor de Koninklijke Luchtmacht) en redacteur van de internetsite.\nPolitieke carri\u00e8re.\nIn 1993 richtte Herben in zijn woonplaats Linschoten de werkgroep Leefbaar Linschoten op als uitvloeisel van zijn strijd voor het behoud van een hoogstamboomgaard. Hij meldde zich aan bij Leefbaar Nederland, maar kreeg geen verkiesbare plaats. Op 20 februari 2002, tien dagen nadat Leefbaar Nederland beoogd lijsttrekker Pim Fortuyn had ontslagen, meldde hij zich per fax aan bij Fortuyn die de Lijst Pim Fortuyn aan het opzetten was. Volgens eigen zeggen deed Herben dat op verzoek van wederzijdse vrienden, dan wel Chris Thunnessen. Hij zag voor zichzelf geen politieke rol weggelegd en ambieerde een carri\u00e8re als LPF-voorlichter. Nadat Fortuyn op 6 mei 2002 was vermoord overtuigde Peter Langendam Herben ervan dat de LPF door moest gaan. Herben werd nu politiek leider van de partij en werd na de verkiezingen ook de fractievoorzitter. Begin augustus legde hij zijn functies neer, waarna hij werd opgevolgd door Harry Wijnschenk. Deze werd op 16 oktober 2002 uit de LPF gezet waarna Herben zijn functies weer opnam. Hij bleef fractievoorzitter tot 5 oktober 2004. Bij de verkiezingen van 22 januari 2003 was hij lijsttrekker. Bij de Tweede Kamerverkiezingen 2006 stond hij tweede op de kieslijst maar werd niet gekozen.\nHerben hield zich in de Tweede Kamer bezig met algemene zaken, defensie-aangelegenheden, internationale veiligheid en luchtvaart, en was ondervoorzitter van de vaste Kamercommissie voor Defensie.\nOnder leiding van Herben stemde de LPF in 2002 voor deelname van Nederland aan het Joint Strike Fighter project. Zijn belangstelling voor vliegtuigen bleek datzelfde jaar nogmaals, toen hij, zelf ooit spotter, het opnam voor in Griekenland gearresteerde vliegtuigspotters. Na afloop van zijn Kamerlidmaatschap ontpopte Herben zich als lobbyist voor het JSF-project.\nEen van zijn laatste werkzaamheden behelsde de beperking van Brusselse invloed op de Nederlandse regelgeving. In november 2006 diende Herben samen met SGP'er Kees van der Staaij een initiatiefwetsvoorstel hiertoe in, maar toen de LPF na de verkiezingen datzelfde jaar niet meer terugkeerde, nam Van der Staaij deze verdediging op zich. In juni 2009 werd de stemming in de Tweede Kamer uitgesteld, maar in september 2015 stemde de Tweede Kamer hiermee in. In de Eerste Kamer lag de behandeling vervolgens twee jaar stil. Op 9 april 2019 verwierp de Eerste Kamer dit voorstel, na dertien jaar.\nOp 18 januari 2018 maakte De Telegraaf bekend dat Herben terug wilde keren in de politiek: de partij Lokaal Montfoort zette hem op de tweede plaats bij de gemeenteraadsverkiezingen van 2018. De verkiezingen waren een succes voor Herben: de partij haalde twee zetels en hij haalde ook nog eens voldoende voorkeursstemmen, waardoor hij lid werd van de gemeenteraad. Op 16 maart 2022 werd dit aantal verdubbeld van twee naar vier zetels waarmee ze de grootste partij werden.\nPersoonlijk.\nHerben woont in Linschoten (gemeente Montfoort). Hij is rooms-katholiek, vrijmetselaar en is sinds 1975 getrouwd. Het paar heeft een dochter."}
{"id": "6395", "revid": "117643", "url": "https://nl.wikipedia.org/wiki?curid=6395", "title": "Mathieu Herben", "text": ""}
{"id": "6396", "revid": "1057145", "url": "https://nl.wikipedia.org/wiki?curid=6396", "title": "Hilbrand Nawijn", "text": "Hilbrand Pier Anne Nawijn (Kampen, 8 augustus 1948) is een Nederlands voormalig politicus en advocaat. Voor de Lijst Pim Fortuyn (LPF) was hij in het kabinet-Balkenende I minister voor Vreemdelingenzaken en Integratie. Vervolgens zat hij voor de LPF in de Tweede Kamer der Staten-Generaal, tot hij zich op 22 juni 2005 afsplitste en als onafhankelijk Kamerlid verder ging. Aan de Tweede Kamerverkiezingen van 2006 nam hij deel met de door hem zelf opgerichte Partij voor Nederland. Sinds 2006 is hij fractievoorzitter van de Lijst Hilbrand Nawijn in zijn woonplaats Zoetermeer.\nLevensloop.\nNawijn groeide onder meer op in Staphorst, waar zijn vader - Pier Anne Nawijn - van 1968 tot 1978 burgemeester was. Na het behalen van het diploma HBS-B aan het Emelwerda College in Emmeloord studeerde Nawijn rechten (publiekrechtelijke richting) aan de Rijksuniversiteit Groningen (doctoraalexamen 1973). Hij was daarna tot 1996 werkzaam bij het ministerie van Justitie. Tot 1978 was hij juridisch medewerker bij de hoofdafdeling Staats- en Strafrecht, 1978-1980 hoofd afdeling Internationale rechtshulp. Hij was bij de Directie Vreemdelingenzaken tot 1984 hoofd van de afdeling Asielzaken en tot 1988 hoofd van de hoofdafdeling Toelating en Verblijf. In 1988 werd hij directeur van deze directie, die in 1994 werd omgevormd tot de Immigratie- en Naturalisatiedienst (IND). In 1996 werd Nawijn directeur bij KPMG Management Services te Den Haag. Aansluitend verrichtte hij als organisatieadviseur werkzaamheden bij Marezate BV te Hilversum en vanaf 1999 was hij als advocaat en stagiair werkzaam bij Hoens en Souren advocaten in Zoetermeer. Had een eigen advocatenkantoor, Nawijn advocaten in Zoetermeer, van 2002 tot 2010. Hij richtte in 2001 het immigratie-adviescentrum IMAD BV op. Nawijn was in 2002 voor het CDA lid van de gemeenteraad van Zoetermeer. Hij was onder meer lid van de Raad van toezicht Stichting Jeugdzorg Zuid-Holland, secretaris en voorzitter van de Raad van toezicht van het Verpleeghuis VVR Zoetermeer en voorzitter van het Protestants Christelijk Instituut voor dove kinderen 'Effatha' in Voorburg/Zoetermeer.\nLPF.\nIn het eerste kabinet-Balkenende trad Nawijn aan namens de Lijst Pim Fortuyn (LPF) als minister voor Vreemdelingenzaken en Integratie. Het was oud-CDA-lid Joost Eerdmans die hem belde in zijn advocatenkantoor. Binnen 24 uur was hij van CDA-raadslid veranderd in LPF-minister.\nIn een interview verklaarde hij het geweldig te vinden dat hij voor die post was gevraagd vanwege zijn deskundigheid. \"Klasse, dat je niet gevraagd wordt om politieke redenen maar om je expertise.\" Hij wilde zich wel ervan verzekeren dat zijn eigen politieke vrienden van het CDA achter zijn overstap naar de LPF stonden. Hij sprak met de LPF-fractie, daarna met CDA-leider Balkenende. \"Die vond het geen probleem. Hij wilde graag een team van deskundigen en hij kon me goed gebruiken.\"\nDat hij de ene dag christendemocraat was en zich de volgende dag bekeerde tot een nieuwe stroming riep wel vraagtekens op. \"Ik waai echt niet met alle winden mee\", benadrukte hij. \"De opvattingen van CDA en LPF liggen op mijn vakgebied niet zo ver uit elkaar. Ik was het ook volstrekt eens met de analyse van Pim Fortuyn. Geweldig! Ook zijn oplossingen waren goed, maar ze waren onvoldoende. Er is meer nodig.\"\nAls minister zou hij aan de lopende band idee\u00ebn lanceren, \"proefballonnen oplaten\". Onder zijn ministerschap kwam de regeling tot stand voor het verlenen van de zogeheten \"verblijfsvergunning schrijnend\" op grond van een zogeheten \"14-1-brief\". Deze benaming voor het aanvragen van een dergelijke verblijfsvergunning werd ontleend aan een toespraak van Nawijn op 14 januari 2003 tijdens een manifestatie van VluchtelingenWerk Nederland. Daar deed hij de toezegging gebruik te zullen maken van zijn ministeri\u00eble discretionaire bevoegdheid om \"in zeer bijzondere gevallen\" alsnog een verblijfsvergunning te verlenen aan personen aan wie eerder geen verblijfsvergunning was toegekend.\nDe bedoeling daarvan was het bieden van een vangnet voor zaken, die onvoldoende aanknopingspunten boden voor het verlenen van een verblijfsvergunning \"asiel\" of \"regulier\" maar waarbij dan een onthouden van een verblijfstitel naar het oordeel van de minister of staatssecretaris een \"schrijnende situatie\" zou opleveren, gezien het geheel van feiten en omstandigheden van de betreffende vreemdeling. Deze regeling zou later weer worden ingeperkt door zijn opvolgster Rita Verdonk.\nNa de val van het kabinet-Balkenende I werd Nawijn door de LPF naar voren geschoven als kandidaat-lijsttrekker, maar na enkele aanvaringen met de Tweede Kamer, onder meer over zijn opmerkingen omtrent een eventuele herinvoering van de doodstraf, werd Mat Herben in zijn plaats gekozen. Nawijn stond voor de Tweede Kamerverkiezingen van 2003 als lijstduwer op de 32e plaats op de lijst, maar dankzij voorkeurstemmen kwam hij alsnog in de Kamer.\nOnafhankelijk.\nIn juni 2005 raakte Nawijn in opspraak omdat hij in het voormalig huis van wijlen Pim Fortuyn samen met de fractievoorzitter van het Vlaams Belang, Filip Dewinter, een \"denktank\" oprichtte. Deze stichting zou eerst genoemd worden naar Willem van Oranje. Echter, een paar mensen richtten na de aankondiging van Nawijn tot het kiezen van deze benaming snel de Willem van Oranje Stichting op, waardoor dit niet langer mogelijk was voor Nawijn en Dewinter. De Rijksvoorlichtingsdienst werd tevens door de oprichters in kennis gesteld, waarna deze Nawijn liet weten niet gelukkig te zijn met de naamkeuze. Na dit telefoontje besloten Nawijn en Dewinter de naam te kiezen van Marnix van St Aldegonde. Tegen deze naam maakte de ChristenUnie bezwaar, omdat een van de voorgangers van de partij, de Reformatorische Politieke Federatie, eerder een wetenschappelijk bureau met dezelfde naam had. Binnen de LPF was men erg ontstemd. Zij vonden dat de LPF niet met het Vlaams Belang zou moeten worden ge\u00efdentificeerd.\nOp 22 juni 2005 trad Hilbrand Nawijn uit de Tweede Kamerfractie van de LPF en ging hij tijdelijk verder als Groep Nawijn.\nHilbrand Nawijn deed ook mee aan de gemeenteraadsverkiezingen van 7 maart 2006. Met zijn Lijst Hilbrand Nawijn deed hij mee aan de verkiezingen in Zoetermeer. Bij deze verkiezingen kwam de LHN met vijf zetels de raad binnen. Nawijn combineerde hierop zijn Kamerlidmaatschap met zijn lidmaatschap van de gemeenteraad van Zoetermeer.\nIn augustus 2006 verliet LPF-politicus Gerard van As de LPF, om zich aan te sluiten bij de Groep Nawijn. Dezelfde maand maakte Nawijn bekend dat hij onder de naam Partij voor Nederland wilde gaan meedoen aan de Tweede Kamerverkiezingen in november. Op 12 september maakt diezelfde Van As bekend niet langer voor de groep Nawijn in de Kamer te willen zitten. Bij de Tweede Kamerverkiezingen in november 2006 behaalde de Partij voor Nederland slechts 5000 stemmen en geen enkele zetel. Daarop maakte Nawijn bekend uit de nationale politiek te stappen.\nNa de landelijke politiek.\nIn maart 2007 nam Nawijn deel aan het SBS6-televisieprogramma So You Wannabe a Popstar. Nawijn bleek in dit programma de publiekslieveling te worden door zijn, door sommigen als lachwekkend aangemerkte, optredens. Vijf weken lang wist hij het publiek met zich mee te krijgen voordat hij de sing-off van Viktor Brand verloor. Nadat hij was weggestemd kreeg hij de mogelijkheid een single op te nemen. Dit werd \"Hey Jumpen\". Hij zou tegelijkertijd een platencontract voor vijf jaar hebben getekend, maar vanwege het beperkte succes van zijn debuutsingle kreeg zijn zangcarri\u00e8re geen vervolg. Hij zong nog wel in de documentaire \"De Leugen\" uit 2010.\nLater keerde Nawijn terug naar de juridische wereld en trad hij in dienst van het Zoetermeerse advocatenkantoor Paardekooper. Daar houdt hij zich bezig met arbeidsrecht, bestuursrecht en strafzaken.\nBij de gemeenteraadsverkiezingen van 2010 behield Nawijns lokale partij, de Lijst Hilbrand Nawijn, haar vijf zetels, en kwam ook in het college van burgemeester en wethouders van Zoetermeer. Bij de verkiezingen van 2014 behaalde de LHN zes zetels.\nBij de Provinciale Statenverkiezingen van maart 2015 was Nawijn lijsttrekker voor de partij Nederland Lokaal in Zuid-Holland. Deze partij streeft naar meer macht voor gemeenten ten opzichte van provincies.\nOp 19 oktober 2018 werd Nawijn bij winkelcentrum Palenstein door Omroep WNL voor \"Goedemorgen Nederland\" ge\u00efnterviewd over overlast door jongeren toen hij met verslaggever Joost Karreman werd belaagd door Antilliaanse jongeren.\nStandpunten.\nTijdens de campagne voor de Tweede Kamerverkiezingen van 2006 liet Nawijn zich positief uit over een soort van federatie tussen Nederland en Vlaanderen: \"Nou, ik zie wel een soort federatie voor me. Maar daar moet de bevolking natuurlijk wel mee instemmen. Je zou er in de twee landen een referendum over kunnen houden.\" Ook gaf hij aan de plaatsing van CIA-cellen in Nederland te zullen steunen als daarom gevraagd zou worden.\nPartijpolitieke banden.\nLandelijk:\nPlaatselijk:\nProvinciaal:"}
{"id": "6398", "revid": "1061913", "url": "https://nl.wikipedia.org/wiki?curid=6398", "title": "Carambole", "text": "Carambolebiljart is een vorm van biljart. Het is de vorm die in het Nederlands meestal met de term 'biljart' wordt aangeduid. Andere varianten zijn het vooral Britse snooker en het oorspronkelijk Amerikaanse poolbiljart. De terminologie van het carambolebiljart is Frans; 'carambole' staat voor een 'punt'. Een carambole wordt gemaakt door met de speelbal de twee andere ballen te raken.\nMateriaal.\nBiljartballen.\nHet carambole-biljartspel wordt gespeeld met drie ballen (oorspronkelijk van hout, sinds 1800 van ivoor, nu uitsluitend synthetisch vervaardigd). Twee van de ballen zijn wit, de derde is rood. Om tussen de twee witte ballen een onderscheid te maken, is een van de twee gemarkeerd met twee tegenoverliggende zwarte stippen of zwarte of rode cirkeltjes, of is \u00e9\u00e9n bal volledig geel gekleurd. De middellijn van de ballen is ongeveer 61,5\u00a0mm, het gewicht ligt tussen 205 en 220 gram en de ballen mogen onderling niet meer dan 1\u00a0gram in gewicht verschillen. Bovendien moet het materiaal homogeen zijn. De meest gebruikte ballen op offici\u00eble wedstrijden zijn van het Belgische merk Aramith. Bij driebanden wordt de laatste tijd vaak gebruikgemaakt van 'spotted balls'. Op de gele en de witte bal zijn 6 dikke rode stippen aangebracht om het 'spektakel voor het publiek' te vergroten.\nBiljarttafel.\nDe biljarttafel is rechthoekig en het speelvlak is tweemaal zo lang als breed. Het 'match-biljart' ('grote tafel' of 'wedstrijdbiljart') meet 2,845 bij 1,4225 meter. Er bestaan ook kleinere versies: een met een formaat van 2,30 bij 1,15 meter (ook wel 'kleine tafel' genoemd) en er bestaat een tussenformaat van 2,55 bij 1,275 meter (ook wel 'halve match' genoemd). Een andere variant van de kleine tafel heeft een formaat van ongeveer 2,10 bij 1,05 m. Langs de opstaande rand van de tafel is een rubberen stootrand aangebracht, de 'band', met een hoogte van 36 \u00e0 37\u00a0mm. De bovenkant van de band bevindt zich op 75 \u00e0 80\u00a0cm van de vloer. Zowel band als tafeloppervlak is bekleed met biljartlaken \u2013 een kamgaren uit 90% wol en 10% nylon. Het tafelblad is gemaakt van natuursteen, meestal leisteen. De leiplaat bestaat soms uit \u00e9\u00e9n, maar vaker uit twee of drie delen; de dikte is bij de grote tafels 50 of 60\u00a0mm. De leiplaat wordt elektrisch verwarmd om het door het laken (maar ook het enigszins poreuze lei) opgenomen vocht te verdrijven, en zodoende de ballen minder rolweerstand te doen ondervinden.\nKeu.\nEen keu (stootstok) meet gewoonlijk 140\u00a0cm en heeft aan het uiteinde een verstevigde stootdop, de zogenaamde pomerans, meestal van leer gemaakt. De lengte van de keu is maximaal 150\u00a0cm. Het gewicht van de keu is niet reglementair vastgelegd, evenmin als de doorsnee van de pomerans. Voor de seriespelen zoals libre, bandstoten of kaderspel wordt een wat lichtere keu gekozen met een smalle pomerans, een typisch gewicht is 480\u00a0g, en de diameter van de pomerans 11\u00a0mm. Voor driebanden verkiezen de spelers vaak een wat zwaardere keu en een iets bredere pomerans, een typisch gewicht is 510\u00a0g met een pomeransdiameter van 12\u00a0mm. Bij het kunststoten hebben spelers zelfs een hele set keus bij zich, van diverse lengtes en gewichten en pomeransdiameters.\nRegels en spelsoorten.\nDe bedoeling van het spel is zo veel mogelijk caramboles te maken, dat wil zeggen dat de speelbal beide andere ballen geraakt heeft. Elke speler heeft een eigen (witte of gele) speelbal. Als een speler een carambole maakt mag hij of zij nog een keer stoten, anders gaat de beurt naar de tegenstander. Wie het eerst het voorgeschreven aantal caramboles behaalt heeft gewonnen, met dien verstande dat beiden een gelijk aantal speelbeurten moeten hebben gehad.\nHet spel begint met de acquitstoot, waarbij de ballen op voorgeschreven posities zijn geplaatst en waarbij het punt verplicht via de rode bal gemaakt moet worden. Wie begint kan op allerlei manieren worden bepaald. Een gebruikelijke manier is om beide spelers tegelijk hun bal over de volle lengte van het biljart heen en weer te laten spelen, waarbij het er om gaat dat de bal zo dicht mogelijk bij de korte band stil komt te liggen. Degene die daar het best in slaagt mag zeggen of hij of zij zelf de acquitstoot gaat doen of dat de ander moet beginnen.\nAls in de partij degene die begonnen is als eerste het vereiste aantal caramboles behaalt, krijgt de ander nog een nabeurt (de gelijkmakende beurt). Bij de nabeurt wordt weer van acquit gegaan.\nLibre of vrijspel.\nDe eenvoudigste spelsoort is het 'libre' of 'vrijspel'. Er zijn geen restricties, de bedoeling is slechts om met de speelbal beide andere ballen te raken. In de negentiende eeuw vonden de topspelers al gauw een manier om zeer grote series te maken, de 'S\u00e9rie Am\u00e9ricaine'. Het is een manier van spelen waarbij de aan te spelen ballen dicht bij de band komen te liggen en waarbij bij elke stoot de ballen maar een paar centimeter opschuiven. Zo kan de hele band langs gewandeld worden en zelfs wordt het mogelijk om de aan te spelen ballen vast in de hoek te leggen.\nIs dit laatste het geval, dan kunnen in hoog tempo honderden of duizenden punten gemaakt worden en om dat te voorkomen mag in de hoek niet meer alles (waarmee het spel niet langer 'vrij' is). In de hoek wordt met een dunne krijtlijn een driehoek afgetekend waarbinnen restricties gelden: liggen beide te raken ballen in de driehoek dan mag gewoon een punt gemaakt worden, maar liggen ze dan nog beide in de driehoek dan moet bij het volgende punt een van de ballen de driehoek verlaten. Die bal mag overigens wel weer in de driehoek terugkeren. Op de grote tafel is de driehoek ongelijkbenig met zijden die de lengte hebben die een kwart bedraagt van de lengte van de korte en de lange band (dus ongeveer 71 en 36 centimeter) en op de kleine tafel gelijkbenig met twee zijden van 17 centimeter, of in de hogere klassen die op klein biljart spelen een kwart van de bandlengte (ongeveer 57 en 29\u00a0cm), de grote hoek genoemd. In Belgi\u00eb wordt er steeds met een grote hoek gespeeld op klein biljart.\nWerden in de negentiende eeuw partijen van 2500 caramboles niet geschuwd, later was de lengte van een partij 'slechts' 500 punten. Toch gebeurde het bij grote kampioenschappen vaak dat alle deelnemers wel een of meer partijen in \u00e9\u00e9n beurt uitspeelden. Ook remises (gelijk spel) van \u00e9\u00e9n beurt kwamen geregeld voor, dan speelde de beginspeler de partij direct uit, waarna in de nabeurt ook de tweede speler alle 500 punten achter elkaar maakte. Tegenwoordig is in Nederland en Belgi\u00eb de partijlengte voor de beste spelers 400 caramboles, maar in de lagere klassen ligt dit aantal lager. In de laagste klasse bedraagt het bijvoorbeeld slechts 30 caramboles, waar men een beurt of 40 voor nodig heeft.\nKaderspelen.\nOm het maken van grote series in het libre - die slechts voor de kenners interessant zijn om te bekijken - te bemoeilijken werden lijnen getrokken evenwijdig aan de banden. Zo ontstonden in de hoeken vierkante kaders/vakken en langs de randen langwerpige kaders. Kwamen de aan te spelen ballen beide binnen de lijn te liggen dan moest, afhankelijk van de spelsoort, bij de eerste, tweede of derde carambole een van die ballen het vak verlaten; in het middenveld mocht gewoon gespeeld worden. Ook dit bleek spoedig een te gemakkelijk spel en de regels werden wat stringenter. Allerlei indelingen van het speelvlak zijn geprobeerd, zelfs met lijnen niet evenwijdig aan een band.\nTegenwoordig zijn drie soorten kaderspel nog in gebruik, op de grote tafel zijn dat 47/2, 71/2 en 47/1. Daarbij geeft 47 of 71 de grootte van de kaders aan (47 is een derde van de lengte van de korte band, 71 de helft van de korte band) en met /2 of /1 wordt aangegeven hoeveel caramboles gemaakt mogen worden met beide ballen binnen het kader (driestootskader bestaat niet meer). \nOp de kleine tafel (2,30\u00a0m) worden de volgende soorten nog in competitie gespeeld: 38/2, 57/2 en bij uitzondering 57/1.\nNa de tweede respectievelijk eerste carambole moet een van de aan te spelen ballen het kader verlaten, maar mag er wel in terugkeren. Ook in het middenvak gelden dezelfde regels, deze restrictie noemt men 'integraal'. De moeilijkheidsgraad van de verschillende kaderspelen valt af te lezen aan wat zowel in Nederland als in Belgi\u00eb in de ereklasse de partijlengtes zijn: bij 47/2 gaat het om 300 caramboles, bij 71/2 om 250 en bij 47/1 om 200 caramboles. De partijen zijn tegenwoordig wat korter dan ze heel lang geweest zijn. Bij het moeilijke 47/1 bedroeg de partijlengte bij internationale kampioenschappen lange tijd 300 punten; de Nederlander Hans Vultink was de eerste die erin slaagde om ze in \u00e9\u00e9n beurt te maken, in 1975 tijdens het wereldkampioenschap.\nWaar een kaderlijn bij de band komt is het spel gemakkelijker. Daarom worden daar 'ankers' aangebracht, dat wil zeggen dat er een vierkant wordt getekend met zijden van 17,8\u00a0cm. In het anker gelden dezelfde regels als in de kaders: binnen het anker mag maar 2 respectievelijk 1 keer een punt gemaakt worden zonder dat de ballen het anker verlaten \u2013 \u00f3\u00f3k als de ballen wel in twee verschillende kaders liggen.\nKomen de ballen beide in eenzelfde kader of anker te liggen dan zegt de scheidsrechter 'entr\u00e9e' ('binnengekomen'). Liggen na de volgende carambole de ballen nog steeds in het vak (bij 47/1 mag dat dus niet), dan zegt de scheidsrechter 'dedans' ('binnen'). Verlaat bij het volgende punt geen van de aan te spelen ballen het vak dan heet de positie 'rest\u00e9e dedans' ('binnen gebleven') en is de speler af. De spelers streven ernaar om de ballen steeds aan beide zijden van een lijn te houden, die positie heet '\u00e0 cheval' ('te paard'). Vooral rond de kruising van lijnen zijn er mogelijkheden om grote series te maken. Er wordt dan vaak een 'rappel' ('terugroep') gedaan: een van de aan te spelen ballen gaat dan ongeveer via de lijn naar de band, keert terug en tikt zachtjes de achtergebleven ballen weer in een perfecte positie. Het moeilijkst is een 'lange rappel', waarbij een bal helemaal naar de andere kant van het biljart moet. Genoemde serie van 300 van Vultink bevatte een dergelijke rappel, die dan ook een ovatie uitlokte toen hij op de millimeter slaagde.\nBandstoten.\nBij het bandstoten is er maar \u00e9\u00e9n restrictie: voordat de speelbal de laatste bal raakt moet hij minstens eenmaal een band geraakt hebben. Er kunnen behoorlijk grote series gemaakt worden maar een vaste gunstige positie, zoals bij de kaderspelen, is er niet. Na een aantal stoten met subtiel verschuivende ballen, moet weer een andere tamelijk gunstige positie gezocht worden. In Nederland en in Belgi\u00eb is de partijlengte in de eredivisie 100 caramboles.\nDriebanden.\nBij het driebandenspel moet de speelbal minstens drie banden raken vooraleer de derde bal geraakt wordt. De spelers zijn er steeds bedrevener in geworden om ook bij het driebanden aan seriespel te doen, dus om vooruit te denken. Gepoogd wordt van alle drie de ballen baan en snelheid te controleren zodat na een gemaakt punt weer een redelijk te maken positie overblijft. Net als in de andere spelsoorten kan in meer of mindere mate tevens gepoogd worden om zodanig te spelen dat na het mislukken van de stoot een extra moeilijke positie voor de tegenstander overblijft. Dit verdedigende spel heet 'carotte' ('wortel'). Het kan in een kampioenschap heel nuttig zijn, maar het drukt wel de grootte van de eigen series.\nDe topspelers speelden vroeger een partij over 60 caramboles, tegenwoordig over 50, 40 of 30 punten, afhankelijk van het soort wedstrijd. De hoogste serie staat op naam van Semih Sayginer en bedraagt 31 caramboles. Het hoogste gemiddelde in een partij over 50 caramboles bedraagt 8,333, gespeeld door Eddy Merckx in 2011. In zes beurten was de wedstrijd gedaan: 4, 9, 26 (zijn hoogste ooit), 7, 0 en 4.\nKunststoten.\nHet 'kunststoten', 'artistiek biljart' of 'billiard artistique' bestaat uit het uitvoeren van een vast aantal figuren. De ballen worden op voorgeschreven en op het laken gemarkeerde posities geplaatst. Bij sommige figuren wordt ook een kegeltje geplaatst. \nEen speler mag driemaal proberen om de carambole op de voorgeschreven wijze te maken, waarbij het nodig kan zijn dat de speelbal over een andere heenspringt, een bocht maakt, drie keer achter elkaar dezelfde band raakt, over negen banden gaat of achteruitgetrokken wordt na eerst een aanzienlijke lengte voorwaarts afgelegd te hebben. Wordt de carambole gemaakt op de voorgeschreven wijze dan krijgt de speler een bepaald aantal punten, afhankelijk van de moeilijkheidsgraad van de stoot, van heel erg moeilijk tot extreem moeilijk.\nVijfkegelspel.\nHet vijfkegelspel wordt op een caramboletafel gespeeld. Offici\u00eble competities worden meestal gespeeld op het matchtafelformaat. Naast de gebruikelijke drie ballen worden er ook vijf kleine kegeltjes - \u00e9\u00e9n rode en vier witte - op een vaste plaats in het midden van het biljart geplaatst. Elk speler heeft zijn eigen speelbal. Waar het de bedoeling is bij de 'gewone' carambolespelen om caramboles te maken volgens de regels van de betreffende speelwijze, is het bij het vijfkegelspel de bedoeling zo snel mogelijk een vooraf bepaald aantal punten te scoren. Die punten worden bekomen door bijvoorbeeld kegels omver te spelen met een andere bal dan de eigen speelbal, of een carambole te maken, of een casin, een speciaal soort carambole waarbij niet de eigen speelbal de derde bal treft, maar de tweede bal op de derde bal gespeeld wordt. Elk van deze gebeurtenissen heeft zijn eigen puntenwaarde. De tegenstrever kan ook een fout begaan waardoor er strafpunten naar de tegenstrever gaan. Het opmerkelijkste verschil met de gewone carambolespelen is echter dat de spelers om beurten stoten; er worden dus geen series gemaakt. De spelers die echt bedreven zijn in het spel zorgen ervoor dat de tegenstrever niet makkelijk punten kan scoren. Vanaf het sportjaar 2011-2012 wordt deze speelwijze voor het eerst gespeeld in Belgi\u00eb. In landen zoals Itali\u00eb, Argentini\u00eb en Frankrijk is het spel reeds vele jaren erg populair.\nOverige spelsoorten.\nEr zijn andere offici\u00eble spelsoorten, zoals de vijfkamp, en talloze onoffici\u00eble spelsoorten. Een kort spelletje is bijvoorbeeld 'Tien over rood', waarbij altijd eerst de rode bal geraakt moet worden. Wordt de rode bal gemist dan vervallen alle reeds behaalde punten, behalve bij het laatste punt waar een driebandenstoot verplicht is. Verdedigend spel bij 'Tien over rood' komt ook voor, door namelijk te zorgen dat de andere speler niet rechtstreeks op rood kan spelen doordat tussen de speelbal en rood de derde bal komt te liggen.\nTopspelers.\nBekende biljarters met een artikel op Wikipedia zijn:"}
{"id": "6399", "revid": "1078671", "url": "https://nl.wikipedia.org/wiki?curid=6399", "title": "Beleggingsfonds", "text": "Een beleggingsfonds is in feite een \u2018verzamelpunt\u2019 voor beleggers. Op dat punt komt het geld van alle in het betreffende fonds investerende beleggers samen. Het totaalbedrag wordt het fondsvermogen genoemd.\nDe term beleggingsfonds wordt in het dagelijks verkeer vrij gebruikt, waarbij geen onderscheid gemaakt wordt tussen een beleggingsfonds en een beleggingsmaatschappij. De activiteiten van het fonds en maatschappij zijn in hoofdlijnen hetzelfde, maar een beleggingsfonds beschikt niet over rechtspersoonlijkheid en een beleggingsmaatschappij wel. Beleggers brengen collectief geld of andere goederen in het fonds in en kopen daarmee indirect, maar wel gezamenlijk, aandelen, obligaties, onroerend goed, grondstoffen, enz. Fondsen specialiseren zich in bepaalde sectoren, munten, regio's en proberen op die manier aan winstmaximalisatie te doen. Het beleggingsfonds ontvangt inkomsten zoals dividend, rente en/of huur, en er zijn waardeschommelingen in de bezittingen van het fonds. Na aftrek van kosten worden de positieve en negatieve resultaten doorgegeven aan de aandeelhouders van het fonds in de vorm van koersschommelingen in het fonds, en meestal ook dividend. Een groot aantal fondsen keert het dividend niet uit maar kapitaliseren het in het fonds. Fondsen zijn ook sterk afhankelijk van de verschillende nationale wetten.\nDoelgroep.\nBeleggingsfondsen kunnen zowel voor particuliere beleggers bestemd zijn als voor institutionele beleggers (of beide). Particuliere beleggers kunnen door een deelname in een beleggingsfonds een spreiding van hun beleggingsportefeuille bereiken die anders slechts met een aanmerkelijk groter vermogen te bereiken valt. (Een deelname van enkele honderden euro's in een \"breed\" fonds wordt gespreid over alle aandelen of obligaties waarin het fonds belegt.) Voor institutionele beleggers kunnen beleggingsfondsen ook uit dit oogpunt interessant zijn. Vaak zal men een beleggingsfonds echter gebruiken om daarmee een belegging op een min of meer specialistisch gebied te realiseren (een bepaalde sector, of een bepaalde regio). Men besteedt het daarmee gemoeide werk dan uit, tegen vaak lagere kosten dan indien men dat zelf zou doen. In beide situaties geldt dat men profiteert van schaalvoordelen. Beleggingsfondsen kunnen in omvang vari\u00ebren van enkele tientallen miljoenen tot miljarden euro's.\nOp particulieren gerichte beleggingsfondsen worden door vrijwel alle banken aangeboden. Beleggingsfondsen voor institutionele beleggers worden meestal aangeboden door gespecialiseerde vermogensbeheerders, hoewel ook \"normale\" banken zich hiermee bezighouden.\nFondsbeheerder.\nHet geld van een beleggingsfonds wordt beheerd door een fondsmanager - of soms een team van managers. Zij beslissen of bijvoorbeeld aandelen in Bedrijf A moeten worden gekocht en/of aandelen in Bedrijf B moeten worden verkocht.\nNiet alle beleggingsfondsen hebben een actieve beheerder, Bij een indexfonds worden ingelegde gelden belegd conform een beursindex. De taak van de beheerder is dan beperkt tot het aan- en verkopen van aandelen conform die index. Bij wijziging van die index moeten in de portefeuille ook de nodige wijzigingen worden doorgevoerd.\nDe fondsbeheerder brengt fondsbeheerkosten of beheerloon in rekening. Deze kosten zijn een percentage van het totaal beheerde vermogen. \nDaarnaast worden kosten in rekening gebracht voor de aankoop van aandelen, de zogenoemde aankoopkosten.\nVerschillen in beleggingsstijlen.\nEr is een groot aantal beleggingsfondsen op de markt, met een grote vari\u00ebteit aan objecten waarin belegd wordt. Enige voorbeelden: alleen beleggen in aandelen, alleen in obligaties, zowel obligaties als aandelen, aandelen in winkelcentra, aandelen in zeeschepen, aandelen in technologie-ondernemingen, wel of niet gedeeltelijk met geleend geld gefinancierd, alleen in Europa, alleen in de Verenigde Staten, het Verre Oosten. Een belegger kan op deze wijze tegen relatief lage kosten beleggen in objecten van zijn voorkeur, en zonder dat hij zelf zich in de betreffende markt of de sector hoeft te verdiepen. Hierbij geldt in het algemeen wel dat de beheerskosten hoger zijn naarmate het fonds meer specialistisch is. \nMeest voorkomende fondsen zijn:\nBijzondere vermelding verdienen beleggingsfondsen voor ethisch of maatschappelijk verantwoord beleggen. Hierbij worden zwaardere eisen gesteld aan de objecten waarin belegd wordt (meestal aandelen, maar soms ook obligaties). De betreffende ondernemingen worden \"gescreend\" op de mate waarin zij bij hun bedrijfsvoering aandacht besteden aan aspecten als milieubewustheid en sociaal beleid. Bij sommige beleggingsfondsen van dit type worden bepaalde sectoren ondernemingen bewust uitgesloten, bijvoorbeeld in de wapenindustrie, alcohol en tabak.\nSommige fondsen beleggen de ontvangen dividenden of intresten opnieuw, dit noemt men kapitalisatiefondsen en worden aangeduid met \"acc\". Anderen keren de dividenden uit, dit zijn distributiefondsen (\"inc\").\nToezicht.\nNederland.\nOm een beleggingsfonds te beginnen, is toestemming nodig van de Autoriteit Financi\u00eble Markten. Deze houdt toezicht op het fonds en de manager. De Nederlandsche Bank houdt in de huidige toezichtstructuur toezicht op de solvabiliteit van het fonds. Echter het is ook mogelijk zonder toezicht van de AFM een beleggingsfonds te beginnen mits de doelgroep 'professionele' beleggers zijn. De AFM identificeert een 'professionele' belegger als iemand die meer dan EUR 100.000 (plus kosten) vrij te beleggen vermogen heeft. Veel hedgefondsen gaan buiten de AFM om. Het wil niet zeggen dat fondsen die onder toezicht staan automatisch beter zijn. De AFM controleert namelijk enkel op een aantal randvoorwaarden, niet op het beleggingsbeleid en of een fonds(manager) ook echt de belangen van de belegger nastreeft.\nBelgi\u00eb.\nIn Belgi\u00eb staan beleggingsfondsen onder toezicht van de Autoriteit voor Financi\u00eble Diensten en Markten.\nBeurs- en niet-beursgenoteerde fondsen.\nVerder zijn er beleggingsfondsen die aan de beurs genoteerd zijn en fondsen zonder een notering. Dit heeft vooral invloed op de verhandelbaarheid. De beursgenoteerde fondsen kunnen bij alle commissionairs, banken en brokers gekocht worden. Niet-beursgenoteerde fondsen kunnen alleen bij het fonds zelf gekocht worden.\nOpen en gesloten fondsen.\nEen closed-end fonds mag niet zomaar nieuwe aandelen uitgeven. Het winstrecht en dus de waarde per aandeel wordt er lager door en dat is meestal niet wenselijk. Er is, net als bij andere gewone handel, grote invloed op de prijsvorming van de vraag en aanbod op dat moment. Bij het geven van een order voor een closed-end fonds is het belangrijk om ook een limiet op te geven. (Een limiet is de maximale prijs die men voor dat aandeel wenst te betalen: als zo'n limiet niet wordt opgegeven loopt men het risico dat bij een plotselinge stijging van de vraag men een aanzienlijk hogere prijs dan beoogd blijkt te hebben betaald. Het opgeven van een limiet is overigens bij iedere effectenorder te overwegen.)\nEen open-end fonds mag wel nieuwe aandelen uitgeven, en wel precies zoveel aan waarde als er nieuw geld in het fonds stroomt. Het fonds wordt daardoor steeds verhandeld om en nabij de intrinsieke waarde (bijvoorbeeld bij Robeco). Het beoogde gevolg is dan dat er geen invloed meer is op de prijsvorming van de vraag en aanbod op dat moment.\nHandel.\nSinds 2007 worden op Euronext Nederland de ca. 200 open-end beleggingsfondsen verhandeld via de Euronext Fund Service. Kenmerken van dit handelssysteem zijn:\nAanbieders.\nVeel beleggingsfondsen zijn subfondsen van een zogenaamd paraplufonds of \"beleggingsfondsenfamilie\". Het voordeel is dat bepaalde algemene kosten, zoals kosten voor verslaggeving, gedeeld kunnen worden. Individuele fondsen onder de paraplu voeren in beginsel wel een eigen beleid.\nNagenoeg alle grootbanken bieden beleggingsfondsen aan. Daarnaast bestaan er gespecialiseerde vermogensbeheerders die geen onderdeel uitmaken van een bank. Een bekend voorbeeld is Fidelity in de Verenigde Staten. In Nederland biedt vooral Robeco zelfstandig beleggingsfondsen aan, hoewel het onderdeel uitmaakt van het Japanse Orix. Tot begin 2013 maakte Robeco deel uit van Rabobank. Er zijn ook kleinere aanbieders van beleggingsfondsen.\nDaarnaast kunnen particulieren deelnemen in een uitgebreide selectie van de beschikbare beleggingsfondsen van verschillende banken en vermogensbeheerders door het aanhouden van een (internet)rekening bij een broker.\nKosten.\nVoor beleggingsfondsen worden twee kostensoorten in rekening gebracht. Eenmalige kosten voor aan- of verkoop van het beleggingsfonds die worden betaald aan uw broker of bank. Verder zijn er doorlopende kosten van het beleggingsfonds die in verband staan met het daadwerkelijk beheer van het vermogen zoals het salaris van de fondsbeheerder, kantoorkosten, beheerloon, vergoeding aan de distributeur, etc.\nIn Europa betaalt een kleine belegger aan de beheerder van een aandelenbeleggingsfonds gemiddeld 1,75% aan kosten per jaar, voor een obligatiefonds ligt dit op ongeveer 1,2%. Van deze kosten komt ruim 40% ten goede aan de fondsbeheerder. De fondsbeheerder maakt veelal gebruik van het distributienetwerk van een bank. De bank kreeg voor 2014 een distributievergoeding die ook iets meer dan 40% bedroeg van de totale kosten. De laatste 17% van de kosten zijn voor specifieke doelen als bijvoorbeeld administratie, beheerloon en kosten voor de accountant. In de Verenigde Staten liggen deze kosten slechts 0,1% lager in vergelijking tot Europa. \nSinds medio 2010 werd in Nederland een discussie gevoerd over het afschaffen van de distributievergoedingen. Op 14 februari 2013 maakten diverse Nederlandse financi\u00eble instellingen bekend dat zij vanaf 1 januari 2014 geen distributievergoedingen van fondsbeheerders meer ontvangen. Klanten die beleggen in de fondsen betalen vanaf die datum direct voor de dienstverlening, volgens het \u2019uurtje factuurtje\u2019-model. Met deze maatregel verdween ook de perverse prikkel voor de banken om het beleggingsfonds met de hoogste distributievergoeding in de portefeuille op te nemen. Dit fonds bracht vervolgens de vergoeding als kosten ten laste van het rendement. De Autoriteit Financi\u00eble Markten (AFM) ondersteunt het initiatief. \nKosten van beleggingsfondsen hebben een grote invloed op het nettorendement voor de belegger. Dit geldt zeker voor de lange termijn. Bij een belegd vermogen van \u20ac 100.000 en een jaarlijks brutorendement van 6,0% is de netto opbrengst na 10 jaar \u20ac 179.000 bij g\u00e9\u00e9n kosten, \u20ac 167.000 bij 0,75% kosten en \u20ac 152.000 bij 1,75% kosten. Dit verklaart de populariteit van passieve beleggingen, van indextrackers, met een lage kostenstructuur."}
{"id": "6400", "revid": "1330102", "url": "https://nl.wikipedia.org/wiki?curid=6400", "title": "Staatsobligatie", "text": "Een staatsobligatie (ook wel staatslening) is een obligatie aangegaan door een overheid. In Nederland worden deze obligaties op de markt gebracht door het Agentschap van de Generale Thesaurie van het ministerie van Financi\u00ebn, gevestigd in Den Haag. Dit agentschap trekt langlopende en kortlopende leningen aan om het financieringstekort van het Rijk te dekken.\nEen aantal keren per jaar plaatst het Agentschap langlopende staatsleningen op de openbare kapitaalmarkt. Beleggers kunnen daarop inschrijven.\nSystemen van uitgifte van leningen.\nToonbanksysteem.\nBij de staatslening van 15 februari 1993 is het \"toonbanksysteem\" ('over the counter'- systeem) toegepast. De inschrijving stond vanaf 18 januari open op beursdagen van 8.30 tot 17.00 uur. De koers van uitgifte wordt dagelijks vastgesteld en beleggers kunnen opgeven voor hoeveel ze willen inschrijven. Het Agentschap kan de uitgiftekoers verhogen als er veel belangstelling bestaat. Vanzelfsprekend wordt daarbij rekening gehouden met de rendementen van al bestaande staatsleningen op dat moment. Op elk gewenst ogenblik kan de inschrijving worden gestopt. Het voordeel van dit systeem is, dat beter op de markt kan worden ingespeeld dan bij het tendersysteem.\nTendersysteem.\nBij het tendersysteem maakt het Agentschap bekend tegen welke rente men wil gaan lenen, maar de koers van uitgifte van de lening wordt pas na afloop van de inschrijving vastgelegd. Beleggers geven via hun bank of commissionair door voor welk bedrag zij tegen ten hoogste welke koers (de limietkoers) willen afnemen. Naarmate zij de staatslening aantrekkelijker vinden, zullen ze tegen hogere limiet-koersen inschrijven. Na sluiting van de inschrijving maakt het Agentschap een overzicht waaruit blijkt voor welk bedrag bij verschillende koersen is ingeschreven.\nUitgiftekoers.\nBij de keuze van de uitgiftekoers geldt dat een lagere koers een grotere opbrengst levert, maar dat dan relatief duur wordt geleend. Immers, stel dat bij een 7% lening de uitgiftekoers op 98% wordt bepaald. Dan ontvangt het Rijk per obligatie van nominaal \u20ac 1000 een bedrag van \u20ac980. Er moet jaarlijks \u20ac70 (7% van \u20ac1000) rente worden vergoed. Dat is dan 7,14% (70/980) x 100%. Neem aan dat de uitgiftekoers op 101% is gesteld. Beleggers die een lagere limiet hadden opgegeven, vissen achter het net. Beleggers die 101 hadden opgegeven krijgen hun inschrijving toegewezen afhankelijk van het toewijzingspercentage. Beleggers die een limiet hoger dan 101% hadden opgegeven, hebben geluk. Zij zien hun inschrijving toegewezen tegen de koers 101%, dus lager dan ze bereid waren te betalen.\nHet Agentschap hanteert soms combinaties van toonbankuitgifte en tendersysteem.\nRentepercentage.\nDe rente die jaarlijks wordt betaald over de nominale waarde van de obligatie, de couponrente. Bij een obligatie van \u20ac1000 wordt in dit geval per jaar \u20ac70 aan rente betaald.\nHet jaar of de periode waarin wordt afgelost.\nDe nominale waarde wordt terugbetaald - er wordt a pari afgelost -volgens een bepaald aflossingsschema dat vastligt in de leningsvoorwaarden. De 7% Staatslening van 15 februari 1993 werd op 15 februari 2003 in zijn geheel afgelost. Internationaal heeft men een voorkeur voor dit soort zogeheten 'bullet'-leningen. Het komt ook voor dat tussentijds wordt afgelost waarbij een loting bepaalt welke obligaties daarvoor in aanmerking komen.\nCouponrendement.\nHierbij gaat het om de totale opbrengst van het bedrag dat men ergens in gestoken heeft. Koopt men een 7% obligatie van \u20ac1000 bij een koers van 999,2, dan is het zogeheten couponrendement\n(70:999,2)x100% = 7,006%. In het algemeen:\nMet aankoopkosten is in dit voorbeeld geen rekening gehouden..\nEffectief rendement.\nHet effectief rendement houdt naast het couponrendement nog rekening met winst of verlies bij aflossing. In sommige bladen - zeker de vakbladen en bijvoorbeeld ook de Volkskrant en NRC Handelsblad - staat het effectief rendement afgedrukt bij elke lening. Het kan bij benadering op de onderstaande manier berekend worden.\nDe 7% Staatslening 93-03 wordt in 2003 in zijn geheel afgelost. De vervaldag van de coupon van deze lening is jaarlijks op 15 februari. De beurskoers op 15 mei 1995 is 101,25%. Wie op die dag zo'n obligatie van \u20ac1000 koopt voor \u20ac 1012,50 heeft bij aflossing \u20ac 12,50 nadeel. Omdat het rendement op jaarbasis wordt berekend, moet dit nadeel uitgesmeerd worden over de resterende looptijd van de lening. De resterende looptijd betreft 15 mei 1995 tot 15 februari 2003, dat is 7 jaar en 9 maanden (omgerekend 7,75 jaar).\nDe formule voor berekening van het effectief rendement is dan:\nwaarbij\nDe berekening, op 15 mei 1995, van het effectief rendement van de 7% Staatslening 93-03 ziet er als volgt uit:\nIn de jaarlijkse publicatie \"Outlook\" publiceert het Agentschap van de Generale Thesaurie voor de eerste dag van elk kwartaal van het voorafgaande jaar een zogenoemde \"Dutch curve\", die als functie van de resterende looptijd het effectieve rendement aangeeft.\nAnno 2021 was het effectieve rendement op Nederlandse staatsobligaties negatief (behalve potentieel bij een zeer lange resterende looptijd), ook nog bij een resterende looptijd van 31 jaar. Bij nieuwe uitgiftes is de nominale rente 0% (het zijn nulcouponobligaties), maar was de uitgiftekoers meer dan 100%.\nOp 16 mei 2022 was de koers van de nulcouponobligaties overwegend onder de 100%, wat betekent dat het effectieve rendement voor Nederlandse staatsobligaties met de betreffende resterende looptijd weer positief was. Dit blijkt ook bij nieuwe uitgiftes (10 mei 2022, resterende looptijd 3 jaar en 8 maanden: 0,761 %).\nModified duration.\nDit is een maatstaf voor de koersgevoeligheid van de obligatie. Als verwacht wordt dat het effectief rendement van de lening met 1%-punt zal stijgen, zal de koers van de obligatielening ongeveer dalen met de modified duration als percentage. Als bijvoorbeeld het effectief rendement op de 7%-lening 93/03 zou oplopen van 6,78 naar 7,78, mag een koersdaling worden verwacht met 5,74%."}
{"id": "6401", "revid": "231402", "url": "https://nl.wikipedia.org/wiki?curid=6401", "title": "Aardas", "text": "De aardas is de as waar de aarde omheen draait. De aardas loopt door het zwaartepunt van de aarde en maakt een hoek van 66\u00b033' met de ecliptica, het vlak van de aardbaan om de zon. De punten waar de aardas door het aardoppervlak gaat, heten de geografische noordpool en de geografische zuidpool. Door de rotatie om de aardas ontstaat de afwisseling van dag en nacht. In 24 uur, een zonnedag, staat de zon weer boven hetzelfde punt. De aarde maakt een volledige omwenteling (ten opzichte van de vaste sterren) in 23u 56m 4,09s = 1 sterrendag, iets minder dan een zonnedag. Dat is het gevolg van de beweging van de aarde om de zon en de rotatiezin van de aarde.\nIemand die precies op een van die polen zou staan draait tijdens een etmaal eenmaal volledig om zijn of haar as. De magnetische noord- en zuidpool liggen ergens anders; zij hebben geen direct verband met de aardas.\nDe denkbeeldige snijpunten van de aardas met de (eveneens denkbeeldige) hemelbol zijn de noordelijke en zuidelijke hemelpolen. De noordelijke hemelpool ligt in de buurt van de Poolster in het sterrenbeeld Kleine Beer.\nHet vlak loodrecht op de aardas dat door het middelpunt van de aarde gaat heet het equatorvlak. De equator of evenaar ligt daar waar het equatorvlak het aardoppervlak snijdt.\nDoor de schuine stand van de aardas op het baanvlak van de aarde rond de zon, varieert in de loop van het jaar de hoek waaronder de zonnestralen het aardoppervlak raken en ook de lengte van de dag ten opzichte van de nacht. Deze effecten samen betekenen jaarlijkse variatie in de hoeveelheid ontvangen zonnestraling en zo ontstaan de seizoenen. In de zomer wijst de aardas van het halfrond van de waarnemer naar de zon en ontvangt dat halfrond meer zon, ook zijn de dagen langer dan de nachten. Op breedtegraden boven 66,56\u00b0 (= 90\u00b0 - 23,44\u00b0, de geografische breedte van de poolcirkels) is er zelfs ten minste \u00e9\u00e9n dag per jaar dat de zon niet ondergaat (middernachtzon); aan de andere kant van de wereld is er dan een nacht waarin de zon niet boven de horizon uitkomt (poolnacht) (strikt gezien betreft dit het \"middelpunt\" van de zon).\nTen opzichte van de sterren verandert de positie van de aardas. De grootste beweging heet precessie; de aardas beschrijft een kegel met een periode van 25.800 jaar. Over ca. 13.000 jaar staat de poolster daardoor ca. 47 graden van de noordelijke hemelpool en niet er vlakbij zoals nu.\nEen veel kleinere beweging, de nutatie, veroorzaakt daarbovenop nog bewegingen met periodes die vari\u00ebren van 5 dagen tot 18,5 jaar. De afwijkingen door nutatie bedragen slechts hooguit 10 boogseconden.\nDe aardas beweegt ook ten opzichte van de aarde zelf. Die bewegingen worden veroorzaakt door massaverplaatsing binnen de aarde, in de oceanen en in de atmosfeer. Het smelten van de ijskap op Groenland is een voorbeeld van zo'n massaverplaatsing. Ze bedragen tot 0,25 boogseconden, dat komt overeen met ca. 9 meter aan het aardoppervlak. De grootste van deze bewegingen heet \"Chandler wobble\" en heeft een periode van ca. 435 dagen en een amplitude van ca. 6,3 meter. Niet-periodieke bewegingen worden bv. veroorzaakt door zeebevingen, zoals die van 26 december 2004 in de Indische Oceaan.\nDe positie van de aardas is van belang voor satellietnavigatie en de ruimtevaart. Zou men geen rekening houden met de afwijkingen, dan zijn fouten van meer dan 10 meter het gevolg.\nHet waarnemen en beschrijven van de positie en beweging van de aardas is onderdeel van de geodesie.\nProfessor Andr\u00e9-Louis Danjon heeft enige tijd geleden geconstateerd dat na een sterke uitbarsting op de zon de aarde langzamer gaat draaien, de aarde wordt dan door de zon geremd. Na een uitbarsting in 1959 bedroeg de vertraging 1/1000 seconde per etmaal. Blijkbaar wordt de dag dus steeds langer."}
{"id": "6402", "revid": "5093", "url": "https://nl.wikipedia.org/wiki?curid=6402", "title": "Ster F", "text": ""}
{"id": "6403", "revid": "5093", "url": "https://nl.wikipedia.org/wiki?curid=6403", "title": "Ster G", "text": ""}
{"id": "6404", "revid": "5093", "url": "https://nl.wikipedia.org/wiki?curid=6404", "title": "Ster H", "text": ""}
{"id": "6405", "revid": "5093", "url": "https://nl.wikipedia.org/wiki?curid=6405", "title": "Ster K", "text": ""}
{"id": "6406", "revid": "5093", "url": "https://nl.wikipedia.org/wiki?curid=6406", "title": "Ster L", "text": ""}
{"id": "6407", "revid": "5093", "url": "https://nl.wikipedia.org/wiki?curid=6407", "title": "Ster M", "text": ""}
{"id": "6408", "revid": "26132", "url": "https://nl.wikipedia.org/wiki?curid=6408", "title": "Willem-Alexander der Nederlanden", "text": "Willem-Alexander Claus George Ferdinand, koning der Nederlanden, Prins van Oranje-Nassau, jonkheer van Amsberg (Utrecht, 27 april 1967) is sinds 30 april 2013 Koning der Nederlanden. Hij is het oudste kind uit het huwelijk van Beatrix, prinses der Nederlanden, en Claus, prins der Nederlanden, jonkheer van Amsberg. Zijn roepnaam is Alex(ander).\nBiografie.\nGeboorte en doop.\nKroonprinses Beatrix werd in de avond van 25 april 1967 opgenomen in het Academisch Ziekenhuis Utrecht. Twee dagen later kwam prins Willem-Alexander ter wereld. Op vijf plaatsen in het koninkrijk werden naar traditie 101 saluutschoten afgevuurd. Bij zijn geboorte was hij tweede in lijn voor de troonopvolging. Prins Claus deed op 2 mei de geboorteaangifte in het stadhuis van Utrecht.\nWillem-Alexanders volledige voornamen zijn:\nAls roepnaam gaven zijn ouders hem de naam Alexander. Offici\u00eble vernoemingen, zoals straten, gebouwen en schepen, dienden echter de benaming Willem-Alexander te bevatten, zo gaf de Rijksvoorlichtingsdienst aan op de dag van de geboorteaangifte.\nOp 2 september 1967 werd hij gedoopt als lid van de Nederlandse Hervormde Kerk. De doopdienst vond plaats in de Grote of Sint Jacobskerk in Den Haag en werd geleid door 'hofpredikant' dominee Henk Kater. De peetouders en doopgetuigen van de prins waren zijn grootvader prins Bernhard van Lippe-Biesterfeld, zijn grootmoeder G\u00f6sta Freiin von dem Bussche-Haddenhausen, prinses (later koningin) Margrethe van Denemarken, Ferdinand Graf von Bismarck-Sch\u00f6nhausen en de voormalige minister-president Jelle Zijlstra. Ren\u00e9e Elisabeth Bradbrooke Smith-R\u00f6ell (1938), een vriendin van Beatrix, is eveneens een peetouder. Bij de doop werd de laatste vertegenwoordigd door haar grootmoeder Marie Ad\u00e8le Erneste del Court van Krimpen-van Loon (1891\u20131983).\nJeugd.\nWillem-Alexander woonde in zijn jeugd in Kasteel Drakensteyn in Lage Vuursche, gemeente Baarn. Hij ging er naar de Nieuwe Baarnsche School en later naar Het Baarnsch Lyceum. Toen Beatrix in 1980 koningin werd, kreeg haar oudste zoon automatisch de titel Prins van Oranje.\nTijdens zijn jeugd mochten Willem-Alexander en zijn broers niet of nauwelijks televisiekijken. Hun ouders vonden het slecht voor de ogen. Om die reden groeide hij op met alleen naar de radio te luisteren, voornamelijk naar de Nederlandse publieke zender Hilversum 3; de popzender.\nIn 1981 verhuisde het gezin naar Paleis Huis ten Bosch in Den Haag. De middelbare school vervolgde hij aldaar bij het Vrijzinnig-Christelijk Lyceum. Pas toen mocht hij thuis televisiekijken. Aangezien hij als puber niet goed overweg kon met zijn ouders \u2212 zijn vader verkeerde in een depressie, zijn moeder had het druk met haar koningschap \u2212 vervolgde hij op eigen verzoek in september 1983 zijn middelbareschoolopleiding aan het Atlantic College in Llantwit Major, in Wales. Hij zat hier op een internaat met leerlingen van 68 nationaliteiten.\nToen de prins de leeftijd van achttien jaar bereikte, werd hem zitting verleend in de Raad van State, het hoogste adviescollege van de Nederlandse regering. Sindsdien heeft hij ook recht op een toelage uit de staatskas. In juli 1985 behaalde hij op zijn school in Wales een International Baccalaureate. De cijferlijst werd niet bekendgemaakt.\nZijn militaire dienstplicht vervulde hij van augustus 1985 tot januari 1987 bij de Koninklijke Marine, onder meer aan boord van Hr. Ms. Tromp en Hr. Ms. Abraham Crijnssen. Hij kreeg een op hem toegesneden opleiding.\nDaarna studeerde hij vanaf augustus 1987 geschiedenis aan de Rijksuniversiteit Leiden, waar ook zijn moeder en zijn grootmoeder hadden gestudeerd. Tijdens zijn studententijd was de prins lid van de Leidse Studenten Vereniging Minerva. Zijn studentenhuis, dat hij met drie huisgenoten deelde, stond aan het Rapenburg 116. In zijn studententijd kreeg hij van de Nederlandse media de bijnaam 'Prins Pils', wegens het enthousiasme waarmee hij zich in het studentenleven stortte.\nIn april 1990 werd hij benoemd tot adjudant van zijn moeder in buitengewone dienst. De benoeming ging in op zijn 23ste verjaardag. Tegelijkertijd werd hij bevorderd tot luitenant-ter-zee van buitengewone diensten, tweede categorie, van de Koninklijke Marine Reserve.\nIn 1993 behaalde Willem-Alexander zijn doctoraalexamen geschiedenis; zijn afstudeerscriptie ging over de Nederlandse reactie op het besluit van Frankrijk om binnen de NAVO een 'status aparte' in te nemen. De scriptie is door Willem-Alexander niet openbaar gemaakt en de Universiteitsbibliotheek Leiden nam destijds nimmer afstudeerscripties op in de openbare collectie.\nVoorbereiding op het koningschap.\nNa het behalen van zijn bul begon zijn voorbereiding op het koningschap. Willem-Alexander volgde meerdere cursussen bij de Koninklijke Landmacht. Tegelijkertijd begon hij zich meer in het openbare leven te profileren. Hij vervulde representatieve taken bij offici\u00eble evenementen en legde offici\u00eble bezoeken af aan gemeenten, provincies en maatschappelijke instellingen.\nJaarlijks verscheen hij als kroonprins ongeveer 110 keer bij offici\u00eble gelegenheden. Na zijn stage bij de luchtmacht hield de prins zich aanvankelijk bezig met de rechterlijke macht, het binnenlands bestuur en vanaf 1997 met het Nederlandse bedrijfsleven. Daarnaast specialiseerde hij zich in het waterbeheer, een onderwerp dat zijn vader hem aan de hand deed. Hij zette zijn kennis onder meer in bij zijn bezoek aan Marokko in november 2005.\nVliegbrevet.\nNa zijn studie in Wales behaalde Willem-Alexander zijn eerste vliegbrevet. Hij vervolgde zijn opleiding bij de KLM Flight Academy. Sinds halverwege jaren negentig is hij twee keer per maand gastvlieger bij KLM Cityhopper. Op die manier komt hij aan de minimale eis van 150 vlieguren per jaar om zijn vliegbrevet te mogen behouden. Eerder vloog hij als gastvlieger bij Martinair. Onder meer vloog hij met de Fokker 70 en de Fokker F27 Friendship. Tijdens het staatsbezoek aan Australi\u00eb in 2016 vloog Willem-Alexander met het regeringstoestel, de PH-KBX, ook een Fokker 70. Als piloot deed hij vrijwilligerswerk voor de African Medical Research and Education Foundation en Kenya Wildlife Service in 1989, respectievelijk 1991. In 2017 werd bekend dat Willem-Alexander zich ging omscholen tot piloot op een Boeing 737.\nSport.\nIn 1986 reed hij onder de schuilnaam W.A. van Buren de Elfstedentocht uit. Zijn kleding, een Playboy-broek en een Marlboro-jack, veroorzaakte in de media enige opschudding, omdat hij met de opzichtige logo's in feite reclame maakte. In 1992 liep hij met onder meer oud-wielrenner Gerrie Knetemann de marathon van New York uit.\nHet gedrag van Willem-Alexander tijdens de Olympische Spelen van 1996 in Atlanta veroorzaakte opnieuw opschudding. Zo zong hij vanaf de tribune \"Wat zijn de Yanken stil\" mee en bestormde hij enthousiast in korte broek het hockeyveld, nadat de dames brons gewonnen hadden om vervolgens uitbundig \"mee te hossen\". De krant \"NRC Handelsblad\" noemde het gedrag \"een kroonprins onwaardig\". In een opiniepeiling gaf ruim 80% van de Nederlanders aan het gedrag van de prins te waarderen.\nIOC.\nIn 1998 werd Willem-Alexander lid van het Internationaal Olympisch Comit\u00e9 (IOC). Met de kroonprins was bij zijn aanstelling door het kabinet afgesproken dat hij zich binnen het IOC niet met politiek zou bezighouden en zich daarom zou onthouden van stemmingen die politiek gevoelig lagen. Tevens werd vastgelegd dat hij zijn IOC-functie zou neerleggen op het moment dat hij koning werd. Aanvankelijk was de Nederlandse politiek niet onverdeeld enthousiast over zijn lidmaatschap bij een door corruptie en schandalen geplaagde organisatie. Binnen het IOC heeft hij zich vooral ingezet voor het stimuleren van sport in Afrika. Willem-Alexander is een warm pleitbezorger voor het houden van de Olympische Zomerspelen in Nederland.\nVlak voordat hij koning werd, legde hij zijn taken als IOC-lid neer. Statutair betekende dit dat zijn ontslag bij de sessie van 6 tot en met 8 september 2013 in Buenos Aires goedgekeurd moest worden. Het ging vervolgens eind 2013 in. Willem-Alexander werd op 8 september in Buenos Aires tijdens de 125ste IOC-sessie benoemd tot erelid en ontving uit handen van IOC-voorzitter Jacques Rogge de Olympische Orde in goud.\n\"Een beetje dom\".\nOp 7 maart 2001 verwees Willem-Alexander tijdens een persontmoeting in New York naar een ingezonden brief in de Argentijnse krant \"La Naci\u00f3n\". Kort daarvoor was de publicatie van een boek over de voormalige Argentijnse dictator Jorge Videla aangekondigd. De schrijvers hadden in de Nederlandse krant \"NRC Handelsblad\" aangegeven dat volgens hen de vader van M\u00e1xima (met wie hij toen al een affectieve relatie onderhield) een co\u00f6rdinerende rol had gespeeld bij het voorbereiden van de staatsgreep die het dictatoriale regime van Videla aan de macht bracht. Het boek was gebaseerd op interviews. Willem-Alexander gaf aan dat de interviews nooit hadden plaatsgevonden en verwees naar de brief waarin dat zou staan. Hij suggereerde dat het schrijven afkomstig was uit een betrouwbare bron, hoewel hij tegelijkertijd aangaf niet te weten wie de brief geschreven had. Kort daarna bevestigde hij tegenover de tv-camera's van de NOS dat hij achter zijn woorden stond.\nHet schrijven bleek afkomstig van Videla, waardoor in Nederland de betrouwbaarheid in twijfel getrokken werd. Ook bleek Videla niet te ontkennen dat de vraaggesprekken hadden plaatsgevonden. Hij betwistte slechts de juiste weergave van zijn uitspraken. Dat Videla de brief geschreven had, was duidelijk: zijn naam stond eronder.\nMinister-president Wim Kok bekritiseerde op de dag van de uitspraak in New York Willem-Alexander voor de tv-camera's van de NOS. Volgens Kok had de prins beter niet naar de brief kunnen verwijzen. Staatsrechtelijk gezien was de terechtwijzing een bijzonderheid in de Nederlandse parlementaire geschiedenis, aangezien de leden van het Koninklijk Huis onschendbaar zijn.\nTijdens een interview op de dag van de bekendmaking van zijn verloving met opnieuw de Nederlandse pers, erkende Willem-Alexander dat zijn verwijzing \"stom\" was geweest. Hij wachtte vervolgens op een reactie van zijn verloofde, die naast hem zat. M\u00e1xima reageerde tot tweemaal toe met de opmerking: \"Je was een beetje dom\". Haar - ingestudeerde - woorden leidden tot grote hilariteit.\nTroonsafstand koningin Beatrix.\nOp 28 januari 2013 maakte zijn moeder koningin Beatrix bekend dat zij op Koninginnedag van dat jaar afstand zou doen van de troon en dat zij door Willem-Alexander zou worden opgevolgd.\nEen Nationaal Comit\u00e9 Inhuldiging, onder voorzitterschap van Hans Wijers co\u00f6rdineerde de feestelijkheden rond de inhuldiging. Een van de initiatieven was de publicatie van een \"Droomboek\". Op een website konden alle inwoners van het koninkrijk hun droom voor het land plaatsen, ter inspiratie voor de koning en alle landgenoten. Uit de ruim 6500 grote en kleine dromen die in ruim een maand tijd op de website binnenkwamen maakte een jury een keuze die in samenwerking met de Nationale Postcode Loterij werd gepubliceerd in het boek \"Mijn droom voor ons land - inspiratie voor de koning\". Dit boek bevatte ook een analyse van de geselecteerde dromen door socioloog Paul Schnabel, oud-directeur van het Sociaal Cultureel Planbureau.\nPersoonlijk leven.\nVerloving.\nKoningin Beatrix maakte op 30 maart 2001 tijdens een rechtstreekse televisie-uitzending de verloving bekend van de kroonprins met de Argentijnse M\u00e1xima Zorreguieta. Haar vader, Jorge Zorreguieta, bleek ten tijde van de militaire dictatuur (1976\u20131983) onder generaal Jorge Videla staatssecretaris te zijn geweest van Landbouw en Veeteelt. Minister-president Wim Kok schakelde minister van Staat Max van der Stoel in om haar vader te overtuigen de huwelijksvoltrekking niet bij te wonen, hetgeen hem lukte. Nadat Kok beloofde dat de aanwezigheid van Zorreguieta senior ook in de toekomst geen vanzelfsprekende zaak zou zijn, werd de toestemmingswet door het parlement aangenomen.\nHuwelijk.\nHet huwelijk van Willem-Alexander met M\u00e1xima werd op 2 februari 2002 in de Grote Zaal van de Beurs van Berlage voltrokken door burgemeester Job Cohen van Amsterdam.\nDe kerkelijke inzegening gebeurde in de Nieuwe Kerk door dominee Carel ter Linden, voormalig predikant van de Haagse Kloosterkerk en tevens de dominee bij wie Willem-Alexander in 1997 belijdenis had gedaan.\nTijdens de traditionele rijtoer door de stad werd door republikeinen en sympathisanten van de Dwaze Moeders gedemonstreerd op het Koningsplein. Ook werd een plastic zakje met witte latexverf tegen de Gouden Koets gegooid. Er werden enkele arrestaties verricht, maar grote ongeregeldheden bleven uit.\nKinderen.\nWillem-Alexander en M\u00e1xima hebben drie kinderen:\nWoning.\nWillem-Alexander woonde met zijn gezin eerst in Villa Eikenhorst op Landgoed De Horsten in Wassenaar en Voorschoten, dat sinds november 2017 zijn persoonlijk eigendom is. Op 13 januari 2019 nam hij met zijn echtgenote en kinderen zijn intrek in Paleis Huis ten Bosch in Den Haag.\nVakantieproject Mozambique.\nWillem-Alexander en M\u00e1xima kochten in 2007 na toestemming van het kabinet vier percelen in Mozambique voor de bouw van minimaal twee vakantiehuizen op het schiereiland Machangulo waar een luxe vakantieproject werd aangelegd.\nDe deelname stuitte op kritiek in de Nederlandse samenleving. Critici, onder wie veel leden van de Tweede Kamer en ook een deel van het kabinet, vonden het ongepast om een luxe vakantiehuis te laten bouwen in een zeer arm land als Mozambique. Volgens Willem-Alexander zou de bouw ervan zorgen voor werkgelegenheid en werden er als onderdeel van het project in de nabije omgeving voor de lokale bevolking waterputten geslagen en scholen gebouwd.\nWillem-Alexander had ook aandelen in de organisatie Machangulo SA, die fungeert als een vereniging van huiseigenaren en het project beheert. Die aandelen werden in 2008 ondergebracht in de in Nederland geregistreerde Stichting\nAdministratiekantoor Machangulo. De bedoeling daarvan was dat het kroonprinselijk paar in het licht van de kritiek naar buiten toe de indruk wilde geven dat het meer afstand genomen had tot het project. Een jaar later werd de stichting ontbonden.\nIn een interview op 17 april 2013 ter gelegenheid van zijn aanstaande inhuldiging als koning en dat via de Nederlandse televisie werd uitgezonden, gaf Willem-Alexander toe dat het vakantieproject zijn functioneren als toekomstig staatshoofd in de weg had gestaan en dat hij het vakantiehuis daarom had verkocht; hij gaf niet toe dat hij er indertijd fout aan had gedaan het te laten bouwen.\nKoningspaar en de coronacrisis.\nOp 16 maart 2020, de dag van de aankondiging van de zogenaamde 'intelligente lockdown' in Nederland, zond het koningspaar een mededeling uit om steun te betuigen aan onder andere pati\u00ebnten en het zorgpersoneel. Op 20 maart sprak de Koning op de televisie het Nederlandse volk toe. In de maanden erna bezochten de koning en/of de koningin (zorg)instellingen, bedrijven en ook horecazaken om zich op de hoogte te stellen van de specifieke problemen en oplossingen waarmee die in het kader van de coronacrisis te maken kregen, al in de eerste weken van de lockdown bijvoorbeeld bij het RIVM, het ministerie van VWS en het Landelijke Co\u00f6rdinatiecentrum Pati\u00ebnten Spreiding in het Erasmus MC in Rotterdam. Andere geplande bezoeken werden juist vanwege de coronacrisis uitgesteld of geannuleerd, zoals Koningsdag. Andere evenementen vonden in andere, beperktere vorm plaats, zoals de Nationale Dodenherdenking en Prinsjesdag.\nIn augustus 2020 kwam het paar negatief in het nieuws met een foto met een restauranteigenaar in Griekenland, waar zij op vakantie waren, waarbij de anderhalve meter afstandsregels niet gerespecteerd werden; het paar verontschuldigde zich daar na afloop voor.\nOp 13 oktober 2020 drong premier Mark Rutte in een persconferentie, die de tweede 'gedeeltelijke lockdown' aankondigde, er bij de Nederlandse bevolking op aan in de aanstaande herfstvakantie het land niet te verlaten. De vrijdag daarna vloog het koningspaar desondanks met hun drie kinderen met het regeringsvliegtuig naar hun eigen vakantiehuis in Griekenland. In de wekelijkse persconferentie na de ministerraad op diezelfde vrijdag gaf vicepremier Hugo de Jonge aan niets van een mogelijke vakantie van het koninklijk gezin af te weten. Nadat er in de media ophef ontstond over deze koninklijke vakantie besloot het paar de vakantie af te breken. De volgende dag keerde het koningspaar met hun jongste dochter met een lijnvlucht weer terug in Nederland. Op 18 oktober liet premier Rutte in een brief aan de Tweede Kamer weten ter zake een verkeerde inschatting te hebben gemaakt en staatsrechtelijk de volle ministeri\u00eble verantwoordelijkheid voor het gedrag van de Koning op zich te nemen. Op de 20e keerden de twee oudste dochters met een lijnvlucht terug.\nIn een videoboodschap, uitgezonden op 21 oktober 2020, sprak de koning in een persoonlijke boodschap het Nederlandse volk toe. Hij sprak zijn spijt uit over het gebeuren en verklaarde dat ook hij niet onfeilbaar is.\nTitels.\nWillem-Alexander is titularis van de volgende dynastieke, erfelijke of vorstelijke titels:\nWillem-Alexander draagt daarnaast het predicaat:\nWillem-Alexander voert als koning de volgende titels:\nDe titel Prins van Oranje is met de abdicatie van koningin Beatrix doorgegeven aan prinses Catharina-Amalia.\nWillem-Alexander regeert als koning Willem-Alexander.\nMilitaire functies.\nOp militair gebied had hij, na zijn recentste bevordering op 27 april 2005, tot aan zijn aantreden als koning de volgende rangen:\nTevens was hij adjudant in buitengewone dienst van de koningin.\nSinds 6 december 2001 is hij drager van het Officierskruis (officieel: \"Onderscheidingsteken voor eervolle langdurige Nederlandse effectieve dienst als officier\", ook \"Jeneverkruis\" genoemd), omdat hij toen vijftien jaar als officier in dienst was van de koningin.\nPer 30 april 2013 legde prins Willem-Alexander zijn taken neer als militair. De Grondwet verbiedt namelijk dat militairen deel uitmaken van de regering en de koning is daar het hoofd van. Op de dag van zijn inhuldiging werd hem daarom eervol ontslag verleend. Hij kondigde aan dat hij, bij ceremonies, militaire uniformen zou kunnen blijven dragen, zonder rangonderscheidingstekens. De epauletten die de rang aangeven werden vervangen door het embleem van het Koninklijk distinctief. Het wapenbeeld daarvan bestaat uit het rijkszwaard, de rijksappel en de scepter.\nKoningschap.\nBij zijn aantreden als koning op 30 april 2013 legde Willem-Alexander de meeste van zijn offici\u00eble executieve functies neer. Als reden werd gegeven dat hij een \"koning van iedereen\" wilde zijn, waarbij volgens hem geen executieve functies hoorden van een beperkt aantal organisaties. Willem-Alexander bleef als koning beschermheer van het Oranje Fonds, omdat dit voor hem de belangrijkste organisatie was voor zijn maatschappelijke activiteiten, evenals voor die van M\u00e1xima.\nMaatschappelijke functies als koning.\nAls koning is Willem-Alexander automatisch voorzitter van de Raad van State. Als koning en hoofd van zijn huis is hij tevens bestuurder van een aantal stichtingen:\nVerder heeft Willem-Alexander ook als koning een aantal erefuncties:\nIn de meeste van deze gevallen gaat het om beschermtitels die traditioneel door de koning of koningin der Nederlanden worden gedragen.\nOnderscheidingen.\nAls zoon van de voormalige regerende Nederlandse koningin werd Willem-Alexander automatisch ridder in de Orde van de Gouden Leeuw van Nassau. Op zijn achttiende verjaardag werd hij, volgens traditie, onderscheiden met de hoogste Nederlandse civiele onderscheiding, het grootkruis in de Orde van de Nederlandse Leeuw. Hij is onderscheiden met de jubileummedaille van koningin Juliana (1973) en de inhuldigingsmedaille van koningin Beatrix.\nVoorts werd hij bij staatsbezoeken onderscheiden met grootkruizen in Belgische, Duitse, Deense, Zweedse, Noorse, Thaise en Japanse ridderorden."}
{"id": "6409", "revid": "17536", "url": "https://nl.wikipedia.org/wiki?curid=6409", "title": "Joodse feesten", "text": ""}
{"id": "6410", "revid": "363097", "url": "https://nl.wikipedia.org/wiki?curid=6410", "title": "Nederlandse euromunten", "text": "De Nederlandse euromunten zijn de deels in Nederland ontworpen euromunten. De euro is het gemeenschappelijke geld voor oorspronkelijk twaalf landen binnen de Europese Unie (EU). De euromunten hebben twee zijden: \u00e9\u00e9n gemeenschappelijke, Europese zijde die de waarde van de munt vertoont, en een nationale zijde die door het land zelf wordt ontworpen.\nNederlands ontwerp.\nDe munten zijn uitgevoerd met twee ontwerpen van Bruno Ninaber van Eyben. Beide ontwerpen bestaan uit een portret van koningin Beatrix. Rondom haar hoofd zijn de twaalf sterren van de EU zichtbaar. Ook is het jaar waarin de munt is geslagen opgenomen.\nDe munten zijn uitgevoerd met twee ontwerpen van Erwin Olaf. Beide ontwerpen bestaan uit een portret van koning Willem-Alexander. Rondom zijn hoofd zijn de 12 sterren van de EU zichtbaar. Ook is het jaar waarin de munt is geslagen opgenomen.\nOplagen van de Nederlandse euromunten.\nDe productie van Nederlandse euromunten begon al in 1999, drie jaar voor de daadwerkelijke invoering van de euro."}
{"id": "6411", "revid": "3", "url": "https://nl.wikipedia.org/wiki?curid=6411", "title": "Nederlandse euro munten", "text": ""}
{"id": "6412", "revid": "86479", "url": "https://nl.wikipedia.org/wiki?curid=6412", "title": "Pierre Curie", "text": "Pierre Curie (Parijs, 15 mei 1859 \u2013 aldaar, 19 april 1906) was een Frans natuurkundige. Samen met zijn vrouw Marie Curie won hij in 1903 de helft van de Nobelprijs voor Natuurkunde voor hun \"gezamenlijk onderzoek naar de stralingsverschijnselen ontdekt door professor Becquerel\" (de andere helft was voor Becquerel).\nCurie werd geboren in Parijs als zoon van Eug\u00e8ne Curie (1827-1910) en Sophie-Claire Depouilly (1832-1897). Hij bezocht geen middelbare school, maar werd door zijn vader opgeleid voordat hij op 16-jarige leeftijd werd toegelaten tot de Sorbonne. Twee jaar later behaalde hij zijn \"licence \u00e8s sciences physiques\". Hij kreeg een baan als amanuensis aangeboden op het mineralogisch laboratorium van Charles Friedel, hoogleraar scheikunde aan de Sorbonne.\nOnderzoek naar elektriciteit en magnetisme.\nSamen met zijn vier jaar oudere broer Jacques (1856-1941) \u2013 die in hetzelfde laboratorium werkzaam was \u2013 deed hij onderzoek naar het in 1824 door David Brewster beschreven effect van pyro-elektriciteit, het ontstaan van een elektrische spanning in kristallen door temperatuurverandering. In 1880 ontdekten de broers de daarmee verwante pi\u00ebzo-elektriciteit, het genereren van een spanning als op bepaalde kristallen druk wordt uitgeoefend. Pierre gebruikte dit om een kwadrant-elektrometer te maken die direct zeer kleine stroompjes kon meten in de orde van 10\u221211 amp\u00e8re. Later zouden Pierre en Marie dit instrument gebruiken bij hun onderzoek naar radioactiviteit.\nOp voorspraak van Friedel werd Pierre in 1882 benoemd als docent aan de in dat jaar opgerichte \"\u00c9cole Municipale de Physique et Chimie Industrielles\" (Gemeentelijke hogeschool voor industri\u00eble natuur- en scheikunde) te Parijs. Voor zijn doctoraalproefschrift deed Curie onderzoek naar de overgang tussen ferromagnetisme, paramagnetisme en diamagnetisme, wat onder meer resulteerde in de naar hem genoemde wet van Curie. Deze wet zegt dat in een paramagnetisch materiaal de magnetisatie recht evenredig is met het uitwendige magnetisch veld en omgekeerd evenredig met de temperatuur. In 1895 ontdekte hij de Curietemperatuur \u2013 de materiaalafhankelijke temperatuur waarbij een ferromagneet zijn magnetische eigenschappen verliest. Boven die temperatuur gedragen ferromagnetische stoffen zich als paramagnetische stoffen.\nDe dag na zijn promotie, op 6 maart 1895, aanvaardde Pierre zijn nieuwe functie als docent algemene natuurkunde aan de \"\u00c9cole de Physique et Chimie\" (Hogeschool van natuur- en scheikunde). Toen in 1894 Marie Sk\u0142odowska bij hem kwam voor advies voor haar onderzoek, ontstond liefde op het eerste gezicht. Op 26 juli 1895, kort na zijn aanstelling, huwde hij Marie. Als huwelijksreis maakten ze een fietstocht door Bretagne.\nOnderzoek naar radioactiviteit.\nNa de ontdekking van de uraniumstralen (\"rayons uraniques\") door Antoine Henri Becquerel, werkte het echtpaar vanaf 1897 aan het onderzoek naar radioactiviteit. Van de hogeschool kregen Pierre en Marie toestemming om achter de school in een oude schuur een primitief laboratorium in te richten. Marie had ontdekt dat pekblende, een uraniumerts, sterker radioactief was dan het uranium dat eruit werd gehaald, terwijl er verder geen radioactieve elementen bekend waren. Dit kon alleen worden verklaard als pekblende kleine hoeveelheden van andere, onbekende elementen bevatte, die veel actiever waren dan uranium. Ge\u00efntrigeerd door Maries resultaten, schortte Pierre zijn kristallografisch en magnetisch onderzoek (naar hij dacht tijdelijk) op, om zijn vrouw te helpen bij haar onderzoek. De Curies moesten enkele tonnen pekblende verwerken voordat ze uiteindelijk in 1898 een kleine hoeveelheid van twee nieuwe elementen, radium en polonium, hadden ge\u00efsoleerd.\nDit werk werd verricht onder moeilijke omstandigheden, omdat ze niet over een goed uitgerust laboratorium konden beschikken. Voor deze ontdekking werd aan Curie het Legioen van Eer toegekend, maar Curie weigerde dit, omdat hij geen behoefte had aan een onderscheiding, maar aan onderzoeksfaciliteiten. In 1903 ontvingen Curie en zijn vrouw, samen met Henri Becquerel, de Nobelprijs voor Natuurkunde. Deze werd wel dankbaar aanvaard, dankzij het geld van de Nobelprijs kon Pierre stoppen met lesgeven aan de hogeschool \u2013 hij werd opgevolgd door een oud-leerling van hem: Paul Langevin. Pierre en Marie ontvingen in 1903 de Davy-medaille en in 1904 de Matteucci-medaille.\nOok deed Pierre onderzoek naar de gevolgen van radioactiviteit op het menselijke lichaam. Hij bond een radiumpreparaat op zijn arm en liet dat een dag zitten. De ontstane brandwond genas slechts langzaam, de arm begon te vervellen en stootte de oude huid af.\nHoogleraarschap en dood.\nIn 1904 werd Curie hoogleraar aan de faculteit natuurwetenschappen aan de Sorbonne, een leerstoel die speciaal aan hem werd toegekend. Hij had daardoor eindelijk toegang tot betere faciliteiten en drie medewerkers: een laboratoriumchef, een amanuensis en een laborant. Marie werd benoemd tot \"chef de travaux\", hoofd van de laboratoriumwerkzaamheden. Lang kon hij daar niet gebruik van maken. Curie overleed twee jaar later, toen hij een maand voor zijn 47e verjaardag struikelde bij het oversteken van Rue Dauphine en werd overreden door een rijtuig. Hij was op slag dood. Zijn werk werd door Marie voortgezet en in 1911 kreeg zij de Nobelprijs voor scheikunde voor haar ontdekking van radium en polonium en voor haar studie naar de aard en samenstelling van deze opmerkelijke elementen.\nHet laboratorium zou in 1912 uitgroeien tot het beroemde \"l\u2019Institut du Radium\" (Radiuminstituut).\nGezin.\nPierre en Marie Curie hadden twee dochters: Ir\u00e8ne (1897-1956), die met haar man ook baanbrekend werk op het gebied van de scheikunde verrichtte, en \u00c8ve (1904-2007), die journaliste en musicus werd. \u00c8ve overleefde haar vader meer dan een eeuw."}
{"id": "6416", "revid": "412140", "url": "https://nl.wikipedia.org/wiki?curid=6416", "title": "Bordspel", "text": "Een bordspel is een spel dat wordt gespeeld op een tevoren gemarkeerd oppervlak, dat gewoonlijk op een huiskamertafel kan liggen. Dit spelbord en de bijbehorende speelstukken vormen het belangrijkste verschil met andere gezelschapsspellen; er bestaan echter combinaties en tussenvormen van bordspelen met andere speltypes. Zo kan een kanskaart van een bordspel de opdracht bevatten om te dribbelen met een voetbal.\nDe stukken, stenen, kaarten of fiches tonen de status van spel of spelers. Ze kunnen informatie geven over de posities, mogelijkheden, doelen, intenties, daden of prestaties van de spelers, of over de toestand waarin het spel zich bevindt.\nGanzenbord is een van de pure kansspelen; bij dit type bepaalt geluk het spelverloop volledig, bijvoorbeeld met een dobbelsteen. Andere spellen zijn tactisch of strategisch, zoals schaken en Go. Bij backgammon en monopoly is zowel geluk als inzicht nodig. Ook andere spelerskwaliteiten kunnen aangesproken worden, zoals kennis bij Trivial Pursuit en behendigheid bij chaturaji; dit laatste is een oude Indiase schaakvariant, waarin balkjes bij wijze van dobbelsteen het te spelen stuk aanwijzen. De balkjes mogen opgegooid en in een gunstige positie gevangen worden. \nGeschiedenis.\nDe vroegste bordspelen zijn al 5500 jaar oud, aangetroffen in graven van het pre-dynastieke Egypte. Het oudste bordspel waarvan het bestaan bekend is, Senet, is onder meer afgebeeld op een fresco gevonden in het graf van Merknera (3300\u20132700 voor de christelijke jaartelling). In Egypte werd tevens het spel Mehen gespeeld. In Sjar-i-sukhte (\u0634\u0647\u0631 \u0633\u0648\u062e\u062a\u0647, de verbrande stad) in Iran zijn de eerste dobbelstenen gevonden. Ook trof men hier een backgammon-spel aan, daterend van 3000 voor de christelijke jaartelling. In Knossos zijn schilderingen met bordspelen gevonden daterend van ongeveer 1500 voor Christus. Omstreeks 500 \u00e0 600 voor de christelijke jaartelling zou Gautama Boeddha van een aantal spellen gezegd hebben dat hij die niet zou spelen. Op die lijst komen ook enkele bordspelen voor. Een van de eerste geschreven verwijzingen naar Go is van Confucius, circa 400\u2013500 jaar voor Christus. 200 jaar later duikt backgammon na Iran ook in China op. Schaken is ongeveer in de zesde eeuw ontstaan in India, uit het spel Chaturanga. Het werd in de late middeleeuwen naar Europa gebracht, maar werd al veel eerder via Perzi\u00eb over de gehele islamitische wereld verspreid.\nVeel bekende bordspelen die vandaag de dag gespeeld worden dateren uit de twintigste eeuw. Het bordspel Monopoly bereikte ongeveer in 1930 de vorm zoals wij het nu spelen. Zeeslag dateert van 1931. Scrabble, een spel waar met letterstenen woorden moeten worden gevormd op het bord, komt uit 1938. In 1957 verschijnt Risk, een bordspel voor meerdere spelers waar landen moeten worden veroverd. In de jaren tachtig van de twintigste eeuw zien we de eerste designer games verschijnen, waarvan Carcassonne en Kolonisten van Catan bekende voorbeelden zijn.\nSommige bordspellen worden ook per post of e-mail gespeeld, zoals bij correspondentieschaak.\nKlassieke bordspellen.\nKlassieke bordspellen zijn voor het grootste deel nulsomspellen met volledige informatie volgens de speltheorie.\nVoorbeelden: alquerque \u2013 arimaa \u2013 bagh chal \u2013 chaturanga \u2013 checkers \u2013 Chinees schaken \u2013 backgammon \u2013 dammen \u2013 fanorona \u2013 ganzenbord \u2013 go \u2013 halma \u2013 hex \u2013 hnefatafl \u2013 mankala \u2013 molenspel \u2013 pente \u2013 reversi (othello) \u2013 schaken \u2013 shogi \u2013 Ur.\nDesigner bordspellen.\nDesigner games zijn een nieuw soort strategische bordspelen voor volwassenen en kinderen. Deze worden ook wel German games of Euro Games genoemd.\nVoorbeelden van designer games zijn: abalone \u2013 Amon-Ra \u2013 Babel \u2013 Carcassonne \u2013 Caylus \u2013 El Grande \u2013 Eufraat &amp; Tigris \u2013 Gipf \u2013 Goa \u2013 Kolonisten van Catan \u2013 La Citt\u00e0 \u2013 Louis XIV \u2013 Nautilus \u2013 Notre Dame \u2013 Pentago \u2013 Puerto Rico \u2013 Robo Rally \u2013 Tikal \u2013 Ticket to Ride \u2013 Torres \u2013 Union Pacific \u2013 Yinsh.\nCo\u00f6peratieve bordspellen.\nCo\u00f6peratieve bordspelen zijn gezelschapsspellen waarbij spelers \"met\" elkaar spelen in plaats van tegen elkaar, zoals bij gangbare competitieve spellen. De spelers moeten een gemeenschappelijk doel bereiken en de \"tegenstander\" is het spel zelf.\nVoorbeelden van co\u00f6peratieve bordspellen zijn: Arkham Horror \u2013 Boomgaard \u2013 Legenden van Andor \u2013 Lord of the Rings \u2013 Pandemie \u2013 Hanabi \u2014 Max de Kat"}
{"id": "6417", "revid": "120470", "url": "https://nl.wikipedia.org/wiki?curid=6417", "title": "Go (bordspel)", "text": "Go is een, van origine Oost-Aziatisch, bordspel voor twee spelers. Het zou rond het jaar 2000 voor Christus bedacht zijn en wordt nog steeds in nagenoeg ongewijzigde vorm gespeeld. Het wordt door miljoenen beoefenaars gespeeld in het land van oorsprong, China, en de buurlanden Korea en Japan en daarbuiten. Het woord go (dat zowel op zijn Nederlands als op zijn Engels uitgesproken mag worden) is de Europese versie van de Japanse naam \"I-Go\" (Kanji: \u56f2\u7881 of \u7881). In China heet het spel \"Weiqi\" (\u56f4\u68cb), in Korea \"Baduk\" (\ubc14\ub451). In de genoemde landen is een groot aantal professionals actief.\nIn Nederland, Belgi\u00eb en de rest van Europa bestaan vele go-clubs, maar spelers van wereldformaat hebben die tot op heden nog niet voortgebracht.\nKort overzicht.\nGo wordt gespeeld op een bord met 19\u00d719 lijnen die samen 361 kruispunten vormen. Het spel begint met een leeg bord; beide spelers hebben de beschikking over een voldoende aantal stenen. De speler die begint, heeft zwart, zijn tegenstander wit. Om de beurt doet elk van de spelers een zet op het aanvankelijk lege bord door een steen op een nog onbezet kruispunt te plaatsen. Een eenmaal gezette steen kan niet meer verplaatst worden, hoewel hij in het verloop van het spel wel door de tegenstander geslagen kan worden. Het bord wordt dus tijdens het spelen steeds voller. Zetten is niet verplicht; passen is toegestaan. Het spel is afgelopen als geen van de spelers nog een zet wil doen (passen).\nSpeldoel.\nHet doel van het spel is gebieden van het bord te veroveren door ze te omsingelen met stenen van de eigen kleur. De rand van het bord vormt een natuurlijke grens. In de hoek zijn dus maar 2 \"muren\" van 'eigen' stenen nodig om een gebied af te bakenen en daarom zijn de hoeken de plaatsen die het eerst worden geclaimd door de spelers.\nHet spel eindigt op natuurlijke wijze met wederzijds goedvinden, als al het gebied verdeeld is en een nieuwe zet geen voordeel meer op zou leveren. Zet men namelijk in eigen gebied, dan maakt men dit kleiner, zet men in het gebied van de tegenstander dan geeft men hem een \"gevangene\". Zou door zetten in het gebied van de tegenstander een \"levende groep\" gemaakt kunnen worden, dan was nog niet alle gebied verdeeld - dit is over het algemeen voor ervaren spelers duidelijk maar kan, indien gewenst door een van beiden, worden uitgevochten.\nDe telling vindt aan het einde plaats door voor iedere speler op te tellen:\nDe witspeler, die het nadeel van de 2e zet heeft, krijgt meestal een kleine compensatie in punten (\"komi\"). Tegenwoordig is een komi van 6\u00bd of zelfs 7\u00bd punt gangbaar. Het halve punt dient ertoe om de kans op gelijkspel uit te sluiten. Dit wordt vooral gedaan in toernooien waarbij de organisatie makkelijker wordt als er altijd een winnaar is.\nWie nu de meeste punten heeft wint. De telling zoals hier beschreven is de Japanse telling. In China gebruikt men traditioneel een andere manier van tellen, die echter meestal op hetzelfde neerkomt.\nBespreking.\nGo is volgens de speltheorie een nulsomspel met volledige informatie, net als schaken, dammen, xiangqi, shogi en mankala. Toeval speelt in het spel geen rol: het verloop ervan wordt volledig door de spelers bepaald. Aan het eind van een partij wordt de balans opgemaakt door de punten te tellen. Dit zou kunnen leiden tot een gelijkspel. Sinds 1970 speelt men daarom vrijwel altijd met komi. Het voorrecht van de eerste zet met zwart wordt daarbij gecompenseerd door wit een aantal punten extra toe te kennen. Door dat aantal punten niet heel te maken wint er altijd iemand. Na een periode met 4,5 komi werd de komi steeds hoger omdat zwart nog steeds het voordeel bleek te hebben. Tegenwoordig is de komi 6,5 of 7,5, afhankelijk van het toernooi. \nHet aantal mogelijke partijen is groter dan het aantal atomen in het heelal. Los daarvan is go een spel, waarbij de stellingwaardering niet met eenvoudige heuristiek kan worden uitgevoerd. Het opmaken van een tussenbalans vergt veel ervaring. Te meer ook omdat het doel niet bestaat uit het elimineren van een stuk, het gaat erom om een beter eindresultaat te boeken dan de tegenstander. Dit weerspiegelt zich in het feit dat go spelen in hoge mate een intu\u00eftieve bezigheid is, waar het de strategie betreft. Bij de strategie zijn het vooral ervaring, het gespeeld hebben van zeer veel partijen en het bestuderen van meester- en grootmeesterpartijen die tot voordeel strekken. In tactische gevechten echter, confrontaties op een klein deel van het bord, is go zeer exact, zettenreeksen moeten nauwkeurig worden berekend en een kleine onnauwkeurigheid kan leiden tot een groot verlies. \nHet voorgaande leidt ertoe dat het verschil tussen sterke en zwakke spelers erg groot is; een speler die maar iets beter is dan een andere, zal over het algemeen consequent bijna alle partijen van die ander winnen. Om toch spannende partijen mogelijk te maken tussen spelers die niet aan elkaar gewaagd zijn, wordt daarom vaak met een voorgift gespeeld waarbij op bepaalde conventioneel bepaalde punten op het bord, de \"voorgiftpunten\", vooraf \u00e9\u00e9n tot negen stenen worden geplaatst.\nSpeelsterkte.\nDe sterkte van een speler kan bij go vrij goed in maat en getal worden uitgedrukt. Het Japanse systeem gaat uit van dan- en kyugraden voor amateurs. Kyugraden tellen af: een 30e kyu is zwakker dan een 29e kyu. Dangraden tellen op: een 2e dan is sterker dan een 1e dan. Het aantal kyu niveauverschil tussen twee spelers is in principe het aantal stenen voorgift dat de zwakste speler zou moeten krijgen om er weer een evenwichtige partij van te maken.\nIn Nederland wordt daarnaast een systeem gehanteerd waarbij de sterkte van een speler wordt aangeduid met een getal tussen 4 en 90, dat \"klasse\" wordt genoemd. Een absolute beginner wordt gesteld op klasse 90, een tiende kyu klasse 38 of 39, een eerste kyu klasse 20 of 21, een eerste dan klasse 18 of 19, een wereldkampioen ongeveer klasse 4. Kyu- en dangraden omvatten steeds twee klassen.\nVoor professionals zijn er weer 9 professionele dangraden, die veel fijner zijn onderverdeeld: alle 9 bewegen ze zich ongeveer op het niveau van wat bij de niet-professionals een amateur 7e of 8e dan zou zijn.\nIn Europa wordt hiernaast vrij algemeen gebruikgemaakt van de EGF-rating, die op de berekeningsmethode van de ELO-rating is gebaseerd. Een 1e kyu heeft typisch een rating van ongeveer 2000. De Nederlands kampioen, typisch een 5e dan of 6e dan amateur, heeft dan een rating rond de 2500 of 2600. De sterkste professionals komen boven de 2900 uit.\nEen redelijk getalenteerd speler die flink oefent, kan in \u00e9\u00e9n tot drie jaar een sterkte van 1e kyu bereiken, maar dit is in hoge mate afhankelijk van de hoeveelheid talent en de leeftijd waarop men het spel leert. Er zijn veel spelers die hun leven lang niet sterker worden dan 5e kyu. Graden worden landelijk bijgehouden met behulp van ratingsystemen en dangraden worden toegekend door de bonden op grond van behaalde resultaten tegen spelers van ongeveer vergelijkbare sterkte. De graad van een speler heeft een hoge voorspellende waarde, vooral bij spelers sterker dan zo'n 10e kyu: bij een partij zonder voorgift tussen spelers die slechts 1 graad verschillen zal de sterkere speler ongeveer 2/3 van de partijen winnen. Per kyu verschil is ongeveer 1 steen voorgift nodig om de partij gelijk te maken.\nGo leren.\nDe kunnen op een zeer elegante en beknopte manier worden samengevat in een paar regels. Alle implicaties van die regels zijn niet meteen duidelijk aan de beginnende speler, met name het onderscheid tussen \"levende\" en \"dode groepen\", het belang van \"twee ogen\", de regels met betrekking tot herhaling van zetten (\"ko\") en de lokale patstelling (\"seki\"). Ook kan op verschillende websites met anderen go gespeeld worden. Een actuele lijst kan worden gevonden via Sensei's Library. \nIn ongeveer dertig Nederlandse steden wordt go in clubverband gespeeld. Veel van deze clubs organiseren ook speciale cursussen voor beginners. Op de website van de Nederlandse Go Bond (NGoB) kan men informatie vinden over waar men go kan spelen. In Belgi\u00eb zijn er clubs in een tiental steden. Ook deze clubs bieden de mogelijkheid om in het go-spel ge\u00efntroduceerd te worden. De Belgische Go Federatie biedt informatie over de laatste ontwikkelingen.\nDe beste manier om te spelen is het onderwerp van een zeer uitgebreide, helaas grotendeels onvertaalde, Koreaanse, Japanse en Chinese literatuur. Enkele honderden boeken over speltechnische aspecten van go, zoals de opening, het eindspel, strategie, tactiek en dergelijke zijn vertaald in het Engels. In de westerse go-literatuur en door westerse go-spelers worden veel Japanse woorden gebruikt, zie de termen verderop.\nGeschiedenis.\nGo is vermoedelijk ontstaan in China, naar wordt beweerd rond 2000 v.Chr. Volgens de legende werd het uitgevonden door keizer Yao om zijn zoon Dan Zhu te onderwijzen. In werkelijkheid vermoedt men dat het uit astrologie is ontstaan: op een bord werden stenen gegooid om de toekomst te voorspellen. De oudst bekende referentie aan het spel is in de leer van Confucius. In een van zijn uitspraken berispt hij mensen die de hele dag eten en nietsdoen. \"Er zijn toch ook go-spelers,\" zegt hij \"zelfs dat is beter dan lanterfanten.\" Na de Sui-dynastie (581\u2013618) werd go een van de Vier Kunsten waarmee een literator zijn vrije tijd doorbracht.\nVanuit China kwam go in de 7e eeuw naar Japan waar het spel vervolgens tot grote bloei kwam. Tot de oudst bekende grote spelers behoort Honinbo Sansa (1559-1623), stichter van de Honinbo go-school. De Edoperiode (ca. 1600-1880) geldt als hoogtij in de go-geschiedenis. Sterke go-spelers stonden in hoog aanzien en werden betaald door de staat. Een instituut vormden de zogenaamde 'castle games'. Er werden partijen gespeeld tussen de sterkste spelers in bijzijn van de shogun (later werd de partij vooraf gespeeld, en slechts in bijzijn van de shogun nagespeeld). Bekende spelers uit deze periode zijn Honinbo Dosaku (1645-1702), die geldt als de uitvinder van de openingstheorie, en Honinbo Shusaku (1829-1862), bekend om zijn score van 19 uit 19 in castle games.\nIn de twintigste eeuw ging de leiding in de go-wereld over van de traditionele go-huizen naar de nieuwe professionele organisatie, de Nihon Ki-in. In de jaren dertig kwam het Shin Fuseki (nieuwe openingstheorie) op. Grote namen uit deze periode zijn Go Seigen en Kitani Minoru. (Deze laatste speelt een hoofdrol in de roman \"De Go-meester\" van Yasunari Kawabata, de Nobelprijswinnaar voor literatuur 1968). In Japan kende go een nieuwe bloeiperiode, maar ook China (vanaf ca. 1980) en Korea (vanaf ca. 1990) bereikten de wereldtop, en tegenwoordig zijn de toppers uit de drie landen vergelijkbaar in sterkte.\nIn Europa wordt go pas sinds rond 1900 gespeeld, aanvankelijk vooral in Duitsland en Oostenrijk. In de jaren 50 komt er in de vorm van het Europees Go Congres belangrijke internationale competitie. Ook de Nederlandse Go-bond stamt uit deze tijd. In Belgi\u00eb wordt pas sinds de jaren 80 in structureel verband go beoefend. De Amerikaanse Go-bond is wat ouder: die werd al in 1934 opgericht. De Oostenrijker Manfred Wimmer (1944-1995) werd in 1978 de eerste westerse professional, de Amerikaan Michael Redmond (geboren 1963) werd in 2000 de eerste westerling die de hoogste rang van negende dan bereikte. Beiden deden dat in Japan. Ook Nederland heeft enige malen een Europees kampioen voortgebracht, Rob van Zeijst (1981, 1990, 1993) en Ronald Schlemper (1982, 1985, 1986) hebben de titel beiden herhaaldelijk veroverd, evenals de vrouwelijke speler Guo Juan (1994, 1995, 1996, 1997). Guo heeft het spel echter niet in Nederland geleerd.\nSpelmateriaal.\nHet bord is traditioneel niet vierkant, maar ietwat rechthoekig (455 mm \u00d7 424 mm) om de schijnbare verkorting vanuit het perspectief van de spelers tegen te gaan. De lange as van het bord wijst naar de spelers. De stenen zijn zo groot dat ze maar net naast elkaar passen over de korte as van het bord.\nHet traditionele Japanse spelmateriaal (zoals dat ook door professionele spelers in grote toernooien wordt gebruikt) bestaat uit een massief houten vloerbord gemaakt van \"Kaja\" (Torreya nucifera) van 10 tot 20\u00a0cm dikte op korte pootjes, witte stenen die uit oesterschelpen zijn geslepen, en zwarte stenen uit leisteen. In Nederland wordt gespeeld met 'Japanse' stenen. Die zijn dubbelzijdig convex. In China worden veelal stenen gebruikt die aan \u00e9\u00e9n kant plat zijn en aan de andere kant convex. De witte stenen vertonen vaak een licht streeppatroon aan \u00e9\u00e9n kant; deze kant wordt men geacht bij het spelen naar onderen te leggen. De stenen worden opgeborgen in houten schalen, die uit \u00e9\u00e9n stuk hout zijn gedraaid. In het westen speelt men meestal aan een tafel en is het bord minder dik (tot zo'n vijf centimeter dik). Een dergelijke set spelmateriaal is behoorlijk duur: afhankelijk van de kwaliteit en de dikte van bord en stenen is men al gauw honderden euro's kwijt. De traditionele Japanse vloerborden van echt Kaja-hout kosten al snel duizenden euro's.\nGoedkoper zijn borden van multiplex of plastic met houtfineer en stenen van glas (de witte stenen zijn glanzend en de zwarte zijn dof). Men kan dan voor enkele tientallen euro's een volwaardige set hebben die heel prettig speelt. Plastic stenen zijn nog goedkoper, maar deze spelen bijzonder onprettig, tenzij ze verzwaard zijn. Soms zijn stenen van ander materiaal gemaakt: er zijn ook edelstenen-stenen (jade, onyx, agaat en andere), en in China worden meestal stenen van een speciaal materiaal en volgens een speciaal proced\u00e9, genaamd Yunzi, gebruikt.\nEtiquette.\nEr zijn bepaalde tradities die niet in de regels staan maar van een zekere wellevendheid getuigen, zoals dat de zwartspeler de eerste zet doet aan de kant van zijn tegenstander. Ook is het niet netjes om onder het spelen commentaar te leveren op de eigen of andermans partij. Een zet die eenmaal losgelaten is moet als gedaan worden beschouwd en mag niet teruggenomen worden. Onder het spelen mag men als de tegenstander aan het denken is deze niet afleiden door onrustig gedrag, geluiden of door met een toeschouwer te gaan praten.\nTermen.\nHoewel go oorspronkelijk in China is ontstaan is het spel via Japan bekend geworden in het westen. In de westerse go-literatuur en door westerse go-spelers worden daarom veel Japanse woorden gebruikt om situaties in het spel en kenmerken van stellingen te beschrijven wat het spel een kenmerkend eigen jargon geeft. Enkele van deze termen zijn:\nComputerprogramma's.\nEr zijn al langere tijd go-spelende computerprogramma's voor de pc op de markt, gratis exemplaren en commerci\u00eble programma's, maar tot voor kort waren die nog niet erg sterk. Zwakke programma's als gnu-go en igowin zijn echter wel nuttig om het spel te leren.\nGo is lange tijd een uitdaging gebleven voor computerprogramma's. Waar een schaakcomputer al in 1996 de regerend wereldkampioen kon verslaan, Deep Blue van IBM tegen Gary Kasparov, is men met go pas in 2015 beland op een punt dat software ontwikkeld door DeepMind (en gekocht door Google) in staat was om de regerend Europees kampioen te verslaan. Omdat die programma's zichzelf hebben leren spelen, wordt hierbij gesproken van kunstmatige intelligentie.\nZoals bij alle deterministische spellen zou een voldoende krachtige computer in theorie alle mogelijke partijen vooraf kunnen berekenen en zo een optimale strategie voor beide spelers kunnen vinden. Het aantal mogelijke partijen is daarvoor echter veel te groot, zoals hierboven al is aangegeven. Daarom zijn andere strategie\u00ebn nodig. Een belangrijke klasse van go-programma's gebruikt op Monte-Carlo gebaseerde methoden om bij iedere zet verschillende willekeurige 'virtuele' voortzettingen van de partij door te rekenen en op grond daarvan de beste volgende zet te kiezen zonder \"alle\" mogelijke voortzettingen te hoeven uitrekenen.\nEen andere mogelijkheid is het gebruik van kunstmatige neurale netwerken, in het bijzonder deep learning. In het door Google ontwikkelde programma AlphaGo worden specifiek deze technieken gebruikt om het programma in staat te stellen zichzelf een professioneel niveau van go aan te leren. Het programma deed dit door (aanvankelijk) te proberen zetten uit professionele partijen na te bootsen, en daarna partijen tegen zichzelf te spelen om nog sterker te worden. In oktober 2015 versloeg AlphaGo de Europees kampioen go van dat moment, de professional Fan Hui (8e dan amateur, 2e dan prof). Dit werd bekendgemaakt in januari 2016, bij de publicatie van een wetenschappelijk artikel over de technieken die deze prestatie mogelijk maakten. \nIn maart 2016 vond een tweekamp van 5 wedstrijden plaats tussen AlphaGo en Lee Se-dol, een Koreaanse 9e dan (professional) en de wereldkampioen van het bordspel. De wedstrijd werd gespeeld in de Zuid-Koreaanse hoofdstad Seoul en de uitslag was 4-1 voor AlphaGo.\nIn navolging van het succes van Google's DeepMind hebben ook enkele andere partijen erg sterke computerprogramma's ontwikkeld die professionele spelers uit de wereldtop achter zich laten."}
{"id": "6418", "revid": "12885", "url": "https://nl.wikipedia.org/wiki?curid=6418", "title": "Diabetes", "text": ""}
{"id": "6420", "revid": "380516", "url": "https://nl.wikipedia.org/wiki?curid=6420", "title": "Symbool", "text": "Een symbool of zinnebeeld is een teken waarbij geen natuurlijke relatie bestaat tussen de representatie van het teken en de betekenis die ermee wordt uitgedrukt.\nEen symbool is een betekenisdrager; het heeft enerzijds een vorm of representatie, en anderzijds een betekenis. De betekenis van een symbool is conventioneel; zij berust op afspraken die de gebruikers van het symbool of, bijvoorbeeld in de taal, van het systeem waar het symbool deel van uitmaakt, ooit hebben gemaakt. De semiotiek onderscheidt, naast het symbool, twee andere soorten tekens: de index en het icoon.\nAfgesproken betekenis.\nIn het dagelijks leven komen symbolen op allerlei plaatsen terug. Ze bepalen het straatbeeld met vlaggen, handelsmerken, logo\u2019s en reclameborden. Veel verschillende afbeeldingen in het verkeer vertellen de weggebruiker wat hij moet doen of laten, en waarschuwen voor gevaarlijke situaties.\nGebruik in de wetenschap.\nSymbolen worden gebruikt in de wiskunde, de logica en de natuurwetenschap, ten behoeve van eenvoud en zo veel mogelijk ondubbelzinnigheid in de uitspraken. Er worden, dikwijls na verhitte debatten, nauwkeurige afspraken gemaakt over hun betekenis, zodat gesproken kan worden over de begrippen die in de betreffende wetenschap worden bestudeerd.\nCultuur als symbolenspel, en taal als symbolisch systeem.\nCultuur wordt wel gezien als \u00e9\u00e9n groot symbolenspel, waar religie, kunst, wetenschappelijke en filosofische kennis en economische verschijnselen deel van uitmaken. De meest complexe en meest gebruikte vorm van symbolen komt voor in de gesproken en geschreven taal.\nEtymologie.\nVoor de herkomst en betekenisontwikkeling van 'symbool', zie symbool op etymologiebank.nl\nHuistekens en merktekens.\nToen het grootste deel van een bevolking nog niet kon lezen of schrijven, werd eigendom duidelijk gemaakt door het brandmerken van vee, het merken van grenspalen, het merken van huisraad. Dit gebeurde met eenvoudige, goed herkenbare tekens, meestal huismerken genoemd.\nDeze huismerken werden soms generaties lang door een familie gevoerd en werden ook geaccepteerd als handtekening van een ongeletterde persoon. In oude notari\u00eble akten komen huismerken als ondertekening voor, en ook oude graffiti toont soms interessante huismerken.\nHeraldische wapens zijn een gecultiveerde vorm van huismerken. De heraldiek, die deze familiewapens beschrijft, heeft een heel eigen verzameling van symbolen.\nGetallensymboliek.\nIn overleveringen, culturele tradities of godsdiensten kunnen specifieke getallen een symbolische betekenis hebben. Deze getallen kunnen per cultuur of godsdienst sterk verschillen. In de westerse (christelijke) traditie wordt het getal 13 vaak in verband gebracht met ongeluk.\nIn de joodse kabbala, en de daarin voorkomende getalsleer of gematria, hebben alle cijfers, getallen en hun onderlinge bewerking een eigen symbolische betekenis.\nSymbolen en reclame.\nReclame doet een appel op (on)bewuste kennis en begrip van symbolen, om het koopgedrag van de consument te be\u00efnvloeden. Vaak spelen kleuren daarbij een belangrijke rol. In het geval er van de naam een symbool is gemaakt, spreekt men van een beeldmerk.\nChemie.\nDe chemische elementen uit het periodiek systeem worden aangeduid met een internationaal symbool van een of twee (soms drie) letters. De eerste letter is een hoofdletter. Bijvoorbeeld Na voor natrium en U voor uranium. Deze symbolen zijn in elke taal dezelfde, hoewel de naam van de elementen per landstaal verschillend kan zijn.\nNatuurkunde.\nEenheden hebben ook een internationaal symbool, bijvoorbeeld km voor kilometer en V voor volt. Zie de lijst van symbolen van eenheden.\nInformatica en telecommunicatie.\nIn de informatica is een symbool een discrete waarde, waaraan een 'semantische inhoud', een specifieke betekenis is toegekend. Bijvoorbeeld een identifier of integer, maar ook een complexe structuur zoals een document object model (is een symbool dat) bestaat uit symbolen.\nIn de telecommunicatie vertegenwoordigt het begrip symbool een discrete signaalwaarde, die bij signaaltransport gedurende een bepaalde tijd hetzelfde blijft.\nReligieuze symbolen.\nGodsdiensten over de hele wereld bedienen zich van symbolen, die kunnen staan voor het complete concept van die religie, maar ook voor specifieke begrippen binnen die religie. Zo kunnen tekens een symbolische functie hebben. Een religieus symbool kan ook de vorm hebben van een geschrift (dan ook als symbolum geschreven, zoals de Apostolische geloofsbelijdenis (\"Symbolum Apostolicum\"), die als (herkennings)teken fungeert voor de eenheid van een geloofsgemeenschap.\nEen teken heeft altijd maar \u00e9\u00e9n betekenis, een symbool meerdere betekenissen. Een symbool geeft te denken over de hoofdzaken van het leven.\nOok menselijke, dierlijke, halfmenselijke of bovenmenselijke figuren hebben binnen godsdiensten soms een heel specifieke betekenis.\nVoorbeelden van symbolen die een belangrijke rol spelen in religie en spiritualiteit:\nGevaarsymbolen.\nGevaar-symbolen zijn herkenbare symbolen, ontworpen om te waarschuwen voor gevaarlijke stoffen of gevaarlijke locaties. Het gebruik van gevaarsymbolen wordt vaak bij wet geregeld, en geregisseerd door normalisatie-instellingen."}
{"id": "6421", "revid": "75723", "url": "https://nl.wikipedia.org/wiki?curid=6421", "title": "Teken (symbool)", "text": "Een teken is een woord, gebaar, voorwerp of andersoortige betekenisdrager die verwijst naar een betekenis. De semiotiek, de wetenschap die tekens bestudeert, onderscheidt drie soorten tekens: de index, de icoon en het symbool.\nTekens.\nValutatekens.\nVoor eigen en vreemde valuta worden ook wel tekens gebruikt:\nWiskundige tekens.\nEr zijn zeer veel wiskundige symbolen. De meest gebruikte zijn:\nIn wetenschappelijke documenten worden bovendien veel tekens uit het Griekse alfabet gebruikt.\nIn andere talen, of in technische geschriften, worden nog meer tekens gebruikt. In lopende tekst zijn deze niet gebruikelijk.\nVerder zijn er nog de diakritische tekens, die bijvoorbeeld samenhangen met de uitspraak van een woord, zoals de accenten (op \u00e9 en \u00e8 bijvoorbeeld).\nOverige tekens.\nIn tekst worden ook wel andere tekens gebruikt, die geen leestekens zijn."}
{"id": "6422", "revid": "243062", "url": "https://nl.wikipedia.org/wiki?curid=6422", "title": "Geschiedenis van Noord-Amerika", "text": "De geschiedenis van Noord-Amerika is de geschreven geschiedenis van de landen die het huidige Noord-Amerika vormen. Het gebied strekt zich uit van het noorden van Canada tot het zuiden van Mexico.\nOorspronkelijke bewoners.\nDe eerste bewoners van Noord-Amerika zijn de indianen. De algemene theorie luidt, dat de voorouders van de indianen, \"Paleo-Indianen\" genoemd via de Beringstraat overstaken van Siberi\u00eb naar Alaska. De Eskimo's of Inuit vestigden zich later in het noorden van Canada.\nOntdekking.\nIn 1492 ontdekte Christoffel Columbus Amerika. Op 12 oktober zette hij voet aan wal op een van de eilanden van wat tegenwoordig de Bahama's heet. Columbus was niet de eerste Europeaan die voet aan wal zette in de nieuwe wereld. Vikingen uit Noorwegen en IJsland waren hem jaren daarvoor al voorgeweest. Toch wordt de ontdekking door Columbus als een mijlpaal in de Amerikaanse geschiedenis gezien. De ontdekkingsreizen van Columbus beperkten zich tot het Caribische gebied. Hij ontdekte als eerste Jamaica en Cuba en voer langs de Midden-Amerikaanse kust in de hoop daar een doorgang te vinden naar het westen. Enkele jaren later werd de kust van de Verenigde Staten en Canada ontdekt door Italiaanse en Franse ontdekkingsreizigers.\nKolonisatie.\nDe Engelsen, Fransen en Spanjaarden stichtten vanaf de 16e eeuw de eerste nederzettingen in Noordoost-Amerika. Later stichtten ook kleinere landen als Nederland en Zweden nederzettingen. Deze nederzettingen werden voornamelijk gebruikt als handelsposten om bont en goud te ruilen met de indianen. In de beginjaren waren de nederzettingen nog erg onveilig vanwege de vele aanvallen van de indianen. De indianen op hun beurt hadden erg te lijden onder de introductie van voor hun nieuwe ziekten als pokken, griep en difterie.\nOnafhankelijkheid.\nLangzamerhand werden er meer koloni\u00ebn gesticht en werd het hele gebied in kaart gebracht. De roep om zelfstandigheid nam echter ook steeds meer toe en in 1775 leidde de Amerikaanse Onafhankelijkheidsoorlog uiteindelijk tot het ontstaan van de Verenigde Staten in 1776. In 1810 claimde Mexico onafhankelijkheid, die uiteindelijk pas in 1821 door Spanje werd erkend. De nieuw gevormde landen breidden zich langzamerhand uit, wat de oorspronkelijke kolonisators niet lekker zat. Na enkele oorlogen werd de invloed van de Europese grootmachten in de Nieuwe Wereld van eind 18e eeuw echter steeds kleiner.\nImmigranten.\nAangetrokken door de schijnbaar oneindige mogelijkheden vertrokken veel Europeanen naar Noord-Amerika om daar een nieuw bestaan op te bouwen. Om de nieuwe gebieden effici\u00ebnt te koloniseren was er een grote behoefte aan goedkope arbeidskrachten. De aanvoer van slaven uit Afrika werd gezien als een oplossing voor dit probleem en dit bracht een meedogenloze proliferatie van de slavenhandel teweeg.\nHet imperialisme bracht ook de nodige problemen met zich mee. De expansiedrift van de nieuwe bewoners ging ten koste van het leefgebied van de indianen, wat tot vele oorlogen leidde. Ook intern was er soms verdeeldheid, wat tot de Amerikaanse Burgeroorlog leidde.\nTechnologische ontwikkeling.\nMet de ontwikkeling van het vervoersnetwerk (eerst treinen, later autowegen en vliegtuigen) werd het hele Noord-Amerikaanse gebied ontwikkeld. In de 19e eeuw werden de oorlogen met de indianen be\u00ebindigd door de stichting van indianenreservaten."}
{"id": "6424", "revid": "1225632", "url": "https://nl.wikipedia.org/wiki?curid=6424", "title": "Testen (software)", "text": "Het testen van software is het vaststellen in hoeverre de software aan de eisen voldoet. Hierbij is het van belang te weten wat, welk object er gaat worden getest, de eisen, vastgelegd in de testbasis, wanneer en hoe, dus met welke methode, er gaat worden getest.\nDefinities.\n'Testen' kan worden gedefinieerd als:\nDoelen.\nSoftware wordt door softwareontwikkelaars ontworpen voor een bepaalde toepassing. Dit lijkt op zich eenvoudig, maar door de complexiteit van software en de omgeving waarin software werkt, is het praktisch onmogelijk om foutloos software te maken. Dit maakt het testen van software zo belangrijk.\nVanuit de leverancier, producent, gezien is het doel van het testen, het leveren van het bewijs dat het ontwikkel- en programmeerwerk goed gedaan is zodat de factuur ingediend en betaald kan worden.\nVanuit de opdrachtgever, klant, gebruiker gezien zijn er meerdere doelen. \nTesten kost tijd en geld, daarom moet er nagedacht worden over wat er getest wordt en hoe uitgebreid dit gebeurt. Hoe uitgebreid er getest wordt is dan ook afhankelijk van het budget en van de risico's die men wil inschatten. In het ideale geval wordt er niet getest, want dat is het goedkoopst, maar vaak durft men dat niet omdat men bepaalde risico's niet wil lopen. Door te testen krijgt men inzicht in die risico's. Daarom moet er een impliciete of expliciete risico-inschatting gemaakt worden. Het testen kost tussen de 10 en 30% van het totale projectbudget. Eventueel kan men met bijvoorbeeld een testpuntanalyse een inschatting maken.\nSoftware wordt v\u00f3\u00f3r het operationeel gebruik getest, niet om alle fouten weg te halen, maar om het risico op problemen tijdens het gebruik op een acceptabel niveau te houden. Als het al uitvoerbaar zou zijn, zou het maken van foutloze software een onevenredige hoeveelheid tests en kosten betekenen.\nDe invoering van het systeem heeft allerlei gevolgen voor de omgeving. Deze gevolgen wil men goed kunnen inschatten. Het gaat om de gevolgen op commercieel, organisatorisch, personeel, administratief, financieel en technisch gebied.\nKwaliteitsattributen.\nIn de internationale ISO 9126-standaard voor softwarekwaliteit worden de volgende kwaliteitsattributen gedefinieerd:\nNorm en testbasis.\nEen belangrijk aspect bij testen is het vaststellen van de norm. Oftewel de vraag: wat is correct? Bij computerprogramma's kan dit zijn vastgelegd in \u00e9\u00e9n of meerdere documenten, waaronder een technisch of functioneel ontwerp, een interactie-ontwerp of ontwerp van de grafische gebruikersinterface. Deze documenten vormen samen de testbasis, het geheel van producten waarop de verwachtingen, oftewel het testontwerp, wordt gebaseerd. Er wordt gesproken van 'verwachtingen', omdat er bij software testen niet wordt gekeken of de software goed of fout functioneert, maar of de resultaten overeenkomen met wat er in de testbasis is beschreven en/of wat men \u201cverwacht\u201d.\nTwee stromingen.\nWe zien globaal twee stromingen in het testen die afhankelijk van het toepassingsgebied worden toegepast:\nBijvoorbeeld: de functionele acceptatietest is erop gericht om fouten te vinden. Men test aan de hand van de functionele specificaties of het systeem doet wat het moet doen, maar vooral ook of het systeem niet doet wat het niet moet doen. De gebruikersacceptatietest is er veel meer op gericht te kijken of de gebruiker met het systeem kan werken en of het systeem de gebruiker, waarvoor het systeem bedoeld is, voldoende faciliteert. Uiteraard is dit diffuus. In de functionele acceptatietest zal men er niet aan ontkomen eerst te kijken of het systeem werkt zoals het moet werken, en zal men in de gebruikersacceptatietest nog altijd fouten tegenkomen.\nManier van testen.\nAlles kan getest worden of er kan een steekproef genomen worden. \nUiteindelijk gaat het bij het testen om het beheersen van de risico's. Het is heel moeilijk om echt foutvrij te werken. Een systeem hoeft ook niet foutvrij te zijn, zelfs met fouten kan het nieuwe systeem beter zijn dan datgene wat het vervangt. Het is ook heel goed mogelijk om fouten later te herstellen. Het testen kan gestructureerd gebeuren, volgens een methode of een testplan. In het testplan wordt bepaald wat, en hoe uitgebreid zaken getest worden. Vaak wordt hier gebruikgemaakt van testscripts. Ook is het mogelijk en heel populair om minder gestructureerd (ad hoc) te testen zoals \"exploratory testing\" of \"error guessing\". Voordeel daarvan is dat het weinig voorbereiding kost, nadeel is dat er mogelijk niet volledig getest wordt. Het is ook mogelijk dat gevonden fouten niet kunnen worden gereproduceerd, waardoor ze moeilijker te vinden en te herstellen zijn.\nMethoden en documentatie.\nVoor op een gestructureerde wijze het opzetten van tests zijn verschillende methoden beschikbaar. Die methoden maken vervolgens weer gebruik van een veelheid aan testtechnieken. De verschillende methoden zijn vaak door handboeken gedocumenteerd. Meer of minder bekende methoden en boeken zijn:\nTesttijdstip.\nSoftware kan getest worden tijdens het beheer, als het gaat om kleine wijzigingen van de software of tijdens de ontwikkeling, in een project, als het gaat om grotere wijzigingen.\nTesten tijdens beheer.\nNadat de projectmatige systeemontwikkeling is afgesloten komt het systeem in beheer, waar ook nog kleinschaligere ontwikkelingen kunnen volgen die ook getest moeten worden. De tests die in projecten gebruikt worden kunnen hier ook uitgevoerd worden. De wijziging wordt getest en tevens wordt getest of de gedeelten die niet gewijzigd zijn, nog steeds goed functioneren. Dit kan met een zogenaamde regressietest.\nTesten in een project.\nOp verschillende momenten kan er in het project getest worden. Door de verschillende ontwikkelmethoden zijn er ook verschillende manieren van testen. \nDe meeste software wordt ontwikkeld, beginnend bij de wensen en eisen van de eindgebruikers, via de functionele en technische beschrijvingen naar de uiteindelijke code. Dit is het watervalmodel. Bij iedere fase horen verschillende eindproducten, welke als testbasis gebruikt worden. \nDeze fases en hun samenhang is beschreven in het V-model.\nStatisch of dynamisch.\nTesten kunnen ook worden onderverdeeld in statisch en dynamisch testen.\nStatisch testen.\nStatisch testen wordt uitgevoerd zonder het informatiesysteem daadwerkelijk uit te gebruiken, vaak als het nog niet of alleen gedeeltelijk beschikbaar is. Dit wordt ook toetsen genoemd. Deze toetsen worden daarom vaak aan het begin van de ontwikkeling uitgevoerd. Er kan bijvoorbeeld worden getoetst of de documentatie voldoende of volledig aanwezig is en aan bepaalde kwaliteitseisen voldoet. Voorbeelden van statische testen zijn peerreview, syntaxiscontrole en andere statische analyse van de gebruikte computerprogramma's.\nDynamisch testen.\nZodra er een systeem beschikbaar is kan het draaien en kan er dynamisch worden getest. Bij het dynamisch testen kan een onderverdeling worden gemaakt naar impliciet testen of expliciet testen en naar de mate hoeveel de tester weet van de interne structuur van de software. Dat verschil wordt met whiteboxtest en blackboxtest aangegeven.\nImpliciet dynamisch.\nBij het impliciet testen wordt gecontroleerd dat een informatiesysteem aan bepaalde systeemeisen voldoet, bijvoorbeeld de snelheid waarmee het werkt. Een checklist is daarbij een goed hulpmiddel. Er wordt nog niet gecontroleerd dat het aan de volledige functieomschrijving voldoet.\nExpliciet dynamisch.\nBij het expliciet testen wordt wel gecontroleerd dat een informatiesysteem aan de functieomschrijving voldoet. Er wordt bijvoorbeeld gecontroleerd dat gegeven een bepaalde invoer het informatiesysteem de goede uitvoer geeft.\nWhiteboxtest.\nBij een whiteboxtest is de interne werking van het systeem of product bekend. Deze werking kan worden aangepast om bijvoorbeeld tussenresultaten te kunnen controleren. Deze voor de controle nodige veranderingen zijn dus meestal tijdelijk. Een voorbeeld hiervan is het compileren in debug-mode. Omdat de implementatie bekend is kan er op specifieke punten worden gecontroleerd. Doordat tussenresultaten beschikbaar zijn is het eenvoudiger te controleren of de werking correct is. Whiteboxtesten worden vaak door de ontwikkelaars zelf gebruikt, omdat zij weten hoe de verschillende onderdelen van het te controleren computerprogramma werken. Het primaire doel is vaak niet het controleren op fouten, op verificatie, maar het opsporen van fouten, dus debuggen. Een bekend voorbeeld hiervan is de unittest, vaak in combinatie met test-driven development.\nIndien de interne werking gebruikt wordt, maar de test wordt uitgevoerd op het in de praktijk te gebruiken informatiesysteem heet het een glassboxtest.\nBlackboxtest.\nBij de blackboxtest is niets of maar een klein deel van de werking van de gebruikte programma's bekend. De blackboxtests wordt meestal na de whiteboxtest uitgevoerd door mensen die ook niet ontwikkeld hebben en niets of weinig hoeven te weten van de interne structuur. Een voorbeeld is een acceptatietest.\nGrayboxtest.\nBehalve de onderverdeling in blackbox- en whiteboxtesten is er nog een variant, de grayboxtest: \"It doesn't matter whether a cat is black or white as long as it catches mice.\" Voorbeelden zijn: de stresstest, regressietest, dataconversietest, real-life test en de schaduwtest.\nOp ervaring gebaseerd.\nWat ook veel voorkomt zijn testen door experts die op grond van hun ervaring testen. Dit tests gaan niet helemaal ad-hoc, maar het komt wel in de buurt. Voorbeelden zijn \"error guessing\" en exploratief testen. Bij error guessing test men op veel voorkomende fouten. Bij exploratory testing gaat men kriskras door het systeem. Dit heeft ook een leereffect en geeft vertrouwen als er geen fouten worden gevonden. Eerst worden vaak de paden doorlopen die het meeste voorkomen en goed werken en vervolgens wordt gekeken of het systeem ook de uitzonderingen goed aan kan.\nTestverslag.\nNa afloop van het testen kan in een testverslag verteld worden wat er getest is. Dit is handig omdat tests herbruikbaar zijn, maar ook om zaken niet dubbel te testen. Een testverslag kan de volgende zaken bevatten: checklists met wat van de testbasis getest is. Testgevallen en testscripts met verslagen van wat er van is uitgevoerd. Bewijs dat de testgevallen zijn uitgevoerd, zoals screendumps. Bevindingenadministratie, testcoveragetools, geautomatiseerde tests, test-Driven Development administratie en tot slot een demonstratie, walkthrough van het systeem.\nOverdracht.\nAan het einde van het testproces wordt een vrijgaveadvies opgesteld aan de opdrachtgever met de testresultaten en mogelijke risico's bij de implementatie. De overdracht van de software inclusief documentatie vindt plaats aan de beheerafdeling, testscripts en overige testware worden geborgd zodat deze later bij wijzigingen of hertests gebruikt kunnen worden.\nPraktijk.\nTesten is arbeidsintensief, de hoeveelheid werk kan oplopen tot 40% van de bouwinspanning van een informatiesysteem. Organisaties die bedrijfssoftware gebruiken, moeten in de praktijk in hoge mate vertrouwen op de kwaliteit van de leverancier van die software omdat de organisaties zelf te klein zijn om goed te testen. Met name in de zorg met relatief complexe software en geringe ICT traditie kan dit tot problematische situaties leiden."}
{"id": "6425", "revid": "42410133", "url": "https://nl.wikipedia.org/wiki?curid=6425", "title": "Dynamisch testen", "text": "Bij nieuw ontwikkelde computerprogrammatuur is er aanvankelijk sprake van een testfase waarbij gekeken wordt of het programma aankan waar het voor bedoeld is. Daar zijn verschillende methoden voor. &lt;br&gt;\nVoor een dynamische expliciete test wordt een aantal testgevallen opgesteld met de daarbij behorende verwachte uitkomsten. Nadat deze testgevallen zijn geaccordeerd worden deze in het te testen systeem ingevoerd. Voor het opzetten van een dergelijk testgeval kan gebruikgemaakt worden van al dan niet geformaliseerde testspecificatietechnieken.\nDit invoeren kan op verschillende manieren plaatsvinden, afhankelijk van de omgeving en het type systeem. Zo zullen in systemen met een user interface zoals een Graphical User Interface (GUI), de waarden en acties via het scherm worden ingevoerd (syntactische test), terwijl bij een systeem zonder user interface gebruikgemaakt zal moeten worden van hulpmiddelen zoals stubs en drivers of gespecialiseerde testbanken.\nIn alle gevallen geldt dat bij een dynamische expliciete test de testgevallen in het systeem worden ingevoerd en de verwachte resultaten in een rapport worden vastgelegd.\nVoor diverse dynamische tests kunnen hulpmiddelen worden gebruikt om de tests te automatiseren. Denk hierbij aan Capture &amp; Playback tools voor uitvoeren van functionele tests op systemen met een user interface.\nDynamische impliciete tests.\nNaast een dynamische expliciete test bestaan er ook dynamische impliciete tests. Dit betreft het vinden van fouten in de software, zonder dat daar specifieke testgevallen voor gemaakt zijn. De fouten worden gedurende een andere expliciete test gevonden.\nNaast de dynamische tests bestaan er ook Statisch testen."}
{"id": "6427", "revid": "474", "url": "https://nl.wikipedia.org/wiki?curid=6427", "title": "Statisch testen", "text": "Statisch testen is de term die gebruikt wordt voor alle soorten testen waarbij de software niet uitgevoerd wordt. Dit valt uiteen in 2 verschillende mogelijkheden. Reviews en Statische analyse.\nReviews.\nDe technieken die zich bezighouden met het inspecteren en beoordelen van \"documentatie\" die hoort bij te ontwikkelen software vallen hieronder. Veelal wordt hiervoor de term \"toetsen\" gebruikt in plaats van testen.\nDe 4 soorten beoordelingen zijn:\nInspecties: een formele werkwijze waarbij documenten minutieus worden gelezen door een groep experts. Hierbij wordt gelet op afwijkingen van vooraf afgesproken criteria. (ook wel Fagan Inspecties genoemd)\nReview: een werkwijze waarbij een document aan een aantal experts wordt aangeboden, met de vraag of zij het willen beoordelen vanuit een bepaald aandachtsgebied (kwaliteitsstandaards, architectuur, functionaliteit enz). De auteur verzamelt het commentaar en zal het stuk op grond daarvan mogelijk bijwerken.\nWalkthrough: een werkwijze waarbij de auteur in een bijeenkomst uitlegt wat de inhoud is van een document, waarna het door de aanwezige experts wordt onderzocht vanuit hun eigen aandachtsgebied (kwaliteitsstandaards, architectuur, functionaliteit enz.). Aan de hand van het commentaar zal de auteur het stuk mogelijk bijwerken.\nCollegiale toetsing: een informele werkwijze waarbij collega's elkaars werk controleren.\nStatische analyse.\nOnder statische analyse valt het in kaart brengen van de code. Hierbij valt te denken aan het (al dan niet geautomatiseerd) uitvoeren van code-inspecties, maar ook het analyseren van de code-complexiteit en het verzamelen van metrieken uit de code."}
{"id": "6428", "revid": "437680", "url": "https://nl.wikipedia.org/wiki?curid=6428", "title": "Oudejaarsavond", "text": "Oudejaarsavond (ook wel: \"Silvester\" of \"silvesteravond\", vernoemd naar de heilige paus Silvester) wordt jaarlijks gevierd op de laatste dag van het jaar, 31 december. Het vormt samen met de daarop volgende nieuwjaarsdag oud en nieuw. Het is de vooravond van de eerste dag van het nieuwe jaar op de gregoriaanse kalender.\nGebruiken wereldwijd.\nNederland.\nIn Nederland is het traditie om oudejaarsavond met familie en vrienden te vieren. Vaak gebeurt dit in huiselijke kring, waarbij na de avondmaaltijd oliebollen en/of appelbeignets en (hartige) hapjes worden gegeten en tevens gedronken wordt.\nOp oudejaarsavond worden daarnaast verschillende culturele, sportieve en religieuze activiteiten georganiseerd. In sommige protestantse kerken wordt er aan het begin van de avond een kerkdienst gehouden, waarin ook de overledenen van het afgelopen jaar herdacht worden. In gereformeerde families wordt voor middernacht psalm 90 gelezen, al is deze traditie aan het verdwijnen. Ook zijn er oudjaarsavondconcerten.\nIn Nederland bestaat de oudejaarsconference, ingezet door Wim Kan, die eerst op de radio en later op de televisie werd uitgezonden.\nOm klokslag twaalf uur wenst men elkaar een gezond en goed nieuwjaar, al dan niet onder het genot van alcoholische dranken zoals champagne. Daarna gaat men vaak naar buiten om buren geluk toe te wensen en vuurwerk af te steken en/of te bekijken.\nDoor de eeuwen heen wordt er op oudejaarsavond lawaai gemaakt, en worden er vuren en rondgangen ('nieuwjaarslopen') georganiseerd. De nieuwjaarslopen waarbij gebedeld werd, is als traditie verdwenen.\nIn onder meer de Kempen, de Achterhoek en delen van Zeeland gaan de kinderen op pad om te nieuwjaarszingen. Op oudjaarsdag gaan kinderen rommelpotten/koenckelpotten. Hierbij trekken ze, met hun rommelpot: een conservenblik met varkensblaas, van deur tot deur om geld of iets lekkers te verdienen. Ze zingen hierbij een lied en halen een stokje op- en neer in hun rommelpot/koenckelpot.\nEnkele liedjes zijn opgetekend, w.o. \"Op oudejaarsavond\" (ca. 1935; Amsterdam) en \"'t Was op een oudejaarsavond\"/ (\"Het luie wief\"; 19e eeuw? Drenthe).\nNa middernacht, wanneer het nieuwe jaar is begonnen, wordt vuurwerk afgestoken. Ondertussen zullen ook veel kerken hun klokken laten luiden \u2013 en blazen de schepen in de havens hun scheepshoorns \u2013 om het nieuwe jaar te verwelkomen.\nDe Chinezen, die hun eigen oud- en nieuwviering hebben, geloofden dat ze met vuurwerk de geesten zouden wegjagen. Een alternatief voor vuurwerk is carbid; het carbidschieten met behulp van oude melkbussen is vooral in het noorden en oosten van Nederland in gebruik. Dit gebeurt meestal overdag.\nEr is, in de meeste gevallen, geen openbaar vervoer tussen 20.00 en 01.00 uur.\nBelgi\u00eb.\nIn Belgi\u00eb wordt oudejaarsavond meestal gevierd met familie of vrienden, en er wordt een uitgebreid maal geserveerd, dat eindigt met koffie in de kleine uurtjes. Rond middernacht wordt meestal luidop meegeteld en om middernacht staat iedereen rechtop om elkaar drie kussen te geven en een gelukkig nieuwjaar te wensen. Vaak worden dan ook de goede voornemens uitgesproken. Meestal gaat iedereen dan naar buiten om vuurwerk af te steken of te bekijken. In de meeste grotere steden wordt een groot vuurwerk georganiseerd. Oudjaar is minder dan kerst een familiefeest, velen, vooral jongeren gaan uit. Er worden allerlei feesten en events georganiseerd. Ook is het, net als in Nederland, gebruikelijk dat veel kerken het nieuwe jaar verwelkomen door de klokken te laten luiden.\nIn gezinnen waarin gedoopt wordt, maar ook bij veel anderen, wordt op 1 januari het woord gegeven aan de kinderen, die hun nieuwjaarsbrief voorlezen, waarin ze hun ouders en doopmeter en -peter de beste wensen geven. Nadien krijgen ze hun geschenken.\nOok in Belgi\u00eb is nieuwjaarszingen (in sommige regio's ook wel Koekenzingen) een fenomeen, dat vooral voorkomt in de Antwerpse Kempen en het Hageland. Kinderen gaan overdag van deur tot deur om liedjes te zingen, waarna ze geld en snoepgoed kunnen ontvangen.\nIn tegenstelling tot in Nederland rijden er in Belgi\u00eb wel bussen van De Lijn, zogenaamde feestbussen, teneinde het aantal verkeersslachtoffers door rijden onder invloed te reduceren. \nDuitsland.\nIn Duitsland en enkele andere landen is de sketch \"Dinner for One\" een traditioneel onderdeel van de televisieprogrammering op deze avond. Ook in Duitsland is het \"Bleigie\u00dfen\" (loodgieten) populair, waarbij heet lood in een pot water wordt gegoten en uit de resulterende vormen de toekomst wordt gelezen. Ook vindt \"Rummelpottlaufen\" plaats in Noord-Duitsland en Denemarken.\nSuriname.\nIn Suriname wordt \"owru yari\" uitgebreid gevierd, verspreid over een langere periode, gezamenlijk aangeduid als \"Surifesta\". Hierin worden de laatste weken van het oude jaar uitgevierd en de eerste dagen van het nieuwe jaar ingeluid. De eerste activiteiten beginnen al voor kerst en wordt voor een deel op straat gevierd waar bars staan opgesteld. Naast een groot aantal muziekevenementen, waaronder het Kawina Festival, zijn er allerlei culturele, spirituele en sportevenementen, waaronder de spirituele reiniging met \"switi watra\" en de hardloopwedstrijd Bigi Broki Waka op de eerste zondag van het jaar over de Jules Wijdenboschbrug. Op oudjaarsdag wordt er op verschillende momenten gedurende de dag vuurwerk afgestoken, vaak ook door bedrijven. Onder grote belangstelling worden Pagara Estafettes uitgerold en ontstoken en afgeteld naar het nieuwe jaar.\nBrazili\u00eb.\nIn Brazili\u00eb vieren veel mensen deze avond op het strand, meestal geheel gekleed in wit om hun goede intenties voor het nieuwe jaar uit te drukken. Velen gooien rozen en andere bloemen in de golven als offer aan de Afro-Braziliaanse zeegodin Iemanj\u00e1.\nTijdzones.\nDoor het tijdsverschil is het in Azi\u00eb eerder oudejaarsavond dan in Europa, en in Amerika later. Hieronder volgt een willekeurig keuze van de landen en steden in de betreffende tijdzone en wanneer men viert, in de Midden-Europese Tijd (UTC+1):"}
{"id": "6429", "revid": "782337", "url": "https://nl.wikipedia.org/wiki?curid=6429", "title": "Kerstmis", "text": "Kerstmis (veelal zo aangeduid door rooms-katholieken), of kerstfeest (veelal zo aangeduid door protestanten), is van oudsher een belangrijk midwinterfeest. Door christenen wordt dan de geboorte van Jezus Christus gevierd. De evangelisten Lucas en Matte\u00fcs beschrijven de geboorte van Jezus in de Bijbel. Vooral Lucas geeft (in de hoofdstukken 1:26-38 en 2:1-20) brede aandacht aan de conceptie van Jezus te Nazareth en zijn geboorte in Bethlehem.\nHet kerstfeest wordt in de westers-christelijke wereld en in sommige Kerken van het oosters christendom gevierd op 25 december. In oosterse kerken die de juliaanse kalender gebruiken voor de liturgische kalender (zoals de Russisch-Orthodoxe Kerk en de Ethiopisch-Orthodoxe Kerk), wordt het 13 dagen later gevierd. In veel streken zijn er tevens speciale vieringen op de avond ervoor (kerstavond, middernachtsmis) en/of op de dag erna. In West-Europa wordt 25 december als eerste kerstdag beschouwd en 26 december als tweede kerstdag.\nHet feest is in de recente geschiedenis in grote delen van de westerse wereld in hoge mate geseculariseerd.\nHoewel Pasen theologisch gezien belangrijker is, wordt, buiten de liturgie, het kerstfeest in het Westen veel nadrukkelijker gevierd. In het christelijke Oosten is ook buiten de Kerk het Paasfeest belangrijker en speelt daarnaast het feest van Epifanie een belangrijkere rol. In de Ethiopisch-Orthodoxe Kerk is Epifanie (Timkat in het Amhaars) zelfs de belangrijkste christelijke feestdag.\nOorsprong.\nDe Germanen vierden rond midwinter (21 december) reeds midwinter- of joelfeesten (winterzonnewende) waarbij het boze werd verjaagd en het licht werd begroet. In de Scandinavische talen heet Kerstmis tot op de dag van vandaag \"jul\". In de Romeinse kalender viel de winterzonnewende op 25 december.\nDe viering van Kerstmis op 25 december ontstond in de vierde eeuw in Rome. Het is onbekend wie dit precies voor het eerst heeft ingesteld en waarom. Er zijn twee belangrijke verklaringen. Volgens de godsdiensthistorische verklaring stelden de bisschoppen het feest in als concurrentie en overtreffing van het geboortefeest van de zonnegod (Sol Invictus). Maar er zijn sterkere aanwijzingen voor de kosmologische verklaring. Hierbij baseert men zich op het feit dat belangrijke kosmologische momenten in de hele antieke wereld als betekenisvol werden gezien. Als gevolg van de inspanningen voor het berekenen van de juiste Paasdatum werden Jezus' verwekking, geboorte en dood volgens antieke gewoonte op kosmologisch belangrijke momenten gesitueerd. Aangezien Jezus gestorven is rond de lente-equinox, werd zijn verwekking hetzelfde moment geplaatst, met als gevolg dat zijn geboorte samenviel met de winterzonnewende. De aansprekende thematiek en het verband met de donkerste tijd van het jaar hebben Kerstmis in de loop van de tijd tot het voornaamste feest in het jaar gemaakt. De huidige tradities rond het kerstfeest zijn van land tot land verschillend, zoals ze ook lang niet allemaal even oud zijn. Duidelijk is dat de Amerikaanse volkse en commerci\u00eble kerstgewoonten, in het kader van de voortschrijdende globalisering, overal elders doordringen, ook in Nederland.\nHet woord 'Kerstmis' betekent eigenlijk 'Christus-mis', omdat dit feest gewijd is aan de geboorte van Jezus die de Christus, de Messias (de gezalfde van God) wordt genoemd. Het woord 'kerst' is uit het woord \"christus\" ontstaan; zo betekent \"kerstenen\" bijvoorbeeld \"christianisatie\", mensen, al dan niet uit hun vrije wil, bekeren tot het christendom. De Mis is de christelijke viering van het offer van de Eucharistie, waarin aan het einde van de dienst gezegd of gezongen wordt \"Ite missa est\" (vertaling: \"Gaat, het is de heenzending\" of: \"Gaat, het offer is voltrokken\").\nKerstgebruiken en -symbolen.\nKerstnachtdienst.\nOp kerstavond en eerste kerstdag vindt er in veel kerken een kerstnachtdienst plaats. Het is vaak een van de drukste kerkdiensten van het jaar in vele kerken, zowel in de protestantse als in de katholieke. Om mensen op te roepen om naar kerkdiensten te gaan, luiden de kerkklokken.\nKersttoespraak.\nOp eerste kerstdag houden diverse staatshoofden en monarchen een kersttoespraak die vaak uitgezonden wordt op radio en televisie. Ook de Paus geeft vanaf het balkon van de Sint-Pietersbasiliek een kersttoespraak, geeft de zegen Urbi et Orbi (voor de stad en voor de wereld) en wenst iedereen \"Zalig kerstfeest\", meestal in verschillende talen.\nKerstster.\nDe kerstster is rechtstreeks terug te voeren op het kerstverhaal, zoals dat in het evangelie van Matte\u00fcs wordt beschreven. De Ster van Bethlehem gaf de plaats aan waar de koning der Joden geboren zou zijn. De drie magi\u00ebrs (wijzen) zouden volgens Matte\u00fcs deze ster volgen om via koning Herodes het kindje Jezus te bezoeken om deze geboorteplaats vervolgens te openbaren aan Herodes zodat het kindje gedood kon worden. De wijzen kwamen niet terug naar Herodes, dus gaf deze de opdracht tot de Kindermoord van Bethlehem opdat de geprofeteerde Messias hierbij zou omkomen. De verlosser van het Joodse volk zou immers als aangekondigde koning heersen, en Herodes achtte dit een bedreiging van zijn invloed.\nHet ontsteken van kaarsen en ander licht heeft ook met oude voorchristelijke midwintertradities te maken. Ook als plant is de \"Euphorbia pulcherrima\" bekend als kerstster vanwege de rode bloemen die lijken op een ster.\nKerststal.\nEen directe verbeelding van het kerstverhaal vormen de kerststallen die met name in katholieke landen worden vervaardigd. Deze zijn van uiteenlopende materialen en grootte. Ook kerststallen met levende personen en dieren komen voor. De stal wordt niet direct in het geboorteverhaal van Jezus genoemd, maar wordt afgeleid uit het feit dat Maria het kind in de voederbak legde omdat er voor hen geen plaats was in het gastenverblijf. De aanwezigheid van de os en de ezel in de stal heeft geen directe Bijbelse oorsprong. Ze werden erbij geplaatst omwille van de zin uit het Oude Testament waar de profeet Jesaja zegt: \"De os en de ezel kennen beter hun Meester dan Isra\u00ebl\". Die van de herders met hun schapen is wel op het evangelie gebaseerd, evenals die van de magi\u00ebrs (wijzen) uit het oosten (zie ook Driekoningen &amp; Mat. 2:1-18). Het decor van het kerstverhaal is dikwijls aangepast aan de plaatselijke omstandigheden. In Nederland en Belgi\u00eb betekent dat een winterse, barre omgeving. Overigens kan het in het Heilige Land ook sneeuwen en vriezen, hoewel het eerder zeldzaam is.\nStal of grot?\nDe kerststal is een idee van Franciscus van Assisi die in 1223 op het idee kwam een levende kerststal in het dorp Greccio (Itali\u00eb) op te zetten. Een andere traditie laat de geboorte plaatsvinden in een grot. Dit gegeven gaat terug op Justinus de Martelaar (\u00b1 150 na Christus) die schreef: \"Omdat er voor Jozef niets te vinden was om de nacht door te bren\u00adgen, ging hij maar zolang een grot binnen dicht bij Bethlehem\". Justinus baseert zich op Jesaja (33,16): \"Hij zal wonen in een hoge spelonk van een sterke rots\". Deze zin betrekt Justinus op Jezus. \nHoewel de tradities duidelijk verschillen, zijn ze niet noodzakelijk in tegenspraak. In het Nabije Oosten werden in die tijd en later grotten inderdaad als stal gebruikt: er bestonden zelfs hele woonhuizen en zelfs dorpen die in rotsen uitgehakt waren.\nVoor de tijd van Franciscus waren de afbeeldingen van het kersttafereel vaak tweedimensionaal en was het gebruikelijker de omgeving als grot af te beelden.\nKerstboom.\nDe kerstboom (een spar, en geen dennenboom) gaat terug op een Duitse gewoonte die ontstaan is in de zestiende eeuw. Luther verklaarde begin zestiende eeuw de kerstboom tot symbool van de geboorte van Jezus. Eerst stond de boom alleen nog in de kerken; eind 19e eeuw haalde men hem, allereerst in protestantse landen, alsnog de huiskamer binnen.\nDe kerstboom herinnert de christen volgens Luther aan de boom in het paradijs; de kerstboomballen aan de vruchten waarvan Adam en Eva aten. De piek in de boom staat voor de ster die de Wijzen de weg wees naar de geboorte\u00adplaats van Jezus; soms wordt de piek daarom door een ster vervangen.\nDe katholieken gaven eerder aan de kerststal, eventueel met groene versieringen, de ereplaats in huis, pas sinds 1982 staat er in het Vaticaan ook een kerstboom. Protestanten weerden echter in het algemeen de beelden van de kerststal, vanwege hun beeldenverbod, vandaar had de kerstboom bij hen meer succes. Overigens bestond er rond de voortdurend groene naaldboom in de warmere, zuidelijke katholieke landen ook geen voorgeschiedenis of heidense folklore zoals in de Germaanse noordelijke landen.\nDe kerstboom wordt versierd met kaarsen, slingers, balletjeskettingen, engelenhaar en kerstballen. In verband met brandpreventie is er ook speciale kerstboomverlichting in zwang gekomen, bestaande uit kleine elektrische lampjes in plastic behuizing.\nDe kerstboom wordt thans ook wel theologisch ge\u00efnterpreteerd als voorafbeelding van het hout van het kruis van Christus' lijden en offerdood; daarnaast wordt met het groene hout verwezen naar de kribbe en het eeuwig leven dat door Jezus bewerkstelligd en verdiend werd, volgens de christelijke opvatting.\nKerstversieringen.\nNaast de kerstboom zijn er tal van kerstversieringen, die buitens- en binnenshuis opgehangen kunnen worden zoals een kerststuk of een guirlande op een schouw bij de open haard, langs de voordeur of trap. Zij kunnen bestaan uit kaarsen of lampjes, kerstballen, hulsttakken et cetera. Ook het plaatsen van een kerstdorp wordt steeds populairder.\nMen zet sneeuwbollen neer ter kerstversiering. Ook zet men vaak een glazen kaarsenhouder met een waxinelichtje neer om het gezellig te maken in de donkere dagen voor Kerstmis. Op veel plaatsen wordt openbare kerstverlichting gehangen, vooral bij een winkelcentrum, in een winkelstraat of op een plein.\nIn Duitsland wordt op veel plekken een kerstpiramide neergezet, in huis in een kleinere variant en op de markt een grotere.\nDe Kerstman en zijn geschenken.\nIn Nederland was lange tijd vooral het sinterklaasfeest het geschenkenfeest. De Kerstman leek eind twintigste eeuw Sinterklaas te gaan verdrijven. Zover is het niet gekomen, maar velen geven elkaar (ook) met Kerstmis geschenken. Deze gewoonte heeft geleid tot kritiek dat het feest al te commercieel zou zijn geworden. In veel bedrijven is het kerstpakket een traditioneel bedankje voor het werk verricht in het afgelopen jaar.\nDe Kerstman is een afstammeling van Sinterklaas en wordt ook in verband gebracht met kabouters (Nisse of Tomte), zoals Sinterklaas op Sint Nicolaas, bisschop van Myra, teruggaat. Het sinterklaasgebruik is meegenomen door emigranten naar Amerika. In Amerika werd Sinterklaas \"Santa Claus\". De Kerstman heeft ongeveer dezelfde gebruiken als Sinterklaas, zoals cadeautjes geven, een lange baard en een rood pak, maar hij is inmiddels ontdaan van alle religieuze symboliek.\nDe Kerstman ontstond in de ons bekende vorm in de Verenigde Staten, eind negentiende eeuw en raakte door de reclame van Coca-Cola wereldwijd verspreid. Zo kan het zijn dat in beeltenissen de Kerstman nog een groen pak droeg, terwijl de Amerikaanse Santa Claus tegenwoordig uitsluitend rode met witte kleding draagt (zoals het logo van Coca Cola). Santa Claus heeft nog wel een (vliegende) arrenslee getrokken door rendieren en wordt geholpen door elfjes op de Noordpool.\nIn vele landen heeft de commerci\u00eble kerstman (Santa Claus) de oorspronkelijke Kerstman echter niet verdrongen, denk aan de Joulupukki in Scandinavi\u00eb of Father Christmas in Engeland. Hier zijn voorchristelijke elementen nog duidelijk in het kerstgebruik aanwezig. Het is ook zeker niet zo, dat de Kerstman over de hele wereld verspreid rood met witte kleding draagt. De Kerstman draagt in veel landen nog blauwe, gouden of groene (of nog een andere kleur) kleding.\nIn Oostenrijk en Duitsland komt niet de Kerstman maar het \"Christkind\" (Christuskind). Deze brengt op 24 december cadeautjes. Terwijl de oorspronkelijke gedachte was dat het Christuskind geschenken geeft zoals Hij dat ook met zijn leven heeft gedaan, heeft de laatste 50 jaar de figuur van het Christkind een gedaanteverwisseling meegemaakt. In plaats van het onzichtbare Christus-kind is het geworden tot een engelachtige figuur. De laatste jaren heeft Christkind te lijden onder de aanhoudende amerikanisering van de Kerstman. Zodoende is er een vereniging pro Christkind ontstaan die de Kerstman wil bestrijden.\nKerstmuziek.\nMet kerst wordt er vaak speciale kerstmuziek uitgebracht. Soms worden daarbij geluiden gebruikt die het beeld van een arrenslee moet oproepen (rinkelende bellen, etc.). De muziek kan bijvoorbeeld een kinderkoor zijn of popmuziek, maar ook Latijnse zang.\nEnkele voorbeelden van traditionele christelijke kerstliederen:\nVoorbeelden van profane kerstliederen:\nVoorbeelden van popmuziek:\nKerstgedichten.\nNaast liedteksten zijn er ook veel gedichten te vinden over Kerstmis. Sommige met een hoog gehalte aan romantiek en sentimentaliteit, andere meer literair van aard. Twee bloemlezingen zijn: \"Zoals nog nooit een ster\" (2001) van Rien van den Berg en \"Een kind met de ogen van God\" (2005) van Inge Lievaart.\nKerstlekkernijen en -gerechten.\nEen kerstdiner is vaak een feestelijke en uitgebreide avondmaaltijd, die vaak samen met familie genuttigd wordt rond en tijdens Kerstmis. Het vleesgerecht kan fazant of kalkoen zijn, maar ook konijn of ree.\nIn de Verenigde Staten geldt daarentegen Thanksgiving Day als de dag waarop kalkoen gegeten wordt. Die dag is enigszins te vergelijken met de Biddag en Dankdag voor Gewas en Arbeid in Nederland, maar daar wordt dat niet met een uitgebreide maaltijd gevierd.\nAndere kerstlekkernijen zijn:\nKerstuitjes.\nEen bezoek aan een kerstmarkt wordt vaak gedaan om in een soort \"kerststemming\" te komen. Zowel in Nederland, Duitsland als Belgi\u00eb worden er vele georganiseerd. Voor versieringen bezoekt men vaak een tuincentrum.\nRond Kerstmis worden diverse kerstcircussen in Nederland gehouden. Veel mensen met (jonge) kinderen brengen een bezoek aan een kerstcircus, het is een geliefde familiegebeurtenis. Ook populair zijn kerstborrels en kerstconcerten.\nNollaig na mBan.\nNollaig na mBan (Vrouwenkerstmis) is een Ierse traditie waarbij vrouwen een dag vrij krijgen van de huiselijke beslommeringen na alle inspanningen voor Kerstmis.\nKerstfeest in bepaalde landen.\nIn Engeland, de Verenigde Staten en Frankrijk hangt men een maretak op in huis. Deze altijd groene epifyt is het symbool van vriendschap en vruchtbaarheid. Een meisje dat per ongeluk onder de maretak staat, mag door een jongen worden gekust. En andersom natuurlijk.\nIn Rusland en andere Oosters-orthodoxe landen in Oost-Europa heeft men in plaats van de kerstman Vadertje Winter, die in de tweede helft van de twintigste eeuw gelijk is gemaakt aan de \"coca-colakerstman\". Oorspronkelijk werd Vadertje Winter door de communistische overheden verspreid als athe\u00efstisch folkloristisch alternatief voor de orthodoxe kerstviering. Ook wordt Kerstmis daar 13 dagen later gevierd, omdat in Rusland tot 1917 in plaats van de Gregoriaanse de Juliaanse kalender werd gebruikt. De Juliaanse kalender bepaalt nog altijd het Russische kerkelijk jaar.\nKerstwensen.\nDe typische katholieke kerstwens is \"Zalig kerstfeest\" of \"Zalige Kerstmis\". Protestanten en niet-gelovigen brengen vaker met de minder gedragen woorden \"Prettige kerstdagen\", \"Fijn kerstfeest\" of \"Vrolijk kerstfeest\" hun kerstwensen over. Andere protestantse groepen gebruiken ook de meer gedragen tekst \"Gezegend kerstfeest\". Deze wensen kunnen ook worden aangetroffen op kerstkaarten."}
{"id": "6430", "revid": "491824", "url": "https://nl.wikipedia.org/wiki?curid=6430", "title": "Vuurwerk", "text": "Vuurwerk is een verzamelnaam voor pyrotechnische voorwerpen die gevuld zijn met brandbare, ontplofbare of lichtgevende mengsels van chemische stoffen die meestal bij feestelijke gelegenheden worden ontstoken. Wanneer deze stoffen verbranden, geven ze opvallende effecten zoals vonkend licht, knallende geluiden, rook en beweging. In veel landen wordt oudejaarsavond met vuurwerk gevierd.\nIn modern vuurwerk wordt meestal buskruit verwerkt. Dit is een makkelijk ontplofbaar mengsel van zwavel, houtskool, en salpeter of kaliumnitraat (de zuurstofleverancier). Bij de reactie komen onder andere de gasvormige producten CO2 en N2 vrij, naast kaliumsulfaat en kaliumcarbonaat. Deze stoffen worden vermengd met een keuze aan zouten, die verantwoordelijk zijn voor de kleureffecten van het vuurwerk. Naast buskruit maakt men ook gebruikt van flashkruit. Dat is een kruitmengsel waarin de koolstof is vervangen door metaalpoeder (magnesium of aluminium).\nVuurwerk werd oorspronkelijk ontwikkeld in het oude China. Het gebruik van vuurwerk verspreidde zich in de loop van de eeuwen naar andere delen van Azi\u00eb en het Midden-Oosten, en tegen de 14e eeuw werd het ook in Europa gebruikt. In Europa diende vuurwerk aanvankelijk een ceremoni\u00eble functie. Populariteit ervan nam toe in de 18e eeuw, toen door chemische verbeteringen het mogelijk werd vuurwerk publiekelijk tentoon te stellen.\nEr wordt onderscheid gemaakt tussen feestvuurwerk en ernstvuurwerk. Feestvuurwerk wordt voornamelijk gebruikt bij feestelijke gelegenheden en openbare vermakelijkheden. Ernst- of professioneel vuurwerk dient een serieuze functie en wordt gebruikt tijdens militair opereren, bijvoorbeeld als noodsignaal, bron van licht of strijdmiddel. Omdat het afsteken van vuurwerk gevaren met zich meebrengt, staat het gebruik ervan onder strenge regelgeving. In Nederland en Belgi\u00eb bestaat al lange tijd een discussie omtrent een consumentenverbod.\nGeschiedenis.\nVuurwerk had zijn oorsprong in China en werd op grote schaal gebruikt door de Chinezen. De productie van vuurwerk zou aldaar ten tijde van de Tang-dynastie zijn begonnen. Zij gebruikten het bij religieuze gebeurtenissen om boze geesten te verdrijven. Het ritueel van vuurwerk afsteken vormt daarmee een vast onderdeel van de Chinese cultuur, en gaat tot op de dag van vandaag gepaard met vele festivals.\nDe Chinezen beschikten zeker vanaf de vroege 13e eeuw over buskruit, het belangrijkste bestanddeel van vuurwerk. Vlak nadat de Chinezen het buskruit hadden ontdekt, deden ze er al proeven mee. Uit de proeven kwamen verschillende soorten vuurwerk voort. Het Chinese vuurwerk werd vooral gemaakt in de stad Liuyang, waar wetenschappers werkten aan de speciale effecten en kracht van het explosieve goed. Vuurwerk vond na de ontdekking snel zijn weg naar Europa. Daar werd het ontvangen met groot vertoon. Aan menig hof werden spektakels met vuurwerk opgevoerd, onder meer aan het Hof van Versailles. De shows werden vaak gegeven door Italianen uit Florence, het centrum van de Europese vuurwerkindustrie.\nNederland.\nOok in Nederland werden heel wat feesten opgeluisterd met vuurwerk, bijvoorbeeld de feestelijkheden op de Dam in 1648 ter gelegenheid van de Vrede van M\u00fcnster. In 1678 verscheen het boek \"Pyrotechnia, of Meer dan hondertderleye konstvermakelijcke vuurwerken\", waarin werd uiteengezet \"hoe men de selve sal maken, toebereyden en stellen, neffens des selfs correcte vormen, maten en gewichten der stoffen\". Dit boek was door Daniel Manlyn vertaald uit het Engels naar het boek \"Pyrotechnia, or a Discourse of Artificiall Fireworks\", geschreven door de Britse artillerist en wiskundige John Babington. Voorin Manlyns boek wordt nog een lijst van vuurwerksoorten genoemd, zoals \"Vuurspuuwende Draken\", \"Wonderlijke Vuur-pijlen\" en \"Voet-soeckers\".\nConsumentenvuurwerk kwam in Nederland voor het eerst beschikbaar in de 19e eeuw en werd sporadisch gebruikt op evenementen zoals Hartjesdag (getuige verschillende incidenten in contemporaine kranten), maar niet met oud en nieuw. \nIn 1864 meldde het \"Bataviaasch Handelsblad\" dat Chinezen in de kolonie Nederlands-Indi\u00eb naast Chinees Nieuwjaar (dat elk jaar valt op een andere dag tussen 21 januari en 20 februari) ook \"Europeesch Nieuwjaar\" vierden met zelf afgestoken vuurwerk. Tien jaar later zouden de Indische Nederlanders dit gebruik inmiddels hebben overgenomen. In 1927 was er al sprake van een verbod in de nu voormalige kolonie Nieuw-Oost Indi\u00eb. Ook omdat juist armere inwoners er veel geld aan uitgeven. In 1934 was er al een plaatselijk verbod in Nederland. \nDe oorsprong van het gebruik dat burgers in Nederland zelf zonder speciale opleiding vuurwerk mogen kopen en afsteken met oud en nieuw is pas ingeburgerd na de Tweede Wereldoorlog. Er zijn sterke aanwijzingen dat de Indische Nederlanders, waarvan er tussen 1945 en 1962 tienduizenden als gevolg van de dekolonisatie van Nederlands-Indi\u00eb en Nederlands-Nieuw-Guinea, de traditie van consumentenvuurwerk tijdens de jaarwisseling in Nederland hebben ge\u00efntroduceerd.In de meeste Nederlandse gemeenten was het afsteken van 'Chinees' vuurwerk midden jaren 1950 formeel verboden, maar werd her en der gedoogd tijdens de jaarwisseling, ondanks allerlei relletjes die dit veroorzaakte (vooral in Den Haag, waar veel Indische Nederlanders oud en nieuw met vuurwerk vierden). In 1955 probeerde de Vereniging van Nederlandse Gemeenten dit vergeefs te be\u00ebindigen; autoriteiten kozen in plaats daarvan voor de strategie om het fenomeen veiliger te laten verlopen. Consumentenvuurwerk werd in Nederland pas eind jaren 1970 populair; daarvoor was het gebruikelijker dat alleen pyrotechnische experts vuurwerkshows hielden.\nChemische samenstelling.\nEen pyrotechnisch mengsel bestaat uit de volgende hoofdingredi\u00ebnten:\nVerhoudingen.\nBij het bepalen van de verhoudingen van de stoffen in een pyrotechnisch mengsel wordt bekeken waarvoor het mengsel gebruikt gaat worden. Voor een snelbrandend mengsel zal er een goede zuurstofbalans nodig zijn. Wanneer het mengsel trager moet branden en bijvoorbeeld veel licht moet geven, worden minder oxiderende chemicali\u00ebn en meer reducerende stoffen toegevoegd. Aan de hand van een reactievergelijking van de vereiste brutoreactie wordt bekeken in welke verhouding de stoffen met elkaar reageren.\nVeiligheid.\nSommige stoffen kunnen \u2013 in een bepaalde combinatie met elkaar \u2013 instabiel worden. Veelal verloopt zo\u2019n instabiele reactie relatief langzaam en rustig, maar in sommige gevallen kan deze reactie zo snel of intensief verlopen dat er sprake is van een explosie of spontane ontbranding van het mengsel. Een goed voorbeeld is de combinatie van kaliumchloraat en zwavel. Het langzaam vormende zwavelzuur in de zwavel kan het mengsel doen ontbranden. Ook kaliumchloraat en fosfor mogen nooit met elkaar gemengd worden. Metaalpoeders mogen onbehandeld niet gemengd worden met nitraat-zouten, want ook deze combinatie kan een spontane ontbranding tot gevolg hebben.\nSoorten vuurwerk.\nFop- en schertsvuurwerk.\nFop- en schertsvuurwerk betreft vuurwerk dat zeer weinig gevaar en een te verwaarlozen geluidsniveau oplevert en soms ook binnenkamers kan worden afgestoken. Hieronder vallen bijvoorbeeld sterretjes, knalerwten, Bengaalse lucifers en trektouwtjes. Fop- en schertsvuurwerk mag het hele jaar door verkocht en afgestoken worden.\nKleinvuurwerk.\nKleinvuurwerk is consumentenvuurwerk dat onder voorwaarden verkocht wordt aan consumenten. Veiligheidsnormen en verkoopregels verschillen per land. Daardoor is het in het ene land legaal, in het ander land illegaal vuurwerk.\nHet consumentenvuurwerk wordt onderscheiden in siervuurwerk en knalvuurwerk. Siervuurwerk bestaat in de vorm van vuurpijlen die als geheel de lucht in schieten, en potten (cakes) en fonteinen. Daarnaast bestaat er een breed scala aan draaiers, zonnen en fakkels.\nHet knalvuurwerk varieert van zware donderslagen, kanonslagen of astronauten tot de lichtste uitvoering, de rotjes. Het is niet ongebruikelijk om een mat rotjes ineens af te steken, net als Chinese rollen wat een knaleffect geeft als van een mitrailleur. Luchthuilers, oftewel \"gillende keukenmeiden\", worden ook tot het knalwerk gerekend.\nGrootvuurwerk.\nGrootvuurwerk wordt ingezet als evenementenvuurwerk bij vuurwerkshows. Meestal wordt het gebruikt als afsluiting of als speciale viering van een evenement. Grootvuurwerk wordt afgestoken door professionals die een speciale training hebben gevolgd om het vuurwerk te mogen afsteken. Meestal wordt het vuurwerk op afstand afgestoken via een elektrische ontsteking. Pyrotechnische speciale effecten (theater- of podiumvuurwerk) zijn speciaal geschikt voor gebruik binnen bij evenementen en in theaters.\nErnstvuurwerk.\nErnstvuurwerk is het vuurwerk dat gebruikt wordt wanneer een schip in nood is en er signalen afgegeven moeten worden, zoals fakkels, vuurpijlen, parachutes en rookpotten. Dit is ook het vuurwerk dat in het leger gebruikt wordt voor soortgelijke doelen, bijvoorbeeld rookschermen of verlichting. Dit vuurwerk is na een aantal jaren niet meer betrouwbaar en wordt dan vernietigd en vervangen. Dat vernietigen gebeurt soms door het als feestvuurwerk te gebruiken, al is het effect anders dan bij feestvuurwerk.\nElektronisch vuurwerk.\nElektronisch vuurwerk is vuurwerk dat werkt zonder chemische stoffen, maar puur gebruikmaakt van elektriciteit. Het werkingsprincipe van de elektronische knal is dat er een hoge spanning op een condensator wordt opgebouwd en dat deze dan plotseling ontladen wordt.\nVuurwerkshows.\nOver de hele wereld vinden geregeld grootschalige vuurwerkshows plaats, al dan niet met een religieuze achtergrond. Vooral in Zuid-Europa krijgt de liefhebber regelmatig de kans om spectaculaire vuurwerken te zien. Met name landen als Spanje, Malta, Itali\u00eb en Duitsland hebben jaarlijks meerdere traditionele feesten, waarbij een groot vuurwerk het middelpunt vormt. In Valencia (Spanje) vinden bijvoorbeeld ieder jaar rond maart de \"Fallas\" plaats, waarbij zeer spectaculaire dag- en nachtvuurwerken afgestoken worden. In San Severo, Itali\u00eb wordt jaarlijks het festival \"La Madonna del Soccorso\" gehouden, waar enorme vuurwerken afgestoken worden. Ook op het \"San Trifone\" Festival in het Italiaanse dorp Adelfia is dit het geval. Bekende vuurwerken op oudejaarsavond zijn bij het \"Sydney Opera House\" in Sydney en in de steden New York en Londen. De vuurwerkshows worden met shells gemaakt, een soort ballen. Bij harde wind kan het gebeuren dat vuurwerkshows moeten worden afgelast. Het is dan te gevaarlijk om het vuurwerk af te steken. Dit gebeurde in Nederland tijdens de jaarwisselingen 2022/2023 en 2023/2024. Tijdens deze jaarwisselingen waaide het erg hard, waardoor veel vuurwerkshows moesten worden afgelast. \nIn Nederland wordt aan het einde van oudejaarsavond traditioneel door particulieren vuurwerk afgestoken. In 2019 werd er in Nederland voor 77 miljoen euro aan vuurwerk gekocht door particulieren. Eind 2022 werd met een vuurwerkverkoop voor 110 miljoen euro een record gebroken. \nGevarenklassen.\nHet meeste vuurwerk komt uit China. Daar vindt ook de classificatie naar gevarenklasse plaats. De classificatie vindt plaats op grond van internationale regelgeving voor vervoer en verpakking. Vuurwerk is naar aard en werking onderverdeeld in vier subklassen. Subklasse 1 is de zwaarste gevarenklasse, subklasse 4 de lichtste.\nDe vier subklassen zijn:\nLetselschade.\nVerwondingen door vuurwerk zijn onder andere: oogletsel, gehoorbeschadiging en permanente schade aan vingers en ledematen. Letsel kan ontstaan door onkundig gebruik, opzettelijk misbruik of onvoorspelbaar gedrag door modificatie en/of zelfbouw.\nVeilig vuurwerk afsteken.\nHieronder staan tips die in Nederland vaak worden gegeven om vuurwerk op een veilige manier af te steken:\nVuurwerkrampen.\nEr gebeuren met enige regelmaat vuurwerkrampen in verschillende landen in de wereld, vaak met tientallen doden en gewonden tot gevolg. Meestal voltrekt een dergelijke catastrofe zich tijdens het productieproces of bij de opslag van vuurwerk, maar het kan ook misgaan tijdens het of voorafgaand aan het afsteken."}
{"id": "6433", "revid": "231402", "url": "https://nl.wikipedia.org/wiki?curid=6433", "title": "Wepsisch", "text": "Het Wepsisch (\"veps\u00e4n kel\u2019\") is een taal in Noordwest-Rusland met ca. 3600 sprekers. De taal behoort tot de Oostzeefinse talen en is daarmee nauw verwant aan het Fins en het Estisch en ook aan het Karelisch: met de Kareli\u00ebrs hebben de Wepsen ook nauwe culturele banden. De Oostzeefinse talen maken deel uit van de Finoegrische taalfamilie.\nDe Wepsen wonen binnen de Russische Federatie verspreid over de republiek Kareli\u00eb en de oblasten Leningrad en Vologda. In Kareli\u00eb heeft de taal een offici\u00eble status, hoewel juist daar de Wepsen in relatief groten getale zijn overgegaan op het Russisch.\nHet Wepsisch is te verdelen in drie dialecten. De sprekers kunnen elkaar verstaan, maar hebben onderling weinig contact, omdat ze worden gescheiden door Russischtalig gebied.\nDe noordelijkste groep woont aan de zuidwestoever van het Onegameer, de middelste ten oosten van het Ladogameer aan de bovenloop van de rivieren Ojat en Kapsji, en de zuidelijkste ten oosten van Sint-Petersburg in het district Boksitogorsk.\nTaalkundig valt het Wepsisch binnen de Oostzeefinse groep op door het ontbreken van klinkerharmonie en consonantgradatie en door de verkorting van lange klinkers (overal) en medeklinkers (meestal). Fins/Estisch \"j\u00e4\u00e4\" (ijs) luidt in het Wepsisch \"j\u00e4\" en Fins/Estisch \"maa\" (land) luidt \"ma\". Daarnaast heeft het Wepsisch enkele nieuwe naamvallen ontwikkeld uit vroegere achterzetsels. In het klankbestand valt de palatalisatie op: dat wil zeggen dat in sommige posities klanken als n, l en t worden uitgesproken als nj, lj en tj.\nLiteratuur.\nAan het begin van de twintigste eeuw werd voor het Wepsisch een schrijftaal ontwikkeld, gebaseerd op het Latijnse alfabet. In 1937 maakte Stalin een einde aan de emancipatie van de taal en begon een halve eeuw van verdrukking.\nTegenwoordig bestaan er in Sint-Petersburg en in de Karelische hoofdstad Petrozavodsk organisaties van Wepsen, die onder meer het tijdschrift \"Kodima\" uitgeven. Dit maandblad verschijnt sinds 1993 en werd opgericht door Nikolai Abramov (1961-2016), een van de belangrijkste Wepsische dichters. Hij publiceerde drie dichtbundels en vertaalde ook Finse, Estische en Hongaarse literatuur in het Wepsisch. De eerste Wepsische roman, \"Kalarand\", verscheen in 2002 en is geschreven door Igor Brodski.\nEen cruciale figuur rol in de Wepsische cultuur is Nina Zaiceva, die in 2006 het Nieuwe Testament in het Wepsisch vertaalde en in 2012 naar Fins voorbeeld het epos \"Virantanaz\" schreef, dat sindsdien in verschillende talen vertaald is, waaronder het Frans. Haar Wepsische vertaling van het Finse voorbeeldwerk, de Kalevala, verscheen in 2022."}
{"id": "6434", "revid": "380516", "url": "https://nl.wikipedia.org/wiki?curid=6434", "title": "Ziekte", "text": "Ziekte is een lichamelijke of psychische aandoening die een levend wezen belemmert in het normale functioneren. Een ziek organisme is uit zijn evenwicht; er is sprake van een verstoorde homeostase. Ziekte gaat vaak gepaard met symptomen die wijzen op de abnormale toestand. Gezien het brede spectrum aan ziekten is een eenduidige definitie van het begrip niet goed mogelijk, en ook een scherpe afbakening tussen ziekte en gezondheid is niet altijd duidelijk. Bovendien is wat wel of niet normaal (ziek) is, deels cultureel bepaald.\nVeelvoorkomende ziekten zijn griep, virusinfecties van de luchtwegen, en een psychische ziekte als depressie. Ziekte kan gevolgd worden door genezing, al dan niet na behandeling, maar kan ook resulteren in een handicap of de dood. Veelvoorkomende ziekten met een vaak dodelijke afloop zijn kanker en hart- en vaatziekten. Preventie is juist gericht op het voorkomen van ziekten.\nBinnen de geneeskunde is de pathologie het vakgebied dat de verschillende, opeenvolgende stadia van ziekten onderzoekt; meer specifiek onderzoekt de etiologie de oorzaken, en de pathogenese het verloop van ziekte. Voorbeelden van medische specialismen die verschillende ziektebeelden onderzoeken en behandelen zijn de oncologie voor kanker, de cardiologie voor hart- en vaatziekten, de gastro-enterologie voor stoornissen in het spijsverteringssysteem, en de psychiatrie voor geestesziekten. \nVolgens historicus McNeill - in zijn boek Plagues and Peoples - heeft ziekte, in de vorm van epidemie\u00ebn van besmettelijke ziekten, een centrale rol gespeeld in de geschiedenis van de mensheid.\nBeschrijving.\nEen gegeven ziekte kan beschreven worden aan de hand van de symptomen waarmee de ziekte zich openbaart, of aan de hand van de onderliggende oorzaken. Zo zijn de \"symptomen\" van builenpest hoge koorts met bobbels in de oksels, liezen en hals, die na verloop van korte tijd openbarsten en waarbij de pati\u00ebnt meestal binnen enkele dagen tot weken overlijdt. De \"oorzaak\" is de beet van een rattenvlo, en vervolgens besmetting met een bacterie van die vlo afkomstig, die leidt tot bloedvergiftiging (\"sepsis\") met hoge koorts en lymfklierzwellingen, gevolgd door verettering van de lymfklieren, waarbij de pati\u00ebnt grote kans heeft te overlijden. Meer specifiek is de oorzaak een infectie van de mens met de bacterie \"Yersinia pestis\", met wisselende klinische verschijnselen en een hoge mortaliteit.\nDe definitie van een gegeven ziekte verandert naarmate er meer over bekend wordt. Een aanvankelijke puur beschrijvende definitie verandert daardoor steeds meer in een oorzakelijke (causale) definitie. Daarnaast blijken sommige ziekten, die voorheen een eenheid leken, bij verder onderzoek te bestaan uit subgroepen, die op belangrijke punten van elkaar verschillen. Zo werd tyfus later onderscheiden in buiktyfus en vlektyfus, die tegenwoordig als twee geheel verschillende ziekten worden beschouwd.\nStadia.\nKenmerkend voor een ziekte is ook dat het een zeker proces aanduidt: er is een begin, een beloop, en een eindtoestand (soms genezing, soms de dood, soms een blijvend effect op de gezondheid).\nOntstaansmechanismen.\nEen van de manieren om ziekten in te delen is op grond van hun ontstaansmechanisme (etiologie): \nVerloop.\nEen ziekte begint vaak onopgemerkt. Bij infectieziekten heet de periode tussen de besmetting en het optreden van verschijnselen de incubatieperiode. Kortdurende of lang durende ziekten kunnen vanzelf genezen, soms zelfs zonder dat er een echt ziekte-inzicht is opgetreden. Ook bij langduriger ziekten kan door verschillende oorzaken het ziekte-inzicht achterwege blijven, ook wel \"denial of illness\" genoemd. Bij veel psychiatrische ziektebeelden is ziekte-inzicht zelfs geheel afwezig.\nBij langduriger ziekten neemt de hevigheid soms met de tijd toe, bij sluipende ziekten treden vaak pas symptomen op als genezing zeer moeilijk of onmogelijk is. In de meeste gevallen zal het lichaam trachten zichzelf te herstellen, maar bij een ernstige ziekte kan deze hier zonder behandeling niet toe in staat zijn. Ook met behandeling kan een ziekte zoveel van het lichaam vergen dat er blijvende gevolgen zijn: er ontstaat dan een chronische ziekte.\nDiagnose.\nZodra er sprake is van een ziektebesef bij een pati\u00ebnt, probeert een arts (vaak een huisarts) een diagnose te stellen aan de hand van, objectief vast te stellen, ziekteverschijnselen die zich inwendig en/of uitwendig kunnen voordoen. Bij subjectief ervaren, objectief niet vast te stellen verschijnselen kan de diagnose problematisch zijn. Een juiste diagnose is essentieel voor een adequaat medisch behandelingstraject. Na de gestelde diagnose kan de huisarts een doktersrecept schrijven waarmee de pati\u00ebnt medicatie kan ophalen bij een apotheek, of de huisarts kan doorverwijzen naar een medisch specialist.\nBehandeling.\nTherapie of behandeling is een poging om een ziekte te genezen of te verlichten. Dit kan met behulp van geneesmiddelen, chirurgie, medische apparatuur of fysiotherapie. Bij behandeling door een arts zal deze door gerichte vragen de voorgeschiedenis van de pati\u00ebnt proberen te achterhalen.\nVan groot belang bij de behandeling is de medische ethiek waarvan de eed van Hippocrates een vroege vorm is. Door de voortschrijdende ontwikkeling van medische behandelwijzen en technieken wordt de vraag of alles wat mogelijk is, ook gewenst is, steeds actueler.\nCultureel element.\nBij veel ziekten is sprake van een moreel oordeel: het is ongewenst, een apoproegmena. Men is beter af als men het niet heeft, of althans degene die het een ziekte noemt, vindt dat de pati\u00ebnt het beter niet kan hebben. Daarom is bijvoorbeeld blond haar hebben geen ziekte, wordt over grijs haar in sommige landen of delen daarvan (Verenigde Staten, Californi\u00eb) al verschillend gedacht, en begint kaalheid steeds meer naar ziekte te neigen, zeker als het om kaalheid bij een vrouw gaat. Dit morele oordeel verandert met plaats en tijd; ook ziekten zijn dus gevoelig voor modeverschijnselen, ziekten kunnen verdwijnen met veranderende inzichten en oordelen. Zo wordt homoseksualiteit tegenwoordig in het Westen veelal niet als ziekte beschouwd, maar vroeger wel, en in sommige landen nog steeds. In de tijd van de slavernij bestond er in Amerika een ziekte die alleen onder slaven voorkwam, namelijk drapetomanie: de neiging om steeds maar weg te willen lopen.\nIn het Nederlands spraakgebruik worden aangeboren afwijkingen zoals zes vingers aan een hand en natuurlijke processen als kaalheid bij mannen van middelbare leeftijd of zwangerschap bij een vrouw meestal niet beschouwd als ziekte. Over de vraag of een ongeval en de blijvende gevolgen daarvan een ziekte is, wordt ook verschillend gedacht.\nGeschiedenis.\nZiekten hebben een grote rol gespeeld in de geschiedenis. Zo is in de afgelopen drieduizend jaar \u00e9\u00e9n op de tien mensen gestorven aan het pokkenvirus.\nDe overgang naar landbouw \u2014 de neolithische revolutie \u2014 met zijn sedentaire levenswijze en domesticatie van planten en dieren, was ook op het vlak van ziekten een belangrijke verandering. De plaatsgebondenheid en intensiever contact met dieren vergrootte de vatbaarheid voor ziektekiemen en met hongersnood en oorlog zorgde dit ervoor dat de bevolking in deze periode niet al te snel groeide.\nDesondanks nam de wereldbevolking toe en ook de mobiliteit. Daarmee namen ook de onderlinge contacten en de verspreiding van ziektekiemen toe. Daardoor konden epidemie\u00ebn grootschalig en verwoestend zijn. Zo kwam in de veertiende eeuw in Europa ongeveer een derde van de bevolking om het leven nadat een serie misoogsten tussen 1315 en 1322 met grote hongersnood tot gevolg tussen 1347 en 1351 werd gevolgd door de Zwarte Dood. Waarschijnlijk kon de ziekte zich dankzij de Pax Mongolica snel verspreiden via de zijderoute in het Mongoolse Rijk.\nDe gevolgen van deze Euraziatische uitwisseling vielen echter in het niet bij die van de Columbiaanse uitwisseling. Amerika kreeg in korte tijd te maken met een heel scala van de ziekten waar de Oude Wereld eeuwenlang een afweer tegen had kunnen opbouwen. Daarbij had de bevolking ook nog eens een kleinere genetische variatie, zodat minstens 50% en mogelijk 90% van de lokale bevolking tussen 1492 en 1650 het leven verloor, waarmee dit samen met de veertiende-eeuwse epidemie\u00ebn de grootste menselijke ramp in de geschiedenis is geweest.\nWaar de uitwisseling van ziektekiemen desastreus was voor Amerika en Oceani\u00eb, gold daarbuiten dat epidemie\u00ebn waarbij miljoenen volwassenen het leven lieten langzamerhand afnamen. Op de lange duur werd ook een bepaalde mate van immuniteit opgebouwd. Ziekten werden endemisch en troffen vooral jonge kinderen. Met de industri\u00eble revolutie kwamen echter ook snellere vormen van transport. Waar voor ziekten als cholera in vroegere tijden de incubatieperiode zo kort was dat de slachtoffers ziek werden voor zij in staat waren om ver te reizen, gold dat met de grote migratiebewegingen en het snellere transport deze ziekten opnieuw epidemie\u00ebn konden veroorzaken. Tuberculose werd zo rond 1820 een wereldwijd probleem.\nRond 1840 ontstond in het Verenigd Koninkrijk het besef dat ziekten als cholera en buiktyfus overdraagbaar waren via besmet water en dat het daarom voordelig kon zijn om drink- en afvalwater te scheiden. De daaropvolgende sanitaire revolutie betekende dat steden voor het eerst geen zwarte gaten met een sterfteoverschot waren.\nDe twintigste eeuw zag een sterke daling van het sterftecijfer, ingezet door vaccinatie, antibiotica en sanitaire verbeteringen. De wereldwijde levensverwachting steeg daardoor van minder dan 30 jaar rond 1800 naar 35 in 1900, 45 in 1950 en 67 in 2000. Tussen 1900 en 2000 groeide de wereldbevolking zo van 1,6 miljard naar 6 miljard mensen. Waar infectieziektes sterk afnamen, geldt dat mismatchaandoeningen als obesitas en diabetes juist toenemen door de verminderde noodzaak tot lichaamsbeweging en de overvloed aan koolhydraat- en vetrijk voedsel. Voor jager-verzamelaars was dit bevorderlijk energierijk voedsel dat de benodigde energie leverde, terwijl het daarnaast van belang was om energie te besparen waar dat kon. Sinds de neolithische revolutie en vooral de industri\u00eble revolutie is er echter een overdaad aan voedsel te verkrijgen met weinig inspanning. De snelheid waarmee dit zich voltrokken heeft, is te groot voor de adaptatiesnelheid van de menselijke evolutie, zodat gedrag en fysiologie nog gericht zijn op de levenswijze uit het Pleistoceen."}
{"id": "6436", "revid": "111080", "url": "https://nl.wikipedia.org/wiki?curid=6436", "title": "Max Euwe", "text": "Machgielis (Max) Euwe (Watergraafsmeer, 20 mei 1901 \u2013 Amsterdam, 26 november 1981) was een Nederlandse schaker en wiskundeleraar. Hij was wereldkampioen van 1935 tot 1937. Van ongeveer 1920 tot in de jaren vijftig was hij de sterkste Nederlandse schaker.\nMax Euwe heeft zich bijzonder verdienstelijk gemaakt voor de schaaksport en was president van de FIDE tijdens de match Spassky \u2013 Fischer. Tevens schreef hij een groot aantal leerboeken, waaronder de internationaal bekende \"Theorie der Schaakopeningen\" en de \"Losbladige schaakberichten\".\nHij wordt geroemd om zijn toepassing van wiskundige inzichten en logica op het schaakspel. Hij wist zich staande te houden in complexe stellingen waarin hij de beste tactiek nauwkeurig uit kon stippelen.\nEuwes uitgebalanceerde spel bracht hem het wereldkampioenschap tegen Aleksandr Aljechin in 1935, toen hij won met een punt verschil. Twee jaar later verloor hij de titel weer aan Aljechin, die de titel zou meenemen in zijn graf. Hans Ree,\nCecil Purdy en Reuben Fine zijn van mening dat Euwes meer wetenschappelijke spel veelal ernstig onderschat werd.\nBiografie.\n1901-1934.\nMax Euwe was de zoon van Cornelis Euwe (onderwijzer) en Elizabeth van der Meer. Toen Euwe vier jaar oud was, leerde zijn moeder hem schaken.\nEuwe werd op 10-jarige leeftijd lid van de Schaak- en Damclub SDC. Voor deze club speelde hij zijn eerste offici\u00eble partijen. In 1914, toen hij 12 jaar was, meldde hij zich aan bij de vooraanstaande Amsterdamsche Schaakclub.\nEuwe studeerde wiskunde in Amsterdam vanaf 1918. In november 1923 behaalde hij zijn doctoraal examen, cum laude. Hij werd wiskundeleraar. Aanvankelijk was Euwe waarnemer, daarna was hij gedurende twee jaar in Rotterdam leraar aan een HBS, en vervolgens aan het Gemeentelijk Lyceum voor Meisjes in Amsterdam. In 1926 promoveerde hij bij prof. R.W. Weitzenb\u00f6ck,\nopnieuw \"cum laude\", op een proefschrift met de titel \"Differentiaalinvarianten van twee covariante-vectorvelden met vier veranderlijken\". In 1929 publiceerde hij een speltheoretische verhandeling over schaken vanuit een intu\u00eftionistisch perspectief. De titel was \"Mengentheoretische Betrachtungen \u00fcber das Schachspiel\".\nVanaf het begin van de jaren twintig domineerde hij het schaken in Nederland. Zo won hij van 1921 tot 1952 alle Nederlandse kampioenschappen waar hij aan deelnam. In de loop van de jaren twintig drong hij geleidelijk door tot de wereldtop. Hij won het toernooi van Hastings in 1923 en speelde in 1926-1927 een match met Aljechin die hij nipt verloor (4\u00bd-5\u00bd).\nEuwe trouwde in 1926 met Caro (\"Caroline Elisabeth\") Bergman. Samen kregen ze drie dochters.\nIn 1928 werd hij in de Ridderzaal in Den Haag voor het eerst wereldkampioen door het Amateur Wereldkampioenschap Schaken te winnen. Deze titel stelde niet veel voor omdat de topspelers er niet aan meededen. Van meer belang waren de twee matches die Euwe rond dezelfde tijd speelde in Nederland tegen de FIDE-wereldkampioen Efim Bogoljoebov. Euwe verloor beide met 4\u00bd-5\u00bd. Ook bij twee grote toernooien, in Bad Kissingen, 1928 en Karlsbad, 1929, bewees Euwe dat hij opgewassen was tegen de wereldtop.\nIn 1930 en 1934 won Euwe Hastings. In 1931 speelde hij een match tegen Jos\u00e9 Ra\u00fal Capablanca die hij met 4-6 verloor.\nEuwe wordt wereldkampioen.\nIn 1935 nodigde regerend wereldkampioen Aljechin Euwe uit om een match om het wereldkampioenschap te spelen. Euwe, die eigenlijk gestopt was met schaken, ging in op de uitnodiging. Om zich fysiek voor te bereiden op de match nam hij bokslessen.\nEuwe won op 15 december 1935 na 80 dagen, 30 partijen en 13 steden en dorpen verspreid over heel Nederland, met de eindstand 15\u00bd-14\u00bd. Hij kwam sterk terug na een 3-6 achterstand en wist negen partijen te winnen.\nDe beroemdste partij uit deze tweekamp is de 26e, die bekendstaat als de Parel van Zandvoort.\nDe wereldtitel van Euwe maakte nationaal veel enthousiasme voor het schaken los. Veel Nederlandse schaakclubs hebben als oprichtingsjaar 1935.\nIn 1936 won Euwe samen met Reuben Fine het Arbeiderspers Schaaktoernooi.\nEuwe verloor de titel in 1937 in een revanche-match met Aljechin (9\u00bd-15\u00bd).\nIn 1938 deed Euwe mee aan het AVRO-toernooi, het sterkst bezette toernooi tot dan toe. Hij scoorde 7 uit 14.\nIn januari 1940 won Euwe voor het eerst het Hoogovenstoernooi, toen nog een regionaal toernooi.\nTijdens de Tweede Wereldoorlog.\nIn 1940 trad hij toe tot de directie van het levensmiddelenbedrijf Vana.\nEuwe won nogmaals het Hoogovenstoernooi in 1942.\nVanaf 1944 werkte Euwe samen met de afdeling natura van de PP-groep, een verzetsgroep die onder meer het transport van voedsel naar onderduikers regelde. Als directeur van Vana beschikte hij over vrachtwagens die hiervoor konden worden ingezet. De documentenafdeling van de PP-groep zorgde voor de benodigde (vervalste) \"Fahrbefehle\".\nNa de oorlog.\nEuwe eindigde als tweede in het eerste grote toernooi dat na de Tweede Wereldoorlog werd gehouden, het Stauntontoernooi in Groningen in 1946. Aangemoedigd door dit succes werd hij een aantal jaren vanaf 1947 profschaker, in dienst van de KNSB. De bedoeling was dat hij zich zo beter kon voorbereiden en meer kans zou maken om de wereldtitel terug te veroveren. Dit werd geen succes en Euwes deelname aan het toernooi om het wereldkampioenschap in 1948 werd een fiasco. Met 4 uit 20 eindigde hij afgetekend als laatste. In 1949 werd hij weer amateurschaker. In 1952 won hij voor de derde en laatste maal het Hoogovenstoernooi. In 1953 vond zijn laatste optreden in een groot toernooi plaats. In het kandidatentoernooi van 1953 werd hij met 11\u00bd uit 28 voorlaatste. In 1957 versloeg hij nog in een tweekamp de veertienjarige Bobby Fischer met 1\u00bd-\u00bd.\nEuwe als schrijver.\nEuwe stond bekend als een schaker met een grote en gedegen openingskennis. Hij heeft vele schaakboeken geschreven, waaronder een serie over de opening, de serie \"Praktische Schaaklessen\" en het boek \"Oordeel en Plan\". Deze boeken zijn op grote schaal vertaald.\nIn 1935 schreef hij samen met Albert Loon \"Oom Jan leert zijn neefje schaken\", dat talloze herdrukken beleefde (in 2011 de 30e druk).\nIn 1962 schreef hij samen met Walter Meiden \"Meester tegen amateur\", dat meteen tevens in het Duits verscheen en waarin hij aandacht besteedde aan typische beginnersfouten. Dat zou worden opgevolgd door\n\"Amateur wordt meester\" (1966). Deze boeken beleefden meerdere herdrukken en er zijn ook Engelse, Franse, Spaanse en Zweedse vertalingen van verschenen.\nDaarnaast schreef hij schaakrubrieken. Het kwam tijdens competitiewedstrijden regelmatig voor dat Euwe, door de relatief zwakke tegenstand, zijn overtollige bedenktijd gebruikte om tijdens de partij zijn stukjes te schrijven. Dit had natuurlijk, of hij nu wilde of niet, een psychologisch effect op zijn tegenstanders.\nInformaticus en hoogleraar.\nHij werkte daarnaast veel aan zijn lichamelijke conditie en was amateurbokser. Na 1950 wijdde Euwe zich weer meer aan de wiskunde en de opkomende informatica.\nVanaf 1956 was hij wetenschappelijk adviseur van de Amerikaanse firma Remington Rand, waar hij bijdroeg aan de ontwikkeling van de computer. Van 1959 tot 1963 was hij directeur van de Stichting Studiecentrum voor Administratieve Automatisering.\nIn 1964 werd hij benoemd tot buitengewoon hoogleraar in de methodologie van de automatische informatieverwerking aan de Nederlandse Economische Hogeschool in Rotterdam en tot gewoon hoogleraar aan de Katholieke Hogeschool te Tilburg.\nLatere leven: president FIDE.\nVan 1970 tot 1978 was Euwe president van de wereldschaakbond FIDE. Hij had een belangrijke rol bij de totstandkoming van de match om de wereldtitel Spassky - Fischer in 1972 te Reykjavik. In 1975 maakte hij een rondreis van meer dan een maand door Afrika, met als doel Afrikaanse landen te werven als nieuwe leden voor de FIDE. Hij bezocht achtereenvolgens Senegal, Ghana, Nigeria, Zambia en Za\u00efre. Euwe was toen 74. Hij sprak daar met ministers en staatshoofden, maar speelde ook simultaanwedstrijden en gaf lezingen.\nTijdens de lintjesregen van 1979 werd Eeuwe benoemd tot Commandeur in de Orde van Oranje Nassau.\nIn mei 1981 stond hij (op een niet-verkiesbare plaats) op de kandidatenlijst voor de Tweede Kamer van DS'70.\nIn 1981 begon Max Euwe aan het 10e Nederlands kampioenschap correspondentieschaak. Hij heeft dit toernooi niet kunnen voltooien. De nog openstaande partijen werden gearbitreerd, en hij eindigde postuum als vierde na Gert Timmerman, Kier Nienhuis en Joop van Oosterom.\nEuwe overleed op 80-jarige leeftijd aan een hartaanval. Hij was gehuwd met Carolina Elisabeth Bergman. Uit dit huwelijk werden drie dochters geboren.\nHerinneringstekens.\nNaar Max Euwe is een prijs genoemd - de Euwe-ring. In 2001 verscheen een blokje van twee postzegels met een beeltenis van Euwe. Naast Nederlandse postzegels zijn er ook postzegels met zijn beeltenis in Mongoli\u00eb en Joegoslavi\u00eb verschenen. In 1982 werd in Amsterdam het Max Euwe Centrum opgericht. Naar Euwe zijn in Haarlem en Amsterdam ook pleinen genoemd, het Max Euweplein in Amsterdam. Op 7 mei 2004 werd op dit plein een standbeeld van Euwe onthuld. Het is vervaardigd door beeldend kunstenares Jos\u00e9 Fijnaut en is een initiatief van de \"ondernemersvereniging Max Euweplein\". Op het Rotterdamse bedrijventerrein Brainpark I en in de Arnhemse wijk Stadseiland, de Utrechtse wijk Schaakwijk en in Zandvoort zijn straten naar hem vernoemd. Toen Euwe wereldkampioen werd, werden drie composities geschreven en aan hem opgedragen: \"Dr. Euwe-Marsch\". \"Euwe-marsch\" en \"Euwe heeft gewonnen\". Later, toen Dr. Euwe 75 werd, werd er een single van deze mars uitgebracht. Ook is de schaakfilm \"Lang leve de koningin\" door zijn kleindochter Esm\u00e9 Lammers aan hem opgedragen.\nAlexander M\u00fcnninghoff schreef in 1976 \"Max Euwe - biografie van een wereldkampioen\", dat ook in Russische en Engelse vertaling verscheen.\nSchaakopening naar Euwe vernoemd.\nDe zetten 1.e4 c6 2.b3 leiden tot de Caro-Kann Defense, Euwe Attack (B10), waarbij wit probeert om de theoretische lijnen van de Caro-Kann te omzeilen. Euwe won in 1920 met deze opening een partij tegen R\u00e9ti, tegenwoordig wordt de lijn eerder op clubniveau gebruikt als verrassingswapen.\nIn het Dame-Indisch (1.d4 Pf6 2.c4 e6 3.Pf3 b6) bekomen we de Euwevariant na 4.g3 Lb7 5.Lg2 Le7 6.0-0 0-0 7.b3, een variatie die Euwe speelde tegen Ajechin tijdens het Wereldkampioenschap van 1937.\nAls men in de Blackmar-Diemergambiet (1.d4 d5 2.Pc3 Pf6 3.e4 dxe4 4.f3 exf3 5.Pxf3) als zwart antwoordt met 5..e6 , dan wordt dit de Euweverdediging genoemd. Euwe lanceerde trouwens zelf de term \"Blackmar-Diemergambiet\" in een publicatie in Schach-Archiv, 1951. \nIn de doorschuifvariant van de Franse verdediging kan zwart zijn typische \"Franse loper\" proberen te ontwikkelen via d7, met opnieuw een Euwevariant tot gevolg: 1.e4 e6 2.d4 d5 3.e5 c5 4.c3 Pc6 5.Pf3 Ld7\nBibliografie.\nEuwe heeft honderden werken over het schaakspel geschreven.\nEnige titels zijn:"}
{"id": "6437", "revid": "143793", "url": "https://nl.wikipedia.org/wiki?curid=6437", "title": "Nulsomspel", "text": "Een nulsomspel (Engels: zero-sum game), is een situatie waarbij een voordeel voor de ene partij noodzakelijk moet leiden tot een even groot nadeel voor een of meer andere partijen. Dit principe is gebaseerd op de uit de wiskunde en economie stammende speltheorie, die over het nemen van beslissingen rond winst en verlies gaat. De opbrengst (uitkomst) van het \"spel\" heeft een constante waarde; de som van winst en verlies is nul. Als een speler wint, moeten de andere spelers evenveel verliezen: er is maar \u00e9\u00e9n buit te verdelen.\nIn de economie worden bepaalde financi\u00eble producten als een nulsomspel beschouwd, terwijl investeringen op de langere termijn (zoals aandelen) niet als zero-sum beschouwd worden, omdat er welvaart gecre\u00eberd wordt is de som groter dan nul. Bovendien worden de transactiekosten buiten beschouwing gelaten.\nIn de politiek en bij onderhandelingen is er sprake van een 'zero-sum game' wanneer de partijen lijnrecht tegenover elkaar staan en de winnende partij de inzet wint ten koste van de verliezende partij. De eerste krijgt zijn zin en de verliezer haalt bakzeil. Dit is bijvoorbeeld het geval bij de benoeming van een president of de verkoop van een kernreactor: deze fenomenen blijken in de praktijk ondeelbaar te zijn.\nAls strategie staat het nulsomspel tegenover een win-winsituatie, waarbij alle partijen winnen.\nStrategie.\nIn de speltheorie is het bekend dat er voor elk nulsomspel voor twee spelers een \"ideale strategie\" bestaat - een strategie, zodanig dat afwijken van de strategie voor geen van beide spelers voordelig is. Dit kan wel een zogenaamde \"gemengde strategie\" zijn, waarbij bijvoorbeeld met kans 50% keuze A en met kans 50% keuze B moet worden gemaakt. Bijvoorbeeld bij het bekende spelletje steen, papier, schaar is de ideale strategie om elk van de 3 mogelijkheden met kans 1/3 te kiezen.\nIn spellen.\nKlassieke bordspellen zijn veelal nulsomspellen. Sprekende voorbeelden zijn go, dammen en schaken. Met genormaliseerde scores (+\u00bd, 0 en -\u00bd bij winst, remise en verlies) is het totaal over alle spelers nul. Ook poker en loterijen hebben voor de spelers onderling een nulsom als de prijzenpot vaststaat. Als de spelers echter kosten maken, zoals reis- en verblijfkosten en inschrijvingskosten, heeft de keuze tussen meedoen of niet meedoen geen nulsom.\nDe uitkomst bij spelen volgens de \"ideale strategie\" ligt voor ieder spel vast. In de voorbeelden is het verlies en winst, of remise, maar ook een spel waarbij twee of meer spelers samen honderd punten kunnen halen heeft na normalisatie een nulsom.\nIn de financi\u00eble wereld.\nHet concept van nulsomspellen in financi\u00eble transacties is belangrijk. Investeren zelf wordt niet als zero-sum beschouwd. Die transacties worden gedaan op basis van toekomstige verwachtingen, en omdat verschillende partijen verschillende risicovoorkeuren hebben, kan een transactie voor beide partijen voordelig zijn. Ook investeringen op langere termijn (bijvoorbeeld aandelen) zijn geen zero-sum, omdat die kapitaalstromen productie mogelijk maken, die ook weer banen cre\u00ebren en zo een breder positief effect veroorzaken.\nFutures, opties en afgeleide financi\u00eble producten (zoals forex) leunen dicht aan bij een zero-sum game.\nGeen nulsom.\nEr zijn ook spelen waarbij het resultaat van een speler niet of niet volledig ten koste gaat van een ander. Afhankelijk van de regels kan de ander meer tegenspeler of meer medespeler zijn. Zo zijn er competitieve sporten die geen nulsom hebben, bijvoorbeeld bij het driepuntensysteem in het voetbal, waar het onderlinge resultaat in een dubbelrondige competitie in principe onderhandelbaar is: tweemaal remise geeft beide partijen twee punten, winst plus verlies levert drie punten. Ook het prisoner's dilemma is een bekend voorbeeld waarbij er geen sprake is van een nulsomspel."}
{"id": "6442", "revid": "1365805", "url": "https://nl.wikipedia.org/wiki?curid=6442", "title": "Regenboog (optica)", "text": "Een regenboog is een gekleurde soms incomplete halve cirkelboog die aan de hemel waargenomen kan worden als de (laagstaande) zon tegen een nevel van waterdruppeltjes aan schijnt en de zon zich achter de waarnemer bevindt. Het is een optisch effect dat wordt veroorzaakt door de breking en weerspiegeling van licht in de waterdruppels.\nVerschijnsel.\nEen regenboog ontleent zijn naam aan zijn verschijnen bij regen, maar ook in een wolk van waterdruppels van een waterval, tuinslang of fontein en soms boven de branding in zee kan men een regenboog zien. Vanuit een vliegtuig of van een bergtop kan een regenboog als een cirkel zichtbaar zijn (zie Cirkelvormige regenboog hieronder), wanneer geen horizon in de weg zit. Het licht wordt weerkaatst en gebroken tot een spectrum van de primaire kleuren, die in elkaar overlopen.\nHet middelpunt van de boog staat gezien vanuit de waarnemer lijnrecht tegenover de zon, en bevindt zich dus altijd onder de horizon. Waarnemer en boog vormen samen een denkbeeldige kegel met de waarnemer op de punt van de kegel en de regenboog langs de boogrand van het grondvlak van de kegel. De boog heeft binnen de kegel een halve tophoek van ongeveer 42 graden; de breedte van de kleurenband van rood tot violet is circa 2 graden.\nDe kleuren van de regenboog worden traditioneel benoemd als (van buiten naar binnen): rood, oranje, geel, groen, blauw, indigo en violet. De volgorde kan onthouden worden als ROGGBIV. Uiteraard is er in werkelijkheid een continue verdeling van kleuren, die naadloos in elkaar overgaan en niet scherp te onderscheiden zijn.\nDoor meervoudige weerkaatsing van het licht in de waterdruppels is buiten de eerste regenboog soms een fletsere \"bijregenboog\" te zien met de kleuren in omgekeerde volgorde (zie dubbele regenboog hieronder).\nVerklaring.\nEen regenboog wordt veroorzaakt door breking en weerkaatsing van zonlicht in waterdruppels. Deze zweven of vallen vrij en hebben dankzij hun oppervlaktespanning een bolronde vorm. Het licht breekt bij het binnengaan van een druppel, weerkaatst aan de achterkant van de druppel, en treedt na nog een breking aan de voorzijde uit. De verschillende kleuren in het witte zonlicht breken onder verschillende hoeken, wat een spectrum oplevert. De waterdruppel werkt dus tegelijk als een spiegel en een prisma.\nStralengang.\nDe (primaire) boog is het gevolg van zonnestralen die in een bolvormige waterdruppel binnendringen, gebroken en volledig gereflecteerd worden, waarna ze weer uittreden en daarbij ook weer gebroken worden.\nAls formula_1 de hoek met de normaal is bij intreden en \nformula_2 de hoek met de normaal na breking, geldt volgens de brekingswet van Snellius:\nwaarin formula_4 de brekingsindex van water is, die nog afhankelijk is van de golflengte formula_5.\nEen deel van de invallende bundel zal aan de grens van water en lucht teruggekaatst worden en weer een deel daarvan zal na breking uittreden. Uit de symmetrie van de stralengang volgt dat de hoek formula_6 tussen de in- en de uittredende bundel gelijk is aan:\nmet een maximum voor"}
{"id": "6443", "revid": "68331921", "url": "https://nl.wikipedia.org/wiki?curid=6443", "title": "F-16 Fighting Falcon", "text": "De F-16 \"Fighting Falcon\" is een eenmotorige multifunctionele straaljager die sinds 1979 veel gebruikt wordt. In onder andere Nederland en Belgi\u00eb is hij de opvolger van de F-104 Starfighter. In Belgi\u00eb kwam de F-16 ook in de plaats van de Mirage 5. In Nederland werd tevens de F-5 door de F-16 vervangen. Het toestel is ontworpen door General Dynamics. De fabriek van General Dynamics is overgenomen door Lockheed Martin.\nHoewel de F-16 officieel is gedoopt als de \"Fighting Falcon\", wordt er door piloten en grondpersoneel gesproken over de \"Viper\". Een minder vaak voorkomende bijnaam is \"Electric Jet\", doordat de F-16 het eerste \"fly-by-wire\"-gevechtsvliegtuig is.\nDe huidige Nederlandse en Belgische uitvoering van de F-16 is de F-16A/B MLU (\"Mid-Life Update\"). Dit is de oorspronkelijke versie uit 1979, die door upgrades naar een hogere standaard werd gebracht waardoor tevens de inzetbaarheid enige jaren langer gegarandeerd werd. In Nederland en in Belgi\u00eb wordt de F-16 vervangen door de F-35.\nBeschrijving.\nDe F-16 was in veel opzichten een vernieuwend toestel. Zo was de F-16 het eerste toestel met een computergestuurd besturingssysteem op basis van \"fly-by-wire\". Dit was nodig doordat het toestel ook het eerste was dat een negatieve statische stabiliteit had. Het had dus de neiging om van een rechte baan af te wijken. Soortgelijke technologie is toegepast bij de F-117 Nighthawk omdat dit toestel ook instabiel was. Om deze instabiliteit te benutten is het toestel sterk genoeg gemaakt om met een volle tank nog met 9 g te kunnen manoeuvreren. Verder valt het toestel ook op doordat het cockpitscherm uit \u00e9\u00e9n stuk bestaat, hierdoor heeft de piloot een beter zicht.\nOok in een ander opzicht was de F-16 uniek toen deze uitkwam. Het frame was namelijk voor 80% van aluminium gemaakt om de kosten laag te houden. Het constructieproces hiervan was om deze reden vrij simpel, er werd gewoon plaataluminium gebruikt. Mede door de lage kosten en de aanwezigheid van de vernieuwingen, is de F-16 een van de meest geproduceerde westerse toestellen sinds de Tweede Wereldoorlog geworden.\nRomp.\nDe vleugels van de F-16 gaan vloeiend over in de romp waardoor de romp bijdraagt aan de liftkracht van het toestel. Deze overgang wordt ook wel de \"strake\" genoemd. Door deze overgang is de topsnelheid wat lager dan te verwachten valt, maar is het toestel wendbaarder. Vooraan de vleugels bevindt zich een verlenging die reikt tot aan de cockpit om het liftoppervlak verder te vergroten en de stabiliteit van het vliegtuig verder te verbeteren.\nDe staartvlakken bestaan voor het grootste deel uit koolstof-composieten. Van het stabilo, dat iets onder een hoek is gemonteerd, is alleen het bevestigingspunt van metaal. Hierdoor is de F-16 wat moeilijker zichtbaar op radar. Ook bevinden zich hier de remkleppen en aan de onderkant van de staart twee kleine stabilisatoren. De F-16 heeft een vanghaak om vangkabels mee op te pikken; niet voor landingen op vliegdekschepen maar voor noodlandingen op gewone vliegvelden.\nMotor.\nDe originele motor voor de F-16, de Pratt &amp; Whitney F100-PW-200, was afgeleid van de motor voor de F-15 en leverde 25% meer stuwkracht dan vergelijkbare motoren uit die periode. Een enkele motor was toen vernieuwend: de meeste straaljagers hadden twee motoren om bij uitval van een motor nog te kunnen vliegen met de andere motor. Een enkele motor spaart massa en volume. Verder had de motor meerdere compressietrappen. Om metaalmoeheid tegen te gaan en te zorgen voor een betere warmteafvoer werden de onderdelen gemaakt door middel van poedermetallurgie. Hierdoor kon de motor veilig werken bij de hogere gebruikstemperatuur. Vanaf ongeveer 1990 werden de F-16's geleverd met een vernieuwde motor, de 220. Deze had onder andere een digitaal regelsysteem. Een aantal motoren van de oude versie werd later gemodificeerd en kreeg typenummer 220E. De F100-PW-220E wordt ongeveer 1400\u00a0\u00b0C terwijl oudere motoren veilig gebruikt konden worden tot ongeveer 980\u00a0\u00b0C.\nLater werden ook andere motoren ontwikkeld voor de F-16. Pratt &amp; Whitney heeft de F100 verbeterd en General Electric ontwikkelde de J79-GE-119 en de F101 DFE (Derivative Fighter Engine). De J79, oorspronkelijk de motor van de F-4 Phantom II, werd wel getest, maar is nooit in productie gegaan. De F101 is sinds block 30 de alternatieve motor en kwam voort uit een initiatief om een tweede motor te ontwikkelen voor de F-14 Tomcat.\nAvionica.\nDe avionica van de F-16 (A/B) is globaal in te delen in een aantal groepen:\nDoordat een groot gedeelte van het digitale vuurleidingssysteem aangestuurd wordt door software zijn in de loop van de jaren veel softwarewijzigingen doorgevoerd die de functionaliteit hebben uitgebreid, de veiligheid en effectiviteit hebben verhoogd en tevens de werklast van de vlieger hebben verminderd. Eveneens kenmerkend voor het vuurleidingssysteem is dat de verschillende deelsystemen via een netwerk (mux-bus, Mil-Std 1553) met elkaar verbonden zijn.\nDoor gebruik van het F-16 MLU-programma werd de avionica ingrijpend vernieuwd (met uitzondering van het \"fly-by-wire\"-systeem). Zie hiervoor de beschrijving verder.\nHoewel de grens tussen elektrische en elektronische systemen in de loop van de tijd vervaagt vallen de elektrische systemen (o.a. benodigd voor de elektrische energievoorziening aan boord met generatoren en batterijen) niet onder de verzamelnaam van avionica.\nBewapening.\nAlle varianten van de F-16 zijn uitgerust met een 20\u00a0mm M61A1-snelvuurkanon met 511 patronen en een maximale vuursnelheid van 6000 schoten per minuut. Verder is de F-16 in staat vrijwel alle moderne wapens te gebruiken. Zo kunnen de gangbare Amerikaanse lucht-luchtraketten meegenomen worden en hebben Isra\u00ebl (Python) en Pakistan (de Franse Matra R550 Magic 2) raketten aangepast voor gebruik op de F-16. Verder zijn de Mk 82-, Mk 83- en Mk 84- ongeleide en GBU-15-, HOBO- en JDAM-geleide bommen geschikt voor de F-16. Ook is de F-16 voor Nederland, Belgi\u00eb en Turkije het wapenplatform om de B61-waterstofbom af te leveren.\nVergelijking met andere toestellen.\nDe F-16 is het beste te vergelijken met andere lichte straaljagers uit de jaren 80. De F/A-18 Hornet vertoont de meeste overeenkomsten, dit vliegtuig komt dan ook uit hetzelfde ontwikkelingsprogramma. Andere goed vergelijkbare vliegtuigen zijn de MiG-29, het antwoord van de Sovjet-Unie op de F-16. Een directe vergelijking tussen deze toestellen is echter onmogelijk. In de situaties waarin de toestellen elkaar ontmoet hebben, was er altijd een partij die een tactisch voordeel had door bijvoorbeeld AWACS of het al in bezit hebben van luchtoverwicht.\nOntwikkeling.\nAdvanced Day Fighter.\nDe ontwikkeling van de F-16 begon in 1965 als een project genaamd Advanced Day Fighter (ADF) voor een lichtgewicht straaljager om overdag luchtgevechten te voeren. Deze zou naast een zwaardere straaljager de F-X, die later de F-15 zou worden, moeten opereren. Toen de capaciteiten van de MiG-25 in 1964 in de westerse wereld bekend werden, kreeg het F-X-project een hogere prioriteit. Het werk aan de ADF ging wel nog verder, maar in een lager tempo en onder een andere naam. Het project heette vanaf toen F-XX lightweight fighter concept. In 1969 werd het project in de ijskast gezet nadat de United States Air Force en United States Navy fel hadden geprotesteerd tegen het voornemen van het Pentagon de dure F-14 en F-15 te vervangen door de F-XX.\nLightweight Fighter.\nOp 16 januari 1971 werd het idee opnieuw opgepakt onder de naam Lightweight Fighter-project (LWF). Inmiddels was het selectieproces voor nieuwe vliegtuigen een stuk volwassener. In plaats van een ontwikkelopdracht aan te bieden aan een bedrijf en ook van dat bedrijf het vliegtuig te kopen werden nu minimale eisen aan een toestel gesteld en konden meerdere bedrijven een toestel ontwikkelen om aan die eisen te voldoen (competitive prototyping).\nAls belangrijkste eis werd gesteld dat het een klein en wendbaar vliegtuig moest worden met een maximumgewicht van 9000\u00a0kg. Ook moest het vliegtuig minimaal mach 1,6 kunnen halen en moest het luchtgevechten aan kunnen gaan met MiG-17's en MiG-21's. Verder moest het vliegtuig geschikt zijn om in de toekomst uitgerust te worden met nieuwe technologie\u00ebn en wapensystemen.\nVijf bedrijven reageerden op de aanbesteding: Boeing, General Dynamics, Ling-Temco-Vought, Lockheed en Northrop. Na het doornemen van de verschillende voorstellen werd in 1972 beslist dat General Dynamics en Northrop prototypes mochten bouwen. De General Dynamics Model 401 heette vanaf toen YF-16 en de Northrop Model P-600 zou geproduceerd worden als YF-17.\nKeuze voor de YF-16.\nOmdat de USAF bang was dat hun F-15's vervangen zouden worden, werd het LWF-project omgedoopt in Air Combat Fighter-project en werd in oktober 1974 door minister van Defensie James Schlesinger aangegeven dat het toestel naast de F-15 zou opereren en deze niet zou vervangen.\nOp 13 januari 1975 werd de YF-16 tot winnaar van dit programma verklaard en bestelde de USAF 15 preproductiemodellen (wat later werd teruggebracht tot 8). De YF-16 werd verkozen boven de YF-17 vanwege een groter bereik, betere besturing en lagere bedrijfskosten. Ook speelde mee dat de F-16 dezelfde motor zou gaan gebruiken als de F-15 en dat General Dynamics in financi\u00eble problemen zou komen nu ze de F-111 niet meer produceerden. De USAF bestelde in eerste instantie 650 toestellen. Op 2 mei 1975 besloot de USN de YF-17 door te ontwikkelen voor gebruik op vliegdekschepen. Dit resulteerde in de F/A-18 Hornet.\nNAVO.\nVanaf februari 1975 werd de F-16 aangeboden aan de overige NAVO-landen waarvan Belgi\u00eb, Denemarken, Nederland en Noorwegen zich hadden verenigd in de \"European Participating Governments\" (EPG) die zich als doel had gesteld een vervanger te vinden voor de verouderde F-104 Starfighter. In juni van dat jaar verkozen ook zij de F-16 boven de andere overwogen vliegtuigen, de Dassault Mirage F1, Saab Viggen en YF-17. Ze bestelden samen 348 toestellen (Nederland 102 toestellen &amp; Belgi\u00eb 116 toestellen). Samen met de Amerikaanse overheid (USG) vormde de EPG het \"Multinational Fighter Program\" (MNFP) met als belangrijkste doelstelling de F-16 verder te ontwikkelen en samen te werken waar mogelijk. De toestellen voor de EPG-partners werden in Belgi\u00eb en Nederland door respectievelijk SABCA en Fokker gebouwd. Later zouden Turkije en Zuid-Korea ook nog vliegtuigen in licentie bouwen.\nVarianten.\nOmdat de F-16 voor een groot deel modulair opgebouwd is, is er in de loop van de jaren een groot aantal varianten geproduceerd. Zoals gebruikelijk bij Amerikaanse straaljagers werden grote wijzigingen aangeduid met een nieuwe letter en kleine wijzigingen met een nieuw bloknummer.\nF-16A/B.\nDe eerste productieversies van de F-16 waren de F-16A (eenzitter) en F-16B (tweezitter voor trainingen) blok 1. Deze toestellen hadden een zwarte neus en een kleiner staartvlak dan de latere toestellen. De zwarte neus werd vanaf de volgende productieversie (blok 5) vervangen door een grijze omdat zwart te goed zichtbaar was bij luchtgevechten.\nDe veranderingen van blok 10 waren vooral intern (onder andere bedrading), de eerste grote veranderingen kwamen pas bij blok 15 OCU (Operating Capability Upgrades). De F-16 kreeg grotere horizontale staartvlakken en de vleugels werden versterkt om gebruik van lucht-luchtraketten met een groter bereik dan de AIM-9 \"Sidewinder\" mogelijk te maken. Verder werd de boordradio verbeterd en werd een radiohoogtemeterantenne onder de neus van het toestel geplaatst. Gelijktijdig werd een verbeterde motor (de F100-PW-220) ge\u00efntroduceerd. Ook werd de F-16 geschikt gemaakt voor de AIM-7 Sparrow en AIM-120 AMRAAM-lucht-luchtraketten, de AGM-65 Maverick-lucht-grondraket en de AGM-119 Penguin-antischeepsraket.\nF-16A/B MLU.\nHet Mid-Life Update-programma (MLU) was een project om de operationele, technische en economische levensduur van de F-16 te verlengen. Dit was nodig omdat men er bij de ontwikkeling van de F-16 van uitgegaan was dat er omstreeks de eeuwwisseling een opvolger beschikbaar zou zijn. Omstreeks 1989 bleek echter al dat dit niet het geval zou zijn. Ook bleken de vliegtuigen sneller te slijten dan vooraf was aangenomen. Aan het MLU-programma deden de vijf MNFP-landen mee. Later werd Portugal toegevoegd. De Verenigde Staten werkten mee aan de ontwikkeling, maar lieten uiteindelijk hun vliegtuigen zelf niet updaten als gevolg van interne USAF-herstructureringen mede naar aanleiding van het uiteenvallen van de Sovjet-Unie. De vliegtuigen die de update hebben ondergaan, zijn qua vermogens ongeveer gelijk aan de F-16C/D blok 50. De blok 20-toestellen voor Taiwan zijn gebouwd naar specificatie van de F-16 MLU en hebben dus ook dezelfde capaciteiten.\nDe F-16 MLU is voorzien van een gemodificeerde radar (AN/APG-66V2), twee multifunctionele kleurendisplays (CMFD), Up Front Control (UFC) voor het manueel ingeven van data, GPS (voor navigatie), Data link (IDM), 20x20 graden zogenaamde \u2018wide angle\u2019 head-up display (WAC-HUD), \"Electronic Warfare Management System\" (EWMS). Tevens werden een aantal computers (o.a. de FCC) of processoren vervangen door een nieuwe veel snellere computer met aanzienlijk meer geheugen. Het camera- en opnamesysteem werd vervangen zodat meerdere videobronnen gelijktijdig opgenomen kunnen worden. Het interne specifieke Nederlandse luchtverkenningsbedieningssysteem werd vervangen door een ge\u00efntegreerd en universeel bedieningssysteem. Ook werden voorbereidingen aangebracht voor de introductie van nachtkijkers (NVG) of een targeting pod voor het inleiden van lasergeleide bommen (GBU-10 en GBU-12). De IFF werd vervangen door een geavanceerde IFF (AIFF), waarmee de F-16 de mogelijkheid kreeg andere vliegtuigen te ondervragen. De F-16 MLU bezit een verder ontwikkelde Hands on Throttle-and-Stick (HOTAS), hetgeen inhoudt dat de piloot radarmodi, wapens, \"Sensors of Interest\" (SOI), \"Push-to-talk\", Data Link, EWMS, weapons release, gun trigger enz. kan selecteren met de handen aan de \"throttle\" (gashendel) en \"stick\" (stuurknuppel).\nGelijktijdig met de MLU-modificaties kregen de F-16 MLU vliegtuigen een Pratt and Whitney 220E (= 220-equivalent)-motor met een stuwkracht (op zeeniveau) van 14\u00a0000 pond zonder naverbrander en 25\u00a0000 pond met naverbrander. Maximale snelheid (zonder externe tanks en bewapening) is 800 knopen of (op grote hoogte) mach 2,05. De g-krachten zonder tanks en wapens zijn +9 en -3. Ook werd tijdens de modificaties de structuur van de romp verstevigd.\nDe bewapening van de F-16 MLU bestaat uit AIM-120-radargeleide lucht-luchtraketten, AIM-9-infraroodgeleide lucht-luchtraketten, 6-loops-20 mm-boordkanon (510 patronen, 6000 schoten per minuut), Mk82 (500 pond), Mk84 (2000 pond), GBU-12 (500 pond lasergeleid), GBU-10 (2000 pond lasergeleid), BLU-109 (2000 pond lasergeleid speciaal voor gebouwen), JDAM (Joint Direct Attack Munition, 500 en 2000 pond GPS-geleid), CBU-87-clusterbom, BDU-33 (trainingsbom 25 pond) en Mk106 (trainingsbom 25 pond).\nDe F-16 MLU doorloopt een updateprogramma. De updates zijn sequentieel genummerd vanaf M1 (initi\u00eble MLU-softwareversie) tot en met (momenteel, 2013) M6. M3 introduceerde Link 16, een uitgebreid datalink-netwerk waarmee meerdere vliegtuigen en andere militair belangrijke eenheden (vriendelijk of vijandig) kunnen worden getoond op de CMFD\u2019s. M4 introduceerde het Helmet Mounted Cueing System (HMCS) waarmee de sensoren van de F-16 gericht kunnen worden via bewegingen van het hoofd. Voordeel hiervan is dat niet het vliegtuig moet worden gericht op een doel (grond of lucht) maar alleen de helm. Eenmaal gericht kan dit doel vastgelegd worden op de radar of de Targeting Pod, of in het systeem als co\u00f6rdinaat. Naast het vliegtuig zelf werd in het MLU-programma ook de vliegtrainer vervangen door een \"state of the art\" trainer. Deze simulator, die door de vlieger eventueel zelfstandig bediend kon worden, was bedoeld om per squadron ingedeeld te worden (Unit Level Trainer, ULT). Ook kunnen meerdere ULT's met elkaar verbonden worden voor gezamenlijke oefeningen.\nF-16C/D.\nVanaf 1984 volgden de blok 25 C- (eenzitter) en D- (tweezitter) varianten van de F-16. Bij het gebruik van de F-16A/B in Europa lieten de prestaties bij slecht weer te wensen over. Daarom waren de nieuwe varianten standaard in staat tot gebruik van radargeleide lucht-luchtraketten. Hiertoe werden ze uitgerust met de meer geavanceerde AN/APG-68(V)-radar. De belangrijkste aanpassing voor blok 30/32-vliegtuigen was een gestandaardiseerd motorcompartiment. Hierdoor kon voor elke nieuwe bestelling uit twee motoren gekozen worden. De vliegtuigen met de General Electric F101 DFE (nu F110) werden blok 30 genoemd en de vliegtuigen met de Pratt &amp; Whitney F100-PW-220 kregen bloknummer 32. Deze telling werd ook aangehouden voor de latere F-16C/D-toestellen. Ook waren deze toestellen geschikt voor de AGM-45 Shrike- en AGM-88A-antiradarraketten en de AGM-65D-lucht-grondraket. Voor blok 40/42 werd de F-16 geschikt gemaakt voor de LANTIRN-pods. Dit hield voornamelijk aanpassingen aan het landingsgestel in. Blok 50/52 bestond uit een verbeterde motor (respectievelijk de F110-GE-129 en de F100-PW-229) en de integratie met de AGM-88 HARM-antiradarraket. Hiertoe werden onder andere de radar en de radarontvanger van de F-16 verbeterd.\nF-16E/F.\nOp 1 maart 1993 nam Lockheed de militaire luchtvaartdivisie van General Dynamics over en kreeg hiermee de rechten op de productie van de F-16. General Dynamics was op dat moment bezig met de ontwikkeling van een meer geavanceerde variant, die Lockheed Martin aanbood aan de Verenigde Arabische Emiraten. Het belangrijkste verschil van deze blok 60-vliegtuigen met de voorgaande varianten is de toevoeging van de AN/APG-80 AESA-radar.\nF-21.\nLockheed Martin onthulde het F-21-concept op de Aero India-vliegshow op 20 februari 2019. De F-21 combineert de F-16V Block 70/72-configuratie met een cockpit met \u00e9\u00e9n paneel, waarbij de avionica lijkt op het ge\u00efntegreerde cockpitdisplay van de F-35. een triple-rail AIM-120 lanceerinrichting, en ge\u00efntegreerde sonde-en-drogue conforme brandstoftanks van de voormalige F-16IN.\nDe F-21 is het laatste voorstel van Lockheed Martin voor India's aanbesteding van $ 15 miljard voor een in eigen land geproduceerde jager; Lockheed Martin had eerder de F-16IN voorgesteld. De F-21 zou worden gebouwd in samenwerking met \"Tata Advanced Systems\".\nOverige varianten.\nBehalve de hierboven besproken varianten zijn er nog tientallen andere versies van de F-16. Zo zijn de toestellen die door Fokker en SABCA gebouwd zijn bijvoorbeeld op kleine punten anders dan de Amerikaanse toestellen en maken ook Turkije, Isra\u00ebl en Zuid-Korea voor een deel gebruik van lokaal ontwikkelde avionica.\nGeneral Dynamics zelf heeft ook nog een aantal varianten ontwikkeld. De belangrijkste hiervan is een gespecialiseerde jachtbommenwerper, de F-16XL. General Dynamics heeft dit toestel zonder overheidshulp ontwikkeld maar heeft het toestel wel aangeboden toen de vervanging van de F-111 aan de orde was. De USAF selecteerde echter de F-15E Strike Eagle voor productie. Nadat de toestellen een tijdlang ongebruikt bleven nam NASA ze over om ze te gebruiken bij onderzoek naar laminaire stroming.\nAndere belangrijke varianten die door NASA ontwikkeld werden, waren de F-16 MATV (multi-axis thrust vectoring), F-16 VISTA (variable-stability in-flight simulator test aircraft) en F-16 CCV (control configured vehicle). Beide werden gebruikt voor onderzoek naar betere systemen om straaljagers te besturen. De eerste twee door middel van thrust vectoring en de derde door middel van extra vinnen onder de neusinlaat.\nIn de jaren 80 ontwikkelde General Dynamics een update, de F-16 Agile Falcon. Voor dit grotere en modernere toestel werd voornamelijk interesse getoond door Japan. Later zou Mitsubishi een doorontwikkeling van dit toestel in licentie bouwen, de F-2 genaamd.\nGebruikers.\nDe F-16 is een van de meest gebruikte vierde-generatie-straaljagers. In totaal zijn tot nu toe meer dan 4500 toestellen geproduceerd en verkocht aan 24 landen. Japan is hierbij niet meegeteld omdat de Mitsubishi F-2 te veel verschilt van de F-16. Allereerst wordt de F-16 natuurlijk gebruikt door de landen die meegeholpen hebben aan de ontwikkeling. Op 17 augustus 1978 nam de USAF de eerste F-16 in ontvangst. Op 29 januari 1979 werd de eerste in Europa gebouwde F-16 voor de Belgische luchtmacht afgeleverd. Nederland volgde op 7 juni 1979. Noorwegen kreeg zijn eerste vliegtuig in december 1979 en Denemarken op 18 februari 1980.\nHet allereerste volledige operationele Europese squadron was het 349 Sqn van de Belgische luchtmacht in mei 1980. Belgi\u00eb nam in het totaal 160 F-16's in dienst.\nNederland heeft in totaal 213 F-16's gekocht: 177 eenzitters en 36 tweezitters. Door bezuinigingen en 39 vredesverliezen zijn daar begin 2015 nog 68 stuks van over. Noot: Een van de door Fokker geassembleerde F-16's bestemd voor de Nederlandse luchtmacht (registratie: 81-0883) werd op verzoek van de VS aan Egypte geleverd. Daarop werd F-16 met registratie 87-0710 later aan de Nederlandse order toegevoegd.\nIn de VS had de Carter-regering een wapenembargo tegen Isra\u00ebl ingesteld naar aanleiding van de voortdurende bezetting van het Sina\u00ef-schiereiland na de Jom Kipoeroorlog. In augustus 1978 werd dit embargo opgeheven en konden ook zij het vliegtuig aanschaffen. De eerste toestellen voor Isra\u00ebl waren eigenlijk voor Iran bestemd, maar nadat daar de sjah was afgezet werden de vliegtuigen vanaf 31 januari 1980 geleverd aan Isra\u00ebl. Ook speelde mee dat Isra\u00ebl en Egypte de Camp David-akkoorden tekenden. Egypte kon hierdoor ook de F-16 aanschaffen en tekende op 25 juni 1980 een intentieverklaring voor 42 toestellen.\nIn december 1981 besloot Pakistan de F-16 aan te schaffen, waarna in oktober 1982 het eerste toestel geleverd werd. In dezelfde maand werd ook de eerste bestelling voor de F-16C/D geplaatst. Zuid-Korea gaf aan 36 toestellen te willen om de verouderde F-4's en F-5's te vervangen. Later werden nog vier extra toestellen gekocht en begon Korea Aerospace Industries met de productie in licentie. Een ander land dat F-16's in licentie produceerde was Turkije. In september 1983 gaf Turkije aan 132 F-16C's en 28 F-16D's aan te willen schaffen. Later zou het totaal oplopen tot 240 toestellen. In maart 1985 werden de eerste sets met onderdelen geleverd aan Tusa\u015f Aerospace Industries, waarna op 20 oktober 1987 de eerste vlucht plaatsvond van een in Turkije geproduceerd toestel.\nIn mei 1982 bestelde Venezuela 18 F-16A's en zes F-16B's. De toestellen werden vanaf september 1983 geleverd. In januari 1985 bestelde Singapore acht toestellen die geleverd werden vanaf 20 februari 1988. In 1994 en 1997 volgden extra bestellingen voor respectievelijk 12 en 20 F-16C/D's. De in 1985 bestelde F-16OCU-toestellen werden verkocht. Thailand bestelde 12 toestellen in april 1985. In december 1987 volgde een bestelling voor nog eens zes toestellen en in september 1995 werd de derde bestelling van 12 F-16A's en zes F-16B's geleverd. In augustus 1986 gaf Indonesi\u00eb aan 12 F-16OCU's aan te willen schaffen, de toestellen werden geleverd vanaf december 1989. In maart 1996 werden nog eens negen toestellen aangeschaft. In januari 1987 tekende Griekenland een contract voor de aanschaf van 34 F-16C's waarvan de eerste op 18 november 1988 geleverd werd. In 1997-1998 zouden nog eens 40 toestellen geleverd worden. In 1987 bestelde ook Bahrein 12 F-16C/D's, die geleverd werden vanaf maart 1990.\nIn november 1992 bestelde Taiwan 120 F-16A's en 30 F-16B's, deze werden geleverd vanaf 14 april 1997. In juni 1990 besloot Portugal gebruikte F-16A/B's te kopen van de Verenigde Staten. De toestellen zouden geleverd worden in 1992, maar Portugal besloot tot de aanschaf van nieuw gebouwde toestellen waardoor de eerste levering uitgesteld werd tot juli 1994. In diezelfde maand tekende Jordani\u00eb de vrede met Isra\u00ebl en konden ook zij F-16's aanschaffen. Op 29 juli 1996 werd een overeenkomst getekend voor 12 F-16A's en 4 F-16B's. Op 12 mei 1998 besloten ook de Verenigde Arabische Emiraten tot de aanschaf van de F-16E/F. In totaal werden 80 toestellen besteld.\nIn februari 2002 kocht Chili 10 F-16C/D's van de Verenigde Staten. Later werden ook nog eens 18 tweedehandstoestellen van Nederland gekocht. De toestellen werden in 2006 en 2007 via drie afzonderlijke operaties via de Canarische Eilanden en Noordoost-Brazili\u00eb naar Chili overgevlogen. Itali\u00eb was sinds de jaren 1990 op zoek naar een vervanging voor haar F-104 Starfighters en koos daarvoor de Eurofighter Typhoon. Omdat deze nog niet beschikbaar was werden in 1993 24 Tornado ADV's geleased van de RAF voor een periode van 10 jaar. In 2001 bleek echter dat na het aflopen van de lease de Typhoon nog niet in groten getale beschikbaar zou zijn dus werden 34 F-16's geleased van de USAF. In mei 2002 tekende Oman een contract voor 12 F-16C/D's. De eerste werd geleverd op 4 augustus 2005. Polen zocht vanaf 1997 naar een geschikte vervanger voor haar MiG-21's en Su-22's. Omdat het land graag bij de NAVO wilde viel de keuze op een westers toestel. In 2002 werd beslist dat er 36 F-16C's en 12 F-16D's blok 52 aangeschaft zouden worden. Op 9 november 2006 zijn de eerste vliegtuigen geleverd.\nSinds augustus 2024 beschikt Oekra\u00efne over F-16 gedoneerd door NAVO-landen. 85 zijn toegezegd.\nInzet.\nGevechtsoperaties.\nOp 7 juni 1981, nog geen anderhalf jaar nadat de eerste toestellen in ontvangst waren genomen, zette Isra\u00ebl de F-16 voor het eerst in bij een militaire operatie. Hiermee was het land ook wereldwijd de eerste die de F-16 bij gevechtshandelingen inzette. Het doel van \"Operatie Opera\" of \"Operatie Babylon\" zoals de missie genoemd werd, was het vernietigen van een Iraakse kernreactor genaamd Osirak die bij Bagdad gebouwd werd. Vanuit militair oogpunt verliep de missie succesvol: de reactor werd uitgeschakeld en de 8 F-16's en 6 F-15's keerden onbeschadigd terug. Als gevolg van de politieke veroordeling van de missie moest Isra\u00ebl wel langer wachten op de nog te leveren toestellen. Isra\u00ebl gebruikte de F-16 daarna nog veelvuldig. Zo was de F-16 in de Libanese oorlog van 1982 volgens de Isra\u00eblische luchtmacht verantwoordelijk voor 44 van de 92 neergehaalde vijandelijke vliegtuigen.\nPas tijdens de Golfoorlog in 1991 werd de F-16 voor het eerst door de VS gebruikt. Dit gebeurde echter wel meteen op grootschalige wijze. De 249 toestellen die naar het Midden-Oosten verscheept werden, vlogen in totaal 13.480 missies. In de nadagen van de oorlog had de F-16 nog een primeur. Op 27 december 1992 waren het twee F-16's die de AIM-120 AMRAAM voor het eerst in een oorlogsoperatie gebruikten.\nOok tijdens de Kosovo-oorlog werd de F-16 veelvuldig ingezet. Voor veel NAVO-landen betekende deze oorlog de eerste inzet van hun F-16's. Op 24 maart, de eerste dag van \"Operatie Allied Force\", haalde de Nederlandse F-16-vlieger Peter Tankink een MiG-29 neer met een AMRAAM-raket nadat een AWACS-vliegtuig het vliegtuig al van verre had zien aankomen. Deze MiG vloog met verschillende defecte boordsystemen, waardoor die geen partij was voor een F-16. Niet alleen was dit de eerste keer dat een Nederlandse vlieger een vijandig toestel neerhaalde sinds de Tweede Wereldoorlog, ook was het de eerste keer dat een Nederlands toestel een lucht-luchtraket gebruikte. Ook in de oorlog in Afghanistan werd de F-16 veelvuldig ingezet om luchtsteun te beiden aan de grondtroepen.\nDe Nederlandse F-16 werd ook ingezet sinds 2014 als onderdeel van de internationale coalitie die onder aanvoering van de Verenigde Staten in Syri\u00eb en Irak opereerde. Bij een van de gevechtsoperaties werd in de nacht van 2 op 3 juni 2015 een bom afgeworpen waardoor zeventig burgerslachtoffers en rond de honderd gewonden zijn gevallen in de Noord-Irakese stad Hawija. Dit bevestigde ook het Pentagon. Het doel betrof een bomfabriek waarin drie vrachtwagens waren opgesteld met explosieven om terreur uit te voeren met mogelijk talloze slachtoffers.\nOp 1 november 2024 schoot een Oekra\u00efense F-16 een Russische Soechoj Soe-34 neer.\nDemonstraties.\nDe F-16 wordt ook door verschillende luchtmachten voor promotionele doeleinden ingezet. Zo wordt het toestel al sinds 1983 door de U.S. Air Force Thunderbirds gebruikt en hebben de Nederlandse en Belgische luchtmachten beide elk jaar \u00e9\u00e9n vliegtuig dat solodemonstraties geeft. Hiermee worden op verschillende vliegshows vluchten uitgevoerd en is het toestel op de grond van dichtbij te bezichtigen. Ook andere luchtmachten doen dit. Zo waren op de Open Dagen Koninklijke Luchtmacht in 2007 behalve Belgi\u00eb en Nederland ook Griekenland en Portugal vertegenwoordigd. Af en toe worden ook andere evenementen georganiseerd. Zo was er op 20 april 2007 een race tussen de \"F-16 Solo Display Team\" F-16 van de Koninklijke Luchtmacht en Christijan Albers in een Spyker-formule 1-wagen. Deze werd gewonnen door de F-16.\nVerloren toestellen.\nIn totaal zijn sinds de productie begon meer dan 500 toestellen verloren gegaan, waaronder 36 van de Nederlandse en 34 van de Belgische luchtmacht. De meeste hiervan zijn tijdens vredestijd ten gevolge van een fout van een vlieger of een mechanisch probleem neergestort. Tot 2002 zijn wereldwijd slechts vijf toestellen neergestort ten gevolge van vijandelijk vuur. Twee toestellen werden verloren in Operatie Desert Storm, \u00e9\u00e9n in de Bosnische Burgeroorlog en twee in Operatie Allied Force. Alle vijf verloren toestellen waren van de USAF.\nOp 26 augustus 2024 ging een Oekra\u00efense F-16 verloren in onduidelijke omstandigheden. De 30-jarige piloot luitenant-kolonel Mes kwam om nadat hij drie kruisvluchtwapens en een onbemand luchtvaartuig had uitgeschakeld."}
{"id": "6444", "revid": "29459", "url": "https://nl.wikipedia.org/wiki?curid=6444", "title": "F 16", "text": ""}
{"id": "6446", "revid": "649051", "url": "https://nl.wikipedia.org/wiki?curid=6446", "title": "Tanzania", "text": "Tanzania (uitspraak: [\u02cct\u0251nza\u02c8nija]; soms ook wel aangeduid als Tanzani\u00eb), volledige naam Verenigde Republiek Tanzania (Swahili: \"Jamhuri ya Muungano wa Tanzania\", Engels: \"United Republic of Tanzania\"), is een land in Oost-Afrika. Het land grenst aan Congo-Kinshasa, Rwanda en Burundi in het westen; Oeganda en Kenia in het noorden; en Mozambique, Malawi en Zambia in het zuiden. De hoofdstad is Dodoma, maar de grootste stad is Dar es Salaam. De offici\u00eble landstaal is Swahili; daarnaast heeft het Engels de status van voertaal. Binnen de republiek heeft Zanzibar een semiautonome status. De naam Tanzania is een samentrekking van de twee landen waaruit het voortgekomen is, Tanganyika en Zanzibar.\n\"Tanzania\" en \"Mainland Tanzania\".\n\"Mainland Tanzania\" (Vasteland Tanzania) verwijst naar het deel van Tanzania op het continent van Afrika; met uitzondering van de eilanden van de Zanzibararchipel. Het komt overeen met het gebied van de voormalige staat Tanganyika. 25 van de 30 bestuurlijke regio's van Tanzania bevinden zich op het vasteland.\nGeschiedenis.\nTanzania werd al circa 2 miljoen jaar geleden bewoond door mensachtige wezens. In de Olduvaikloof heeft Louis Leakey fossielen van menselijke voorouders gevonden. In de oudheid werden er contacten onderhouden met Egypte. Meer dan 2500 jaar geleden kwam de Urewe-cultuur zich vestigen langs het Victoriameer. De bewoners kenden ijzersmelttechnieken, produceerden een specifiek aardewerk en leefden van landbouw en wat veeteelt. In de 4e eeuw kwamen de Arabieren uit Oman handel drijven in Tanzania. Rond 700 ontstonden de eerste vestigingen op de eilanden voor de kust. Perzen uit Shiraz volgden rond 1200. Nadat de Portugezen de Kaap de Goede Hoop hadden omvaren in 1488, werd er in 1505 een Portugese expeditie van 23 schepen opgezet om de Oost-Afrikaanse handel over te nemen.\nBegin van het koloniale tijdperk.\nTussen de zestiende en negentiende eeuw bezaten de Portugezen een monopoliepositie wat betreft de handel met Tanzania, toch werden ze in 1828 door de Arabieren verslagen. Het eiland Zanzibar was vanaf 1840 de residentie van de Sultan van Oman en van hieruit werden er slavenraids op het vasteland uitgevoerd tot aan het Tanganyikameer, waarbij Bagamoyo als havenplaats diende. De slaven werden verkocht op de markt in Zanzibar, tewerkgesteld op de kruidnagelplantages op Zanzibar of verscheept naar de Cara\u00efben.\nDuitse en Britse overheersing.\nIn 1884 sloten vertegenwoordigers van de Duitse Oost-Afrika Vereniging verdragen met de plaatselijke stamhoofden, waarna de Duitse Oost-Afrika Vereniging het gebied begon te koloniseren. In 1885 ontstond de kolonie Duits-Oost-Afrika, dat het huidige continentale deel van Tanzania omvatte, plus Rwanda en Burundi.\nHet Sultanaat Zanzibar werd in 1890 een Brits protectoraat.\nEen opstand tegen het Duitse gezag in 1907 (Maj-Maj-opstand) werd door de Duitsers hardhandig onderdrukt. In 1914 raakte Duits Oost-Afrika betrokken bij de Eerste Wereldoorlog. Werden de meeste Duitse koloni\u00ebn in Afrika en Azi\u00eb reeds in 1914 en 1915 door de Entente veroverd, de troepen van Duits Oost-Afrika bleef tot het einde van de oorlog weerstand bieden.\nGouverneur Heinrich Schnee en de geniale Duitse kolonel (later: generaal) Paul von Lettow-Vorbeck wisten via guerrilla-methoden uit de handen van de aanvallende Britten, Belgen en later ook de Portugezen te blijven. Sterker nog, het numeriek kleine leger dat door Lettow-Vorbeck gecommandeerd werd viel zelfs (met succes) de Britse stellingen in Kenia aan. Vanaf 1918 trokken de mannen onder Lettow-Vorbeck door Mozambique. Op 6 januari 1918 vielen zijn legers zelfs enkele stellingen in Burundi aan waardoor de Portugezen moesten capituleren. Op 14 november 1918 capituleerde Lettow-Vorbeck nadat hij vernomen had dat Duitsland een wapenstilstand had gesloten.\nBrits mandaatgebied.\nHet grootste deel van Duits-Oost-Afrika werd na de Eerste Wereldoorlog een Brits mandaatgebied onder de naam Tanganyika. Alleen Ruanda-Urundi (nu Rwanda en Burundi) werd een afzonderlijk Belgisch mandaatgebied.\nDuitsers bleven in vrij grote aantallen in Tanganyika aanwezig (bijvoorbeeld als plantagehouders). Onder Brits bestuur werd in Tanganyika zoals in Zanzibar het links rijden ingevoerd.\nNa de Tweede Wereldoorlog werd het mandaatgebied omgezet in een trustschap, maar steeds onder Brits bestuur. Intussen groeide het nationaal bewustzijn onder de autochtone bevolking en werden er partijen en verenigingen opgericht. De voornaamste was de Tanganyika Afrikaanse Nationale Unie (TANU) die in 1954 werd opgericht door Julius Nyerere, een zoon van een stamhoofd. Bij de verkiezingen van 1958 werd de TANU de grootste partij.\nOnafhankelijkheid.\nIn mei 1961 verkreeg het land volledig zelfbestuur en werd Nyerere premier. Op 9 december 1961 werd Tanganyika een onafhankelijk land, nog met de Britse koningin als staatshoofd. Precies een jaar later werd het de Republiek Tanganyika (als onderdeel van het Britse Gemenebest) met Nyerere als president.\nZanzibar werd in 1963 een onafhankelijke staat. Begin 1964 werd de sultan van Zanzibar afgezet en de Volksrepubliek Zanzibar en Pemba uitgeroepen. Kort daarna - op 26 april 1964 - ging de eilandengroep een unie aan met Tanganyika onder de naam Verenigde Republiek Tanzania. Zanzibar behield daarin wel een autonome status. President van het land werd Nyerere en vicepresident werd sjeik Abeid Karume van Zanzibar.\nIn 1967 werd de \"Verklaring van Arusha\" aangenomen. Het plan voorzag in een ontwikkelingsplan, Afrikaans socialisme, traditioneel Afrikanisme en een eenpartijdemocratie. Voor de ruim 12 miljoen boeren werden Ujamaa-dorpen ingericht. In deze Ujamaa-dorpen waren scholen, ziekenhuizen, water- en voedselvoorzieningen en andere sociale voorzieningen. Vanwege de voortdurende economische terugval echter, werden de Ujamaa-dorpen slechts ten dele een succes. In zijn buitenlandbeleid volgde president Nyerere een strikt neutrale koers. Dit resulteerde in de aanwezigheid van zowel adviseurs uit Oost-Europese landen en China, als uit West-Europese landen en de VS. In 1977 fuseerde de Afro-Shirazi Partij van Zanzibar met Nyerere's TANU tot de \"Partij van de Revolutie\" (CCM). Als protest tegen de - in de ogen van Zanzibars president Aboud Jumbe - centrale politiek, trad Jumbe op 30 januari 1984 af en werd vervangen door de gematigde Ali Hassan Mwinyi.\nIn 1979 opereerden Oegandese troepen van de Oegandese dictator Idi Amin op Tanzaniaans grondgebied. Tanzania, dat al langer in onmin leefde met de dictatuur in het buurland, viel daarop - gesteund door Oegandese anti-Amin strijders - Oeganda binnen en verjoeg dictator Amin.\nIn 1985 trad Nyerere vrijwillig af. Zijn opvolger als president werd Ali Hassan Mwinyi. Dit alles benadrukte de redelijke stabiliteit van Tanzania: de christen Nyerere werd, zonder dat dit leidde tot noemenswaardige religieuze of etnische problemen, opgevolgd door de moslim Mwinyi. President Mwinyi paste het Afrika-socialisme van Nyerere wat aan aan de tijd en leende geld bij het IMF. In 1990 werd Mwinyi tot president herkozen. Mwinyi zette het, tijdens zijn eerste ambtsperiode als president, democratiseringsbeleid voort en in 1992 werd het meerpartijenstelsel ingevoerd. Na het aftreden van Mwinyi in 1995 werd Benjamin Mkapa president, die in 2005 werd opgevolgd door Jakaya Kikwete (beiden CCM).\nIn 1995 werd president Salmin Amour (CCM) van Zanzibar herkozen. Internationale waarnemers bespeurden echter corruptie en manipulatie van de verkiezingsuitslag. Een sterke, door Arabieren, gesteunde afscheidingsbeweging op het eiland, wordt door de Tanzaniaanse regering niet erkend. Bij de verkiezingen van 2000 werd de zoon van Zanzibars eerste president, Amani Karume, tot president en voorzitter van Zanzibar en Pemba gekozen.\nGeografie.\nDe offici\u00eble hoofdstad is Dodoma, maar de voormalige hoofdstad Dar es Salaam huisvest nog vele regeringsinstellingen en ambassades. Andere belangrijke steden zijn Arusha, nabij de Kilimanjaro, Mwanza, Tabora en Zanzibar.\nBestuurlijke indeling.\nTanzania is onderverdeeld in 26 regio's en 129 districten.\nStaatsinrichting.\nTanzania is een republiek waarbij Zanzibar een semi-autonome status heeft. De president, die voor vijf jaar wordt gekozen en eenmaal herkiesbaar is, komt meestal van het vasteland. De eerste vicepresident is dan de premier van Zanzibar, de tweede vicepresident is de premier van de landsregering. De huidige president van Tanzania is Samia Suluhu.\nHet parlement, de Nationale Vergadering, telt 156 leden: 101 gekozen op het vasteland en 55 op Zanzibar en Pemba.\nTot 1992 was de Chama Cha Mapinduzi (CCM), ('Partij van de Revolutie') de enige toegestane partij. De CCM ontstond in 1977 na een fusie van de \"Tanganyika Afrikaanse Nationale Unie (TANU)\" van Julius Nyerere en de \"Afro-Shirazi Partij\" van Aboud Jumbe. De CCM bekleedde tot 1992 duidelijk een monopoliepositie en de meeste ambtenaren waren dan ook lid van die partij. Wel hadden de kiezers keus uit meerdere kandidaten van die partij als het ging om de vertegenwoordigende lichamen. Bij de uitvoerende functies was de keus beperkt tot \"ja\" en \"nee\". De \"National Executive Committee\" (een soort politbureau) had de macht, er bestond geen persvrijheid, de Tanzaniaanse economie was een centraal geleide economie.\nIn 1992 werd een meerpartijenstelsel en een vrije markteconomie ingevoerd.\nDe munteenheid in Tanzania is de Tanzaniaanse shilling.\nMensenrechten.\nMensenrechten worden in Tanzania regelmatig geschonden door de jacht op albino's voor hun lichaamsdelen, die zogezegd magische kracht zouden hebben en worden gebruikt voor muti, een magische of zwartmagische praktijk die veelal als traditionele geneeskunde wordt voorgesteld maar tot doel heeft het verkrijgen van geluk en rijkdom. Zelfs kinderen worden niet ontzien omdat hun lichaamsdelen als effectiever worden beschouwd (en soms bij levenden lijve worden afgehakt). Deze praktijk is buiten de wet gesteld, hetgeen toverdokters niet belet haar nog steeds te beoefenen.\nHomoseksualiteit is voor mannen verboden in het land. Vrijwel alle politici demoniseren homoseksuelen frequent en fanatiek.\nEconomie.\nTanzania bezit grote voorraden aan mineralen en ertsen zoals goud, tanzaniet, diamant, steenkool, ijzer, uranium, nikkel, chroom, tin, platina en aardgas. Aardgas wordt gebruikt voor de productie van elektriciteit.\nIn 2014 produceerde het land 22 miljoen ton olie-equivalent (Mtoe), 95% biobrandstof en afval. (1\u00a0Mtoe = 11,63\u00a0TWh, miljard kilowattuur). Dat was niet genoeg voor de energievoorziening, het TPES (\"total primary energy supply\"): 25\u00a0Mtoe. Het land importeerde 2,9\u00a0Mtoe olieproducten.\nVan de energie ging ongeveer 3\u00a0Mtoe verloren bij conversie. Voor eindgebruikers resteerde 21\u00a0Mtoe waarvan 0,4\u00a0Mtoe = 5\u00a0TWh elektriciteit die voor 42% met waterkracht opgewekt werd.\nDe uitstoot van kooldioxide was 10 megaton, dat is 0,2 ton per persoon, bijna niets vergeleken met het wereldgemiddelde 4,5 ton per persoon.\nToerisme.\nTanzania heeft enkele toeristische troeven voor safaritochten (het woord \"safari\" betekent \"reis\" in het Swahili):"}
{"id": "6447", "revid": "468855", "url": "https://nl.wikipedia.org/wiki?curid=6447", "title": "Polokwane (gemeente)", "text": "Polokwane (officieel \"Polokwane Plaaslike Munisipaliteit\") is een gemeente in de provincie Limpopo (Noord-Transvaal) in het Zuid-Afrikaanse district Capricorn. De gemeente telt 628.999 inwoners. De hoofdplaats van de gemeente is Pietersburg met ongeveer 150.000 inwoners. Tot 2003 was Pietersburg de offici\u00eble naam van de stad.\nIn het voetbalstadion van Pietersburg, het Peter Mokabastadion, dat in de gemeente Polokwane ligt zijn bij het WK voetbal van 2010 wedstrijden gespeeld.\nTegen de hellingen van de Ysterberg in de richting van Potgietersrus is een monument opgericht om de dodelijke slachtoffers te herdenken van de Plaasmoorde. Het bestaat uit duizenden witte kruisen. \nHoofdplaatsen.\nHet nationaal instituut voor de statistiek, \"Stats SA\", deelt sinds de census 2011 deze gemeente in in 143 zogenaamde hoofdplaatsen (\"main place\"):\nBadimong \u2022 Bergnek \u2022 Bloodriver \u2022 Boskopies \u2022 Chuenespoort \u2022 Ditenteng \u2022 Doornbult \u2022 Doornspruit \u2022 Elmadal \u2022 Ga-Chuene \u2022 Ga-Hlahla \u2022 Ga-kgole \u2022 Ga-Komape \u2022 Ga-Lekgothoane \u2022 Ga-Mabitsela \u2022 Ga-Mabotha \u2022 GaMagowa \u2022 GaMahlahle \u2022 GaMailula \u2022 Ga-Maja \u2022 GaMakanye \u2022 GaMakgoba \u2022 GaMakgobathe \u2022 Ga-Makibelo \u2022 GaMakweya \u2022 Gamalahlela \u2022 GaMamadila \u2022 GaMamphaka \u2022 GaManamela \u2022 GaMapangula \u2022 Ga-Matabanyane \u2022 GaMathiba \u2022 GaMboi \u2022 GaMmamatsha \u2022 GaMogano \u2022 GaMokgopo \u2022 GaMokwane \u2022 GaMolepo \u2022 GaMoropo \u2022 GaMothapo \u2022 Ga-Mothiba \u2022 Ga-Motholo \u2022 GaPotse \u2022 GaRamongwana \u2022 GaRamphere \u2022 GaSebati \u2022 GaSemenya \u2022 Ga-Setati \u2022 GaThaba \u2022 GaThoka \u2022 Ga-Tjale \u2022 GaTshwene A \u2022 GaTshwene B \u2022 Geluk \u2022 Kgohlwane \u2022 Kgokong \u2022 Kgoroshi \u2022 Kgwara \u2022 Kgwareng \u2022 Koloti \u2022 Komaneng \u2022 Kotishing \u2022 Kuschke \u2022 Laaste Hoop \u2022 Leeukuil \u2022 Lenyenye \u2022 Lithupaneng \u2022 Mabokelele \u2022 Madiga \u2022 Madiga A \u2022 Madiga B \u2022 Mahwibitswane \u2022 Makanye \u2022 Makatiane \u2022 Makeketela \u2022 Makgeng \u2022 Makgoba \u2022 Makgofe \u2022 Makgwaneng \u2022 Makgwareng \u2022 Makhwareng \u2022 Makotopong \u2022 Makubung \u2022 Mamotintane \u2022 Mankgaile \u2022 Mankweng \u2022 Mantheding A \u2022 Mantheding B \u2022 Marobala \u2022 Masealama \u2022 Masekwameng \u2022 Masenya \u2022 Masobohleng \u2022 Matobole \u2022 Megoring \u2022 Mehlakong \u2022 Mmadigorong \u2022 Mmotong \u2022 Mokgabane \u2022 Mokgurutlane \u2022 Molapi \u2022 Monyamane \u2022 Monywaneng \u2022 Moshate \u2022 Mothakeng \u2022 Motlhatsweng \u2022 Mountain View \u2022 Mphogodiba \u2022 Myngenoegen \u2022 Noko \u2022 Ntsima \u2022 Palmietfontein \u2022 Percy Fyfe \u2022 Perskebult \u2022 Phomolong \u2022 Polokwane \u2022 Polokwane NU \u2022 Ramakgaphola \u2022 Ramogale \u2022 Rietfontein \u2022 Sebayeng \u2022 Sebonapudi \u2022 Segwasi \u2022 Sekgweng \u2022 Sencherere \u2022 Sengatane \u2022 Seshego \u2022 Setotolwane \u2022 Sobiago \u2022 Syferkuil \u2022 Thabakgone \u2022 Thakgalang \u2022 Tholongwe \u2022 Thune \u2022 Titibe \u2022 Tsebela \u2022 Tshebeng \u2022 Tshware \u2022 Tshwene \u2022 Tweefontein \u2022 Vaalkop \u2022 Vierhoek."}
{"id": "6448", "revid": "780746", "url": "https://nl.wikipedia.org/wiki?curid=6448", "title": "Haarlemmerliede en Spaarnwoude", "text": "De voormalige gemeente Haarlemmerliede en Spaarnwoude (, ook wel verkort tot \"Haarlemmerliede c.a.\") lag in de Nederlandse provincie Noord-Holland, met een oppervlakte van 2086 hectare en 6167 inwoners. Het gebied was een plattelandsgemeente in de verstedelijkte Randstad. De aanleg van het recreatiegebied Spaarnwoude heeft de gemeente van een vooral agrarische gemeenschap veranderd in een plek waar veel toeristen komen.\nDaarnaast bestaat er bedrijvigheid, met name in de industriegebieden van Halfweg en Spaarndam-Oost.\nSinds 1 januari 2019 is de voormalige gemeente opgegaan in de gemeente Haarlemmermeer.\nGeschiedenis.\nDe gemeente Haarlemmerliede en Spaarnwoude is ontstaan op 8 september 1857 uit de zelfstandige gemeenten Haarlemmerliede en Spaarnwoude. Het oorspronkelijke voorstel was om de nieuwe gemeente Haarlemmerliede te noemen. Onder druk van verzoeken van inwoners van Spaarnwoude is hieraan de naam Spaarnwoude toegevoegd, omdat Spaarnwoude verreweg het oudste dorp van de twee was en ook al eeuwenlang als centrum op het gebied van godsdienst en onderwijs voor dorpen in de omgeving gefunctioneerd had. Op 22 september 1863 werden de gemeenten Houtrijk en Polanen (Halfweg en omgeving) en Zuidschalkwijk (het stadsdeel Schalkwijk in het zuidoosten van Haarlem) toegevoegd.\nNa de inpoldering van het Houtrak, een deel van het IJ, in 1874 kwam er een groot deel land bij: de Houtrakpolder. Op 1 mei 1927 was er een herindeling van de gemeentegrenzen rondom Haarlem, waarbij de gemeente Haarlem fors werd uitgebreid. De gemeenten Schoten en Spaarndam gingen op in de gemeente Haarlem. Voor Haarlemmerliede en Spaarnwoude betekende dit dat de Waarderpolder, en delen van de Veerpolder, Zuiderpolder en de Roomolenpolder aan Haarlem werden afgestaan. Op 1 oktober 1963 werd de rest van deze polders aan Haarlem overgedragen. Hierbij werd het dorpje Zuidschalkwijk deel van de gemeente Haarlem.\nIn 1963 en 1970 is een groot gedeelte van de Houtrakpolder overgegaan naar de gemeente Amsterdam. Dit ging niet zonder strijd. Zo werd Ruigoord, nadat de oorspronkelijke bewoners waren vertrokken, bewoond door tegenstanders van de annexatie. Ook de toenmalige burgemeester Frank IJsselmuiden heeft zich altijd fel gekant tegen de uitbreiding van het Amsterdamse Havengebied.\nFusie.\nOmdat de gemeente het niet verstandig achtte zelfstandig te blijven, ging ze op zoek naar een fusiepartner. Sinds de zomer van 2015 was de gemeente met de buurgemeenten in gesprek. Tijdens een commissievergadering in maart 2016 werd besloten dat de gemeente verdiepende gesprekken zou gaan voeren met drie gemeenten: Amsterdam, Haarlemmermeer en Velsen. Op 28 juni 2016 heeft de gemeenteraad van Haarlemmerliede en Spaarnwoude zich met een grote meerderheid (10-1) uitgesproken voor een fusie met Haarlemmermeer. De gemeenteraad van Haarlemmermeer stemde hier op 6 juli 2016 met een duidelijke meerderheid mee in. De fusie vond op 1 januari 2019 plaats.\nDorpen en buurtschappen.\nDe gemeente bestond uit de volgende plaatsen:\nSpoorwegen.\nDe oudste spoorlijn van Nederland, de spoorlijn Amsterdam - Haarlem, geopend op 20 september 1839, loopt over het grondgebied van Haarlemmerliede en Spaarnwoude. Tussen 1842 en 1927 was er een halte Halfweg, pal tegenover het Gemeenlandshuis Swanenburg. In december 2012 werd het nieuwe station Halfweg-Zwanenburg aan de Oude Lijn geopend.\nTopografie.\n\"Topografisch kaartbeeld van de gemeente Haarlemmerliede en Spaarnwoude, per februari 2018.\"\nZetelverdeling gemeenteraad.\nHieronder staat de samenstelling van de gemeenteraad tussen 1998 en 2018:"}
{"id": "6449", "revid": "5093", "url": "https://nl.wikipedia.org/wiki?curid=6449", "title": "Ster N", "text": ""}
{"id": "6452", "revid": "5093", "url": "https://nl.wikipedia.org/wiki?curid=6452", "title": "Ster P", "text": ""}
{"id": "6453", "revid": "49512", "url": "https://nl.wikipedia.org/wiki?curid=6453", "title": "Precessie", "text": "Precessie is de beweging die de draaias van een roterend voorwerp maakt onder invloed van een uitwendige kracht. Zonder zo'n uitwendige kracht wijst de as steeds in dezelfde richting, het principe van een gyrokompas. Het eenvoudigste voorbeeld van precessie is een draaitol die op de grond ronddraait. Als de draaiende tol niet precies rechtop staat \u2013 wat vrijwel altijd het geval is \u2013 zal de zwaartekracht proberen de tol te laten omvallen. De tol valt echter niet om, maar in plaats daarvan draait de rotatieas rond om de verticaal.\nDe precessie van de Aarde is een van de Milankovi\u0107-parameters die binnen een ijstijdvak, zoals de kwartaire ijstijd, de glacialen doen ontstaan.\nDe eerste bij benadering juiste berekening van de precessietijd is van Kidinnu in 314 v.Chr.\nFormule.\nDe precessiebeweging wordt bepaald door de wet van behoud van impulsmoment. Aangezien in het ge\u00efdealiseerde geval de grootte van het impulsmoment niet verandert, wordt de verandering van de richting van het impulsmoment, dus van de rotatieas, bepaald door het uitgeoefende moment.\nmet formula_2 het uitgeoefende moment. De zwaartekracht formula_3 levert hier een moment dat in een horizontaal vlak ligt. De richtingsverandering van de rotatieas is dus voortdurend horizontaal: de top van de rotatieas beschrijft een cirkel in een horizontaal vlak.\nPrecessie van de aardas.\nDe aarde is enigszins te vergelijken met een tol die niet precies rechtop staat. De evenaar maakt een hoek met de ecliptica. Gedurende de geologische geschiedenis schommelt deze glooiingshoek, of inclinatie, tussen 21,5 en 24,5 graden. De hoek is ongeveer 23,5 graden. De zon oefent een kracht uit op het massaoverschot dat zich door de afplatting van de aarde rondom de evenaar bevindt. Deze kracht zal proberen de inclinatie te verminderen tot de aardas loodrecht op de ecliptica staat. Deze kracht werkt dus tegengesteld aan de zwaartekracht op een speelgoedtol. Doordat de aarde om haar as draait, is het resultaat dat de aardas zelf een kegel rondom de pool van de ecliptica beschrijft. Dit uit zich in een verplaatsing van de noordpool aan de hemel, zij beschrijft een cirkel van 23,5 graden rondom de pool van de ecliptica. De periode van de precessie is 26.000 jaar.\nDe precessieperiode zou volgens Milankovi\u0107 ook een rol spelen in de periodieke klimaatveranderingen van de aarde. Hij vond echter een periodiciteit van 23.000 jaar, wat te maken heeft met de precessie van het perihelium, het verschijnsel dat de ori\u00ebntatie van de excentrische baan die de aarde om de zon beschrijft geleidelijk verandert: vanuit het noorden bezien draait de lange as van de baan langzaam tegen de wijzers van de klok in.\nDe noordelijke hemelpool is op het ogenblik minder dan \u00e9\u00e9n graad van de ster Polaris, \"alpha Ursae Minoris\", verwijderd. Deze ster heet daarom de poolster. Omstreeks 2800 v.Chr. was Thuban, \"alpha Draconis\", de poolster, toekomstige noordelijke poolsterren zijn gamma Cephei (4145 A.D.) en Adleramin, \"alpha Cephei\", (7530 A.D.); over ongeveer 25.770 jaar zal de hemelpool weer ongeveer met Polaris samenvallen.\nDe toekomstige zuidelijke poolsterren zullen zijn: sterrenbeeld Kiel, in 5770, upsilon Carinae 6850, Turais, \"iota Carinae\" 8075, en sterrenbeeld Zeilen 9240.\nDe verandering van de plaats van de hemelpolen brengt ook een verschuiving van het lentepunt en het herfstpunt met zich mee: elk jaar gaat het lentepunt de zon 50 boogseconden tegemoet. Daardoor veranderen ook de declinatie en rechte klimming van de sterren, omdat die ten opzichte van het lentepunt worden bepaald. Om de juiste plaats van een ster aan te kunnen geven, moet bekend zijn voor welk tijdstip, epoche, de opgegeven declinatie en rechte klimming, in astronomische co\u00f6rdinaten, gelden en deze zo nodig met behulp van precessie-tabellen corrigeren.\nPrecessie van de equinoxen.\nDe dagen waarop de winter in de lente overgaat of waarop de zomer in de herfst overgaat, de equinoxen, vallen samen met de momenten waarop de aardas noch naar de zon toe, noch van de zon af wijst. De dagen en nachten zijn dan overal even lang. De verschuiving van deze punten door de precessie van de aardas heet de precessie van de equinoxen. Het verschijnsel is algemeen bekend als axiale precessie.\nDoordat de baan van de aarde om de zon enigszins excentrisch is, tussen 1 en 6%, betekent die precessie ook dat de lengte van de zomers ten opzichte van die van de winters varieert. Tegenwoordig is op het noordelijk halfrond de zomer daardoor 7 dagen langer dan de winter, maar over 10.000 jaar is dat als gevolg van de precessie net andersom, dan zijn de zomers op het zuidelijk halfrond juist langer.\nDe periode van de precessie van de equinoxen bedraagt ongeveer 26.000 jaar. In de Engels sprekende landen is dit \"The Great Year\", niet te verwarren met het galactisch jaar.\nNutatie.\nNutatie is de beweging van de omwentelingsas van een voorwerp die optreedt wanneer het massamiddelpunt van het voorwerp niet op de omwentelingsas ligt. De oorzaak van de nutatie is dus niet zoals bij precessie een externe kracht."}
{"id": "6454", "revid": "3", "url": "https://nl.wikipedia.org/wiki?curid=6454", "title": "Pingpong", "text": ""}
{"id": "6455", "revid": "1316882", "url": "https://nl.wikipedia.org/wiki?curid=6455", "title": "Culturele antropologie", "text": "Culturele antropologie (ook volkenkunde, etnologie, sociale antropologie of sociaal-culturele antropologie genoemd), niet te verwarren met volkskunde, is de wetenschap die het sociale gedrag, de economische structuur en de religie van volken en bevolkingsgroepen bestudeert. Het is een van de vier onderdelen van de antropologie.\nComplexiteit van cultuur.\nDe culturele antropologie is een relatief jonge tak van wetenschap, die zich niettemin al sterk ontwikkeld heeft. Waar men in de 19e eeuw door het kolonialisme ge\u00efnspireerd werd om verschillende bevolkingsgroepen onder te brengen in verschillende culturen, is de hedendaagse culturele antropologie de wetenschap die bij uitstek de onderlinge samenhang van verschillende culturen bestudeert.\n\"Cultuur\" is ingewikkelder gebleken dan aanvankelijk werd gedacht. Niet alleen zijn culturen flexibel en veranderlijk, er zijn ook geen duidelijke scheidslijnen tussen verschillende culturen aan te wijzen. Antropologen die zich veel met het cultuurbegrip en de invloed van cultuur hebben beziggehouden zijn Arjun Appadurai en Pierre Bourdieu.\nOnderverdeling.\nIn de culturele antropologie werden in de 20e eeuw culturen geordend van \"minst\" naar \"meest\" beschaafd. Dit kwam naar voren in begrippen als \"beschavingspeil\" en \"trap van beschaving\". Hierbij was de hoogste trede gereserveerd voor de Europese en Noord-Amerikaanse beschaving, de laagste trede voor ge\u00efsoleerd levende stammen (aangeduid als inboorlingen, wilden of primitieven). Het begrip beschaving was in de belevingswereld van die tijd op zich al inherent aan een \"hogere\" cultuur.\nDeze etnocentrische visie stemde overeen met de opdracht vanuit de koloniserende, Westerse mogendheden om (Europese) 'beschaving' te brengen naar de lagere, mindere culturen. De 'superioriteit' van de 'Europese beschaving' werd beschouwd als een geldige legitimatie voor Europese suprematie. De verschillende trappen van beschaving werden in deze negentiende-eeuwse, evolutionistische cultuuropvatting - naar analogie van Darwins evolutietheorie - beschouwd als stadia in een lineair evolutieproces.\nPrecies zoals de aarde via selectieprocessen ('Survival of the Fittest', waarbij 'fittest' niet 'fitste' betekent, maar 'meest geschikte om voor nakomelingen te zorgen, letterlijk en figuurlijk') haar huidige diversiteit aan levensvormen heeft ontwikkeld, zo zou de mens - in een proces van wellicht enkele miljoenen jaren - stapsgewijs steeds 'hogere' vormen van cultuur hebben bereikt. Alle samenlevingen zouden min of meer dezelfde ontwikkelingsfasen in eenzelfde, lineaire tijdlijn doorlopen, waarbij sommige nog aan het begin zouden staan, terwijl andere al hoogontwikkeld waren. Een tijdlang werd binnen de fysische antropologie geloofd, dat de schedelvorm en -inhoud een maatstaf zou kunnen zijn voor ras, land van herkomst, intelligentie en een indeling op de schaal van 'ontwikkeling'. Het opmeten van schedels (craniometrie) was dan ook lange tijd intensief beoefend door fysisch antropologen, totdat onomstotelijk vaststond dat het veronderstelde verband totaal afwezig was.\nEen revolutionaire ontdekking binnen de culturele antropologie is geweest, dat culturen doorgaans niet in \"splendid isolation\" bestaan, maar vrijwel altijd in contact staan met andere culturen, waar idee\u00ebn en goederen mee worden uitgewisseld. De ontdekking was 'revolutionair' omdat voorheen culturen nog steeds werden bestudeerd als 'human zoos without history': in plaats van leeuwen in een kooi waren het mensen en culturen in 'perfect ge\u00efsoleerde gebieden'. Interferentie door een 'antropoloog te velde' was eigenlijk uit den boze, want het zou de objectiviteit van de wetenschap tenietdoen. Cultureel-antropologische wetenschap wilde zo het als ideaal beschouwde model van de natuurwetenschappen toepassen op mensen: in een laboratoriumopstelling diende een herhaalbaar, meetbaar experiment te worden uitgevoerd met een grootst mogelijke objectiviteit. Daar de mens echter niet leeft in een laboratorium, en zich vrijwel nooit exact hetzelfde gedraagt in soortgelijke omstandigheden, moest er gezocht worden naar passender theoretische kaders, zonder het streven naar objectiviteit geheel tekort te doen. De erkenning dat volledige objectiviteit binnen de sociale wetenschappen een illusie is, en er beter gesproken kan worden van intersubjectiviteit, is een grote stap in de goede richting geweest.\nTegenwoordig is de culturele antropologie veel meer dan de bestudering van 'andersheid'. Ook de eigen cultuur kan bestudeerd worden en 'exotische' culturen zijn in de eigen omgeving aanwezig en hebben zich daarmee in meerdere of minder mate vermengd. De hedendaagse culturele antropologie bestudeert veelal de interactie tussen deze culturen, alsook de taal-, cultuur-, sociale en economische problemen die daarbij kunnen ontstaan. Culturele antropologie beslist zelf niet hoe het moet, maar kan wel nuttige, waardevolle inzichten verschaffen in hoe men binnen een bepaalde cultuur omgaat met een specifiek probleem, waar dat raakvlakken heeft met de omringende culturen, en hoe daartussen gecommuniceerd zou kunnen worden: cultuurbegrip, -verduidelijking, -vertaling, en bemiddeling."}
{"id": "6456", "revid": "915090", "url": "https://nl.wikipedia.org/wiki?curid=6456", "title": "Incest", "text": "Incest of bloedschande is strikt genomen en van oudsher geslachtsgemeenschap tussen naaste bloedverwanten. Het woord komt van het Latijnse \"incastus\", hetgeen \"onkuis\" betekent.\nVoor zover de incest wordt gepleegd tussen volwassenen en jonge kinderen, is er sprake van seksueel misbruik, en meestal een overlap met pedoseksualiteit. Incest kan ook plaatsvinden tussen volwassenen.\nEr bestaat een zekere tendens om ook andere seksuele handelingen tussen dergelijke personen als incest te betitelen en zelfs seksuele handelingen tussen pupillen en zorgbehoevenden enerzijds en personen die een opvoedende of verzorgende taak hebben anderzijds, maar geen bloedverwant zijn. Het Nederlandse Wetboek van Strafrecht maakt hier geen onderscheid.\nVormen van incest.\nEr bestaan verschillende vormen van incest:\nRecht.\nKerkelijk recht.\nIn het kerkelijk recht geldt een absoluut huwelijksverbod voor bloedverwanten in de rechte lijn (bijvoorbeeld vader en dochter, grootvader en kleindochter) en bloedverwanten in de tweede graad van de zijlijn (bijvoorbeeld broer en zus, halfbroer en halfzus). Dit berust op Leviticus 18.\nEen relatief huwelijksverbod geldt voor de derde en de vierde graad van de zijlijn. Dit betekent dat oom en nicht, tante en neef, neef en nicht in principe niet kunnen huwen, maar wel een dispensatie kunnen vragen bij het kerkelijk gezag \u2013 die hen al dan niet wordt toegekend.\nEen relatief huwelijksverbod bestaat ook voor aanverwanten in de rechte lijn (bijvoorbeeld schoonzoon en schoonmoeder) en voor wie door adoptie verwant is in de rechte lijn of de tweede graad van de zijlijn. In deze gevallen is dus een dispensatie mogelijk.\nBurgerlijk recht.\nBelgi\u00eb.\nNet als in het kerkelijk recht geldt in het Belgische burgerlijk recht een absoluut huwelijksverbod voor bloedverwanten in de rechte lijn (bijvoorbeeld vader en dochter, grootvader en kleindochter) en bloedverwanten in de tweede graad van de zijlijn (bijvoorbeeld broer en zus, halfbroer en halfzus).\nEveneens net als in het kerkelijk recht kent Belgi\u00eb een relatief huwelijksverbod voor bloedverwanten in de derde graad van de zijlijn (bijvoorbeeld oom en nicht, tante en neef). Voor dit huwelijksverbod kan de Koning ontheffing verlenen. Belgi\u00eb kent eveneens een relatief huwelijksverbod voor aanverwanten in de rechte lijn en voor adoptieve verwanten in de rechte lijn (met uitzondering van een huwelijk tussen de geadopteerde en een ascendent van de adoptant) en in de tweede graad van de zijlijn.\nToch zijn er ook verschillen met het kerkelijk recht. Anders dan in het kerkelijk recht kent Belgi\u00eb g\u00e9\u00e9n huwelijksverbod voor de vierde graad van de zijlijn \u2013 ook geen relatief huwelijksverbod. Neef en nicht kunnen dus altijd een burgerlijk huwelijk aangaan.\nAnderzijds kent Belgi\u00eb w\u00e9l een absoluut huwelijksverbod voor de adoptant en de geadopteerde of zijn afstammelingen. Deze kunnen dus wel een kerkelijk huwelijk aangaan (mits hun een dispensatie wordt toegekend), maar geen burgerlijk huwelijk. Aangezien een kerkelijk huwelijk in Belgi\u00eb evenwel steeds voorafgegaan moet worden door een burgerlijk huwelijk, is dat kerkelijk huwelijk wel illegaal en strafbaar. Omdat deze regel in de Grondwet zelf staat, kan het Grondwettelijk Hof deze regel niet toetsen aan het gelijkheidsbeginsel.\nNederland.\nTotdat in 1970 het Nieuwe Burgerlijke Wetboek werd ingevoerd, was in Nederland een huwelijk tussen verwanten tot in de derde graad verboden. Sinds 5 december 2015 mag een neef-nichthuwelijk enkel worden gesloten indien er een be\u00ebdigde verklaring is van beide partners dat zij het huwelijk uit vrije wil aangaan.\nOpvattingen.\nIn verschillende culturen en verschillende tijden wordt het begrip incest verschillend opgevat, met name wat betreft de graad van verwantschap waarbij er van incest sprake kan zijn. Zo vindt Shakespeares Hamlet het incestueus als zijn moeder met de broer van zijn overleden vader trouwt, hoewel hier geen sprake is van een huwelijk tussen verwanten en een dergelijk huwelijk volgens de Bijbel zeer correct is (zie Leviraatshuwelijk). Nog in de negentiende eeuw gold dit echter, ook in Nederland, als incest. Neef-nichthuwelijken komen in Nederland vooral voor onder immigranten en worden niet als incest beschouwd. Wel bestaat er een hogere kans op erfelijke aandoeningen bij het nageslacht.\nIncest en seksueel misbruik.\nArtikel 249 van het Nederlandse Wetboek van Strafrecht maakt geen verschil tussen ontucht met minderjarige eigen kinderen, stiefkinderen, pleegkinderen en andere minderjarigen. Bij al dan niet incestueuze seksuele handelingen met kinderen, spreekt men vaak van seksueel misbruik, omdat men ervan uitgaat dat de volwassene dan misbruik maakt van zijn/haar mentaal, fysiek en/of positioneel overwicht op het kind. Seksueel geweld en seksueel misbruik zijn strafbaar, incest sec is dat in Nederland niet. In sommige andere landen is incest wel strafbaar gesteld, met name wanneer deze tussen broer en zus plaatsvindt. Deze strafbaarheid geldt ook wanneer het seksueel verkeer van beide kanten volledig vrijwillig is en beide partners meerderjarig zijn. Een voorbeeld is paragraaf 173 van de Duitse strafwet, dat niet slechts incest strafbaar stelt, maar ook eventuele aangeboren gebreken van nakomelingen kwalificeert als door de ouders toegebracht fysiek letsel.\nIn de sociologie is gedurende de tweede helft van de 20ste eeuw veel onderzoek gedaan naar incest. Vader-dochterincest komt verreweg het meeste voor, gevolgd door incest in de tweede lijn als oom-nicht of stiefvader-stiefkind; broer-zus of moeder-zoonincest zijn zeldzaam. Sociale klasse speelt een beperkte rol; 'intellectuele' vaders zijn bijvoorbeeld vaker dader dan men misschien zou verwachten. De geslotenheid van het gezin is altijd een factor evenals de passieve rol van de moeder, die 'afwezig' is, wordt gedomineerd door de vader of van niets weet. Bij de handhaving van de incestueuze relatie wordt sterk geappelleerd aan het taboe: de kinderen wordt verteld dat het 'niks ergs' is maar dat niemand ervan mag weten, of wordt onder dwang verboden erover te praten. Zeker als het jonge kinderen betreft komen zij in die gevallen hoogstens pas op volwassen leeftijd met hun verhaal naar buiten. Verklaringen dat kinderen ook positieve ervaringen beleven aan een incestueuze verhouding kunnen mede hierdoor zelden betrouwbaar worden geacht en dan nog alleen wanneer de machtsverhouding in evenwicht is (zoals mogelijk bij broer-zusincest).\nIn 1985 werd in opdracht van het ministerie van Sociale Zaken een groot onderzoek gehouden door de sociologe Nel Draijer, waaruit bleek dat 7% van de ondervraagde vrouwen te maken had gehad met ernstig en langdurig misbruik door naaste verwanten. De conclusies uit dit onderzoek zijn streng bekritiseerd door de Nederlandse historicus Han Isra\u00ebls in zijn boek \"Heilige verontwaardiging. Een onderzoek naar de feministische visie op incest\". Een veel gehoorde beschuldiging is het veelvuldig voorkomen van incest onder bevindelijk gereformeerden. Uit onderzoek van dr. M. Draijer in opdracht van het ministerie van Volksgezondheid blijkt dat dit niet het geval is. Zij logenstrafte hiermee de gedachte dat incest in de gereformeerde gezindte vaker of minder vaak zou voorkomen dan elders.\nEen van de grootste incestschandalen ooit werd op 27 april 2008 bekend in Oostenrijk, toen de 73-jarige Josef Fritzl bekende zijn dochter 24 jaar lang te hebben opgesloten in een kelder en bij haar zeven kinderen te hebben verwekt. Niet lang daarna kwamen soortgelijke zaken in Brazili\u00eb en Duitsland aan het licht.\nCulturele perceptie.\nZoals eerder gezegd is seksueel contact tussen broers en zussen in een aantal landen toegestaan en in een aantal landen strafbaar. Een huwelijk tussen (half)broer en (half)zus is in de meeste gevallen eveneens verboden.\nVanwege het zogenaamde Westermarck-effect ontbreekt in de meeste gevallen de seksuele belangstelling tussen broers en zussen. Toch komt het soms voor dat een broer en een zus een seksuele relatie met elkaar krijgen. In veel gevallen betreft het een gebroken gezin of een broer en zus die voordien weinig contact met elkaar hadden. Zo deden bijvoorbeeld in 2007 Patrick St\u00fcbing en Susan Karolewski, broer en zus, een beroep op de Duitse wetgever en het Bundesverfassungsgericht om het incestverbod te herzien met een beroep op het privacyrecht zodat zij met hun kinderen een gezin konden vormen. Dit gerecht heeft St\u00fcbings claim afgewezen. Er bestaan zelfs gevallen waarin (half)broers en -zussen een relatie met elkaar kregen terwijl ze zich niet bewust waren van hun verwantschap. De oorzaken daarvan zijn vaak kunstmatige inseminatie of scheiding op jonge leeftijd door echtscheiding of adoptie.\nIncest is, ook wanneer geen sprake is van misbruik, in de meeste samenlevingen een taboe. Zelfs bij onwetende partners wordt ten minste verwacht dat zij op het moment dat ze ontdekken dat ze familie zijn, direct hun seksuele relatie be\u00ebindigen. Daar waar het niet strafbaar is worden in de meeste gevallen degenen die erop betrapt worden door hun omgeving verstoten.\nToch is binnen de pornografie sprake van incestpornografie als apart subgenre, wellicht omdat het feit dat het taboe is het extra spannend maakt. De acteurs en modellen zijn meestal uiteraard geen familie van elkaar maar worden uiteraard wel zodanig geselecteerd dat ze voor elkaars familie kunnen doorgaan. Een uitzondering zijn de Tsjechische eeneiige tweelingbroers Jirka en Karel Bartok, die als acteurs in verschillende pornofilms hebben meegespeeld. In de pornofilm Double Czech (2000) komt een homoseksuele vrijpartij tussen de beide broers voor. Deze sc\u00e8ne is in sommige versies weggelaten.\nIncest en False memory syndrome.\nSinds de grote aandacht eind jaren tachtig van de 20e eeuw voor het verschijnsel incest is het aantal aangiften sterk toegenomen. Dit is verklaarbaar door de toegenomen bewustwording bij slachtoffers en het ontstane begrip bij hulporganisaties en politie.\nEr werden in deze ontwikkeling echter ook spectaculaire fouten gemaakt, zoals in het geval van de Bolderkar-affaire. Op een peuterspeelzaal in het Nederlandse Vlaardingen werd een later ondeugdelijk gebleken verhoormethode toegepast, naar aanleiding van een aanvankelijke verdenking van meervoudig kindermisbruik op de vermeende slachtoffertjes. De methode, waarbij in een bewust ontspannen, speelse omgeving poppen werden ge\u00efntroduceerd met duidelijke mannelijke en vrouwelijke geslachtskenmerken, bleek niet zozeer het geheugen, maar veeleer de fantasie van de kinderen te stimuleren en de openlijk als daders van gruwelijke schanddaden betichte volwassenen bleken na een lange, voor alle partijen slopende rechtsgang uiteindelijk stuk voor stuk volmaakt onschuldig.\nInmiddels kwamen ook in de psychotherapie schrijnende gevallen aan het licht, met name waar het ging om incest op jeugdige leeftijd die later onbewijsbaar bleek. Getuigenissen van volwassenen bleken onbetrouwbaar of be\u00efnvloed door technieken als hypnose; een omstandigheid die bekend werd als het zogenaamde \"False Memory Syndrome\". Verschillende psychologen die hun cli\u00ebnten op het spoor van incest hadden gezet, werden later geschorst. Op het probleem van zulk \"vervalst geheugen\" werd onder meer gewezen door de Amerikaanse onderzoeker Daniel L. Schacter.\nBiologische gevolgen.\nNakomelingen uit een incestueuze relatie hebben een hogere kans op erfelijke aandoeningen doordat een dergelijke nakomeling een grotere kans heeft homozygoot te zijn voor een recessieve aandoening. Ook komen mentale ontwikkelingsstoornissen vaker voor bij kinderen uit een incestueuze relatie. Het risico op dergelijke aandoeningen is evenwel nog steeds niet erg groot, tenzij het broer-zus incest betreft. Patrick St\u00fcbing en Susan Karolewski hebben bijvoorbeeld vier kinderen gekregen, waarvan slechts eentje geen erfelijke aandoeningen heeft. De andere drie zijn bovendien allemaal bij de ouders weggehaald.\nAndersom geldt wel dat consangu\u00efniteit significant vaker wordt aangetroffen bij de ouders van personen met recessief erfelijke ziekten, al blijkt dit vaak pas achteraf na stamboomonderzoek.\nIncest in de geschiedenis.\nKlassieke oudheid.\nIn de klassieke oudheid waren incestueuze relaties bij koninklijke families niet ongewoon. Een voorbeeld vormen de verschillende dynastie\u00ebn van de farao's. Met name bij de Helleense Ptolemae\u00ebn waren broer-zusterhuwelijken (met nakomelingen) schering en inslag. Dit hing samen met de cultus van Osiris en Isis, die zowel zijn zuster als zijn echtgenote was. \nHet klassieke voorbeeld van incest is koning Oedipus van Sophokles, die onwetend met zijn eigen moeder trouwt en bij haar kinderen krijgt. Een bewerking van dit stuk werd gemaakt door Harry Mulisch.\nIncest in de Bijbel.\nHebreeuwse Bijbel.\nIn de rabbijnse literatuur werd incest tussen de kinderen van Adam en Eva als onvermijdelijk verondersteld - er waren immers verder geen mensen op de wereld. Mede om deze aanname te omzeilen, introduceerde Isaac La Peyr\u00e8re in 1655 de hypothese van de preadamieten, mensen die voor de schepping van Adam leefden. De eerdere veronderstelling wordt nog altijd ingenomen binnen het christenfundamentalisme, die de Bijbelse verhalen als historisch juist beschouwen.\nAndere voorbeelden van incest in de Hebreeuwse Bijbel zijn de kleinkinderen van Noach, die na de zondvloed met hun eerstegraads neven en nichten kinderen kregen (Genesis 9). In de verhalen rond de aartsvaders komt incest vaker voor. Zo trouwde Nahor met de dochter van zijn broer Haran (Genesis 11:29) en Abraham met zijn halfzus Sara (Genesis 20:12). Jakob trouwde met de dochters van zijn oom (Genesis 29). Lot verwekte, in staat van bewusteloosheid, kinderen bij zijn dochters (Genesis 19).\nMozes werd geboren uit een huwelijk tussen zijn vader Amram met diens tante Jochebed (Exodus 6:19). In de wet van Mozes wordt incest veroordeeld (Leviticus 18:6-20; 20:17-21).\nAmnon (zoon van koning David) deed alsof hij ziek was en liet zich verzorgen door zijn (half)zus Tamar. Op enig moment verkrachtte hij haar (2 Samuel 13:1-14).\nNieuwe Testament.\nIn het Nieuwe Testament wordt incest niet expliciet veroordeeld, maar noemde Paulus in een van zijn brieven een situatie waarbij een christen samenwoonde met zijn moeder \"ontucht\" (1 Korinti\u00ebrs 5:1).\nInvloed van het christendom.\nOnder invloed van het christendom verdwenen incestueuze relaties uit het openbare leven van de aristocratie. Neef-nichthuwelijken bleven wel bestaan. Het voordeel hiervan was namelijk dat het familievermogen in de familie bleef, en dat er geen buitenstaanders binnen de familie kwamen. Bovendien waren huwelijken in de hogere klasse strategische zetten van de families, om zo loyaliteitsbanden te kunnen smeden of een aaneengesloten geografisch gebied te kunnen beheersen. Hierdoor werd vaak telkens tussen dezelfde families getrouwd, waardoor de huwelijkspartners vaak in meerdere of mindere mate familie van elkaar waren. Een bekende familie waarin dit gebeurde was de Spaanse tak van het Huis Habsburg met Karel II als laatste heerser. Ook erfelijke afwijkingen binnen Europese vorstenhuizen kwamen voor, waarvan de hemofilie waar tsarevitsj Aleksej Nikolajevitsj van Rusland aan leed de bekendste was.\nIncest in de literatuur.\n16e eeuw.\nEind 16e eeuw verscheen het toneelstuk \" 't Is Pity She's a Whore\" van John Ford over dit onderwerp.\nModerne tijd.\nIn het verhaal \"De Kinderen van H\u00farin\" beschrijft J.R.R. Tolkien hoe T\u00farin Turambar onwetend met zijn zus Nienor trouwt. Wanneer de inmiddels zwangere Nienor hierachter komt, werpt zij zich van afschuw in een ravijn. Wanneer T\u00farin hoort dat hij met zijn eigen zus getrouwd is en dat zij zich van de rotsen heeft geworpen, gaat hij naar de bewuste plaats en berooft zich vervolgens met zijn zwaard van het leven.\nIn de 20e eeuw schreef William Faulkner de roman \"The Sound and the Fury\" die het onderwerp behandelt. Hugo Claus liet zich door Faulkner inspireren in zijn debuutroman \"De Metsiers\". Ook zijn toneelstuk \"Vrijdag\" heeft incest als onderwerp. Zeer bekend is Vladimir Nabokovs roman \"Lolita\", waarin het overigens de stiefvader is die incest pleegt. Ook in John Irvings roman \"The Hotel New Hampshire\" speelt incest (hier tussen broer en zus) een rol. \nIn het boek de \"Nevelen van Avalon\" van Marion Zimmer Bradley (waarin de verhalen rond koning Arthur worden herverteld vanuit het gezichtspunt van de vrouwelijke personages), krijgt Morgaine een zoon (Mordred) van haar halfbroer Arthur. Verder schreef Inez van Dullemen een indringend toneelstuk over incest, \"Schrijf me in het zand\" (1989).\nIn de serie \"Het lied van ijs en vuur\" van George R.R. Martin heeft koningin Cersei Lannister een seksuele relatie met haar broer Jamie. Uit deze relatie zijn drie kinderen voortgekomen."}
{"id": "6457", "revid": "207191", "url": "https://nl.wikipedia.org/wiki?curid=6457", "title": "Staatsrecht", "text": "Het staatsrecht, grondwettelijk recht of constitutioneel recht is het recht inzake de staat als organisatorisch verband. Het heeft betrekking op de organen van de staat, op de instelling ervan, hun bevoegdheden, hun verhouding tot elkaar en die tot de burgers.\nHet staatsrecht is een onderdeel van het publiekrecht.\nIn zekere zin zou men kunnen zeggen dat het bestuursrecht of administratief recht ondergeschikt is aan het staatsrecht, omdat het bestuursrecht beschrijft hoe organen de bevoegdheden die hen krachtens staatsrecht zijn toebedeeld kunnen gebruiken. Meer verdedigbaar is de opvatting dat het bestuursrecht beperkter is in de zin dat het betrekking heeft op het recht betreffende de uitvoerende macht.\nGeschiedenis.\nDe geschiedenis van het staatsrecht vangt wat betreft de westerse wereld aan in Griekenland, waar in wetgeving werd vastgelegd hoe de besluitvorming van de polis (=de stadstaat) diende te gebeuren.\nBelangrijk zijn ook de ontwikkelingen in het Romeinse Rijk.\nHet moderne staatsrecht komt op in de renaissance, als in Europa steeds meer centralisatie plaatsvindt in het openbaar bestuur.\nFuncties van het staatsrecht.\nEr kunnen drie functies van het staatsrecht onderscheiden worden: de constituerende functie, de attribuerende functie en de regulerende functie.\nConstituerende functie.\nDe constituerende functie kan omschreven worden als het instellen van ambten. Bijvoorbeeld artikel 97 lid 1 van de Nederlandse grondwet: Ten behoeve van (...) is er een krijgsmacht. Met de constituerende functie worden ambten en organen in het leven geroepen.\nAttribuerende functie.\nDe attribuerende functie kan omschreven worden als het toekennen van bevoegdheden. Het staatsrecht stelt vast welke organen met welke taken in het staatsapparaat belast zijn. Bijvoorbeeld kent artikel 81 van de Nederlandse grondwet aan regering en Staten-Generaal gezamenlijk de bevoegdheid toe wetten te maken.\nRegulerende functie.\nDe regulerende functie kan omschreven worden als het vaststellen van de begrenzing van de staatsmacht en van de macht van verschillende organen. Deze functie van het staatsrecht is met name van belang bij constitutionalistische (en niet-absolutistische) staats- en regeringsvormen. Door de regulerende functie wordt de uitoefening van de taken die door de attribuerende functie aan de door de constituerende functie in het leven geroepen organen zijn toebedeeld, begrensd. \nEen voorbeeld van een bepaling met een voornamelijk regulerende functie is artikel 1 van de Nederlandse grondwet, dat een verbod van discriminatie behelst: de bevoegdheid die wet en grondwet toekennen aan wetgever, uitvoerende macht en rechter wordt altijd begrensd door dit verbod. "}
{"id": "6458", "revid": "678290", "url": "https://nl.wikipedia.org/wiki?curid=6458", "title": "Jo van der Hoeven", "text": "Johannes (Jo) van der Hoeven (Amsterdam, 22 januari 1916 \u2013 aldaar, 19 februari 2001) was een Nederlands rechtsgeleerde met speciale belangstelling voor het staatsrecht.\nBiografie.\nJo van der Hoeven werd geboren als derde zoon in een gezin dat uiteindelijk zes kinderen zou tellen. Zijn oudste broer was Pieter van der Hoeven. Zijn vader was onderwijzer bij het lager onderwijs, later bij het MULO. Hij studeerde rechten aan de Gemeentelijke Universiteit van 1936 tot 1941, waar hij lid was van de gereformeerde studentenvereniging SSR-Amsterdam (Van der Hoeven was zelf overigens hervormd) en vestigde zich daarna als advocaat te Amsterdam; van 1956 tot 1963 was hij ook plaatsvervangend kantonrechter te Amsterdam.\nIn 1955 ging hij als lid van de PvdA de politiek in en werd gemeenteraadslid in Amsterdam, wat hij tot 1960 zou blijven; van 1962 tot 1964 was hij opnieuw gemeenteraadslid en fractievoorzitter. Op 18 februari 1958 promoveerde hij \"cum laude\" aan de UvA op het proefschrift \"De plaats van de grondwet in het constitutionele recht. Enkele opmerkingen over betekenis en functie van de grondwet in het geheel der constitutionele verhoudingen\"; promotor was George van den Bergh. In het proefschrift toonde Van der Hoeven aan dat het normatieve begrip van grondwetsbepalingen \"wordt bepaald door de 'ambiance' van feitelijke machts- en gezagsverhoudingen en het actuele maatschappelijk-ethische waarderingspatroon.\" Het proefschrift veroorzaakte daarmee de nodige opschudding in de Nederlandse staatsrechtswetenschap, die sinds de Tweede Wereldoorlog vooral berschrijvend was geweest. Twee jaar later volgde hij zijn promotor Van den Bergh op als gewoon hoogleraar Nederlands staatsrecht aan de UvA; hij hield zijn oratie, getiteld \"Regelmaat en norm\", op 12 december 1960. Van 1964 tot 1968 was hij rector magnificus van de UvA. In 1971 werd hij benoemd tot president-curator van de UvA, als opvolger van Ivo Samkalden die als burgemeester \"ex officio\" tevens president-curator was. na de inwerkingtreding van de Wet Universitaire Bestuurshervorming in 1972 werd hij de eerste waarnemend voorzitter van het college van bestuur van de universiteit, tot de benoeming van George Cammelbeeck. Van 1962 tot 1973 was Van der Hoeven tevens lid van het ambtenarengerecht te Amsterdam en lid van de Kiesraad.\nOp 1 oktober 1973 nam Van der Hoeven afscheid als hoogleraar en voorzitter van het college van bestuur en werd hij benoemd tot lid van de Raad van State. Toen drie jaar later de Afdeling Rechtspraak werd ingesteld (voorloper van de huidige Afdeling Rechtspraak van de Raad van State) werd Van der Hoeven benoemd tot voorzitter, wat hij tot 1982 zou blijven. In 1980 werd hij door de Raad van State voorgedragen voor het vicevoorzitterschap van deze Raad, samen met G.H. Veringa. Vanwege bedenkingen aangaande de psychologische geschiktheid van de twee kandidaten werden beiden echter gepasseerd, en schoof het kabinet mr. Willem Scholten naar voren, die het ook werd. Van 1 oktober 1982 tot 1 oktober 1985 was hij nog lid van de Raad van State in buitengewone dienst.\nIn het dagelijks leven was Van der Hoeven een man van kleine gestalte met een scherpe tong die nagenoeg ieder gesprek als een debat zag. Ed van Thijn herinnerde zich hoe hij van Van der Hoeven effici\u00ebnt, en vooral kort, vergaderen leerde: \"Met nurksheid en nauwelijks bedwongen irritatie verleende Van der Hoeven het woord. Iedere spreker maakte daar met grote g\u00eane gebruik van. De voorzitter keek de spreker intussen - als hij zijn horloge even niet raadpleegde - vernietigend aan\".\nVan der Hoeven was van 1967 tot 1971 lid van de Staatscommissie voor de herziening van de Grondwet en Kieswet, beter bekend als de Commissie-Cals-Donner. Vanaf 1970 was hij ook lid van de Staatscommissie van advies inzake het rechtskarakter van de ambtenaarsverhouding (staatscommissie-Toxopeus) en van 1970 tot 1975 lid en later voorzitter van de Koninkrijkcommissie. In 1972-1973 was hij voorzitter van de Nederlandse Juristen-Vereniging. Verder was hij enige tijd voorzitter van de Nederlandse Opera Stichting, in 1974 voorzitter van de Hoofdcommissie van Overleg voor het personeel der Koninklijke Hofhouding, en lid van een enqu\u00eatecommissie van de Ondernemingskamer van het gerechtshof Amsterdam inzake de Ogem-affaire.\nIn 1987 ontving Van der Hoeven een eredoctoraat in de rechtsgeleerdheid van de Katholieke Universiteit Brabant; ere-promotor was Ernst Hirsch Ballin, die zelf nog was gepromoveerd bij Van der Hoevens \"promotus\" Luuk Prakke. Sinds 1975 was hij lid van de Koninklijke Nederlandse Akademie van Wetenschappen, waar hij van 1978 tot 1981 voorzitter van de Afdeling Letterkunde was. Hij was ook ridder in de Orde van de Nederlandse Leeuw, grootofficier in de Orde van Oranje-Nassau en drager van het Erekruis in de Huisorde van Oranje.\nVan der Hoeven was gehuwd met Annie Jacoba (Anneke) van Ingen (1921-2016). Het huwelijk bleef kinderloos."}
{"id": "6460", "revid": "1061913", "url": "https://nl.wikipedia.org/wiki?curid=6460", "title": "Ladogameer", "text": "Het Ladogameer (Russisch: \u041b\u0430\u0434\u043e\u0436\u0441\u043a\u043e\u0435 \u043e\u0437\u0435\u0440\u043e; \"Ladoschskoje osero\", Fins: Laatokka) is het grootste meer van Europa. Het ligt in Noordwest-Rusland, ten noordoosten van Sint-Petersburg. De oppervlakte is 17.700 km\u00b2.\nHet meer meet 219 kilometer van noord naar zuid en is gemiddeld 83 kilometer breed. De gemiddelde diepte bedraagt 51 meter en het diepste punt \u2013 in het noordwestelijke deel \u2013 ligt op 230 meter onder de waterlijn. Het stroomgebied omvat 276.000 km\u00b2 en het volume van het meer 908 km\u00b3. In het meer liggen ongeveer 660 eilanden, die tezamen een totale oppervlakte van 435 km\u00b2 hebben. De meeste eilanden, waaronder de eilandengroep Valaam (met het orthodoxe klooster Valaam), bevinden zich in het noordwestelijke deel.\nHet meer watert via de Neva af op de Finse Golf en daarmee op de Oostzee. Het meer wordt gevoed door de Svir, die het water van het Onegameer (het op een na grootste meer van Europa) aanvoert, en door een reeks rivieren die vanuit de oostelijke Finse Merenvlakte (Saimaameer) komen. De voornaamste daarvan is de Vuoksi. Finland watert derhalve voor een belangrijk deel via Rusland af op de Finse Golf.\nDe oevers van het meer zijn in het noorden hoog en rotsachtig en in het zuiden laag en moerassig. Sinds 2017 is de scherenkust aan de noordoever beschermd in het 1220 km\u00b2 grote nationaal park 'Scherenkust van het Ladogameer' (Russisch: \u041d\u0430\u0446\u0438\u043e\u043d\u0430\u043b\u044c\u043d\u044b\u0439 \u043f\u0430\u0440\u043a \u041b\u0430\u0434\u043e\u0436\u0441\u043a\u0438\u0435 \u0448\u0445\u0435\u0440\u044b). Het Ladogameer vriest enkele maanden per jaar dicht.\nTot de Tweede Wereldoorlog liep de grens tussen Finland en Rusland door het Ladogameer en was de weg over het bevroren Ladogameer in de winter de enige manier voor contact tussen het omsingelde Leningrad en de buitenwereld. Langs de Weg van het Leven werden 1,3 miljoen mensen ge\u00ebvacueerd en werden de bewoners en verdedigers van de stad bevoorraad met voedsel, brandstof en munitie. De Finnen verloren tijdens de Vervolgoorlog de noordoever met de stad Sortavala en het Valaamklooster, hetgeen werd geformaliseerd in 1947 bij de Vrede van Parijs. Tegenwoordig ligt de Fins-Russische grens 25 kilometer noordelijk van het meer.\nDoor het meer loopt nog wel een andere grens: die tussen de autonome republiek Kareli\u00eb en de oblast Leningrad."}
{"id": "6461", "revid": "10433", "url": "https://nl.wikipedia.org/wiki?curid=6461", "title": "Gnu Vrije Documentatie Licentie", "text": ""}
{"id": "6462", "revid": "682940", "url": "https://nl.wikipedia.org/wiki?curid=6462", "title": "Belgische euromunten", "text": "De Belgische euromunten hebben sinds 2014 als ontwerp een afbeelding van koning Filip van Belgi\u00eb, waaromheen de 12 sterren van de EU zichtbaar zijn.\nVoordien werd Koning Albert II afgebeeld. Dat ontwerp was van de hand van Jan Alfons Keustermans.\nBelgische euromunten (2008).\nBelgi\u00eb, bekend om de, letterlijke, eenvormigheid van de nationale zijde (alle munten hetzelfde) heeft in 2008, als tweede land uit de eurozone (na Finland), het ontwerp marginaal aangepast om te kunnen voldoen aan de verscherpte richtlijnen voor de nationale zijden.\nDe veranderingen zijn niet spectaculair (toevoeging van de afkorting \u00b4BE\u00b4 en de verplaatsing van het monogram en het jaartal naar de binnenzijde van de ring met 12 sterren) en tegen alle richtlijnen in een nieuwe afbeelding van Albert II, maar Belgi\u00eb krijgt hierdoor wel een tweede serie munten. Ook dit keer wordt hetzelfde ontwerp acht keer gebruikt.\nBelgische euromunten (2009 - 2013).\nIn 2009 zijn de Belgische euromunten nogmaals aangepast omdat het land in 2008 niet alleen de munt aangepast heeft om aan de verscherpte richtlijnen te kunnen voldoen, maar ook het portret van koning Albert II helemaal hertekend heeft. Dit mocht ten vroegste na 10 jaar of vroeger in geval van een troonswisseling. In 2009 staat op de munten dus weer het oude portret van koning Albert II, terwijl alle overige wijzigingen die in 2008 werden doorgevoerd wel gehandhaafd zijn."}
{"id": "6463", "revid": "180970", "url": "https://nl.wikipedia.org/wiki?curid=6463", "title": "Pieter van der Hoeven", "text": "Pieter (Piet) van der Hoeven (Amsterdam, 25 oktober 1911 \u2013 Groningen, 26 september 1980) was een Nederlandse wetenschapper. Hij was een broer van de staatsrechtgeleerde Johannes van der Hoeven.\nPiet werd in Amsterdam geboren als zoon van een onderwijzer, de oudste van zes kinderen. Hij studeerde daar ook wis- en natuurkunde. In 1939 vertrok hij naar Batavia om er leraar te worden. Tijdens de Tweede Wereldoorlog en de Japanse bezetting van Nederlands-Indi\u00eb zat hij gevangen in een Japans interneringskamp.\nNa de oorlog werd hij leraar aan de HBS in Deventer. Hij promoveerde in 1961 aan de Rijksuniversiteit Groningen op het proefschrift \"Metafysica en fysica bij Descartes\". Daarna werd hij hoogleraar aan de Technische Hogeschool Delft en korte tijd later bijzonder hoogleraar aan de Rijksuniversiteit Groningen met als leeropdracht \"Geschiedenis der wijsbegeerte in verband met de ontwikkeling der exacte wetenschappen\".\nNaast hoogleraar was Piet van der Hoeven vanaf 1965 organist in Eelde. Als orgeladviseur begeleidde hij aldaar ook de restauratie van het kerkorgel. Hij was een leerling van Hendrik Bos.\nHij was getrouwd met Mieke Houtman en vader van zes kinderen.\nPiet van der Hoeven overleed in 1980 in Groningen.\nPublicaties.\nRedes:"}
{"id": "6464", "revid": "1267710", "url": "https://nl.wikipedia.org/wiki?curid=6464", "title": "Galileo Galilei", "text": "Galileo Galilei (Pisa, 15 februari 1564 \u2013 Arcetri, Florence, 8 januari 1642) was een Italiaans natuurkundige, astronoom, wiskundige en filosoof. Hij was hoogleraar in Pisa (1589-1592) en Padua (1592-1610). In het Nederlands, het Duits en in de Scandinavische talen wordt hij meestal aangeduid als Galilei, in het Frans als Galil\u00e9e. In de meeste andere Europese talen wordt hij bij zijn voornaam Galileo genoemd.\nLeven.\nJeugd.\nGalilei werd op 15 februari 1564 geboren in Pisa als oudste zoon van Vincenzo Galilei en Giulia Ammananti. Zijn vader was een bekend luitspeler-componist en schrijver van muziektheoretische boeken. In 1572 trok Vincenzo samen met zijn vrouw en vijf jongste kinderen naar Florence, waarbij de achtjarige Galileo achterbleef in Pisa bij Muzio Tedaldi, schoonfamilie van zijn moeder, een koopman met wie Galilei's vader korte tijd een handel in wol had gehad. In 1574 voegde Galilei zich weer bij zijn familie in Florence, waar hij werd onderwezen in het Camaldulenzer klooster van Santa Maria van Vallombrosa. De jonge Galilei werd zo aangetrokken tot het kloosterleven dat hij zelfs een tijdje novice was, totdat zijn vader hem daar weghaalde. Deze wenste namelijk dat zijn zoon dokter zou worden, zoals een vijftiende-eeuwse voorzaat van de familie Galilei, Galileo Bonaiuti, naar wie Galilei was genoemd. Het gezin had moeite om rond te komen. Galilei voorzag zijn leven lang in het onderhoud van zijn broers en zussen.\nUniversitaire studies.\nIn 1580 zorgde Vincenzo ervoor dat zijn zestienjarige zoon werd ingeschreven aan de faculteit geneeskunde van de Universiteit van Pisa en regelde hij het zo dat Galilei opnieuw bij Tedaldi kon intrekken. De studies spraken hem niet aan, maar buiten de universiteit om maakte hij kennis met de toegepaste wiskunde door toedoen van Ostilio Ricci. Deze bepaalde soortelijke dichtheden en hield zich bezig met stromende en rustende vloeistoffen, waar later Galilei's eerste onderzoekingen over zouden gaan. Met hulp van deze Ostilio Ricci overtuigde Galilei in 1583 zijn vader ervan om zich via priv\u00e9lessen in de wiskunde te bekwamen. Hij begon ook aan een studie natuurkunde maar moest door geldgebrek na vier jaar stoppen, mede omdat groothertog Ferdinand hem niet financieel wilde steunen om zijn doctorstitel te halen. In 1585 verliet hij de universiteit zonder diploma.\nHoogleraar.\nIn 1589 werd hem, op voorspraak van zijn beschermheer, markies Guidobaldo del Monte, in Pisa een leerstoel wiskunde aangeboden, die hij aannam. Naar het schijnt had hij het hier niet erg naar zijn zin; hij ervoer geregeld onenigheden met collega's en het salaris was relatief laag (60 scudi (schilden) per jaar). Daardoor moest hij bijlessen geven en studenten in huis nemen. In 1590 publiceerde hij zijn eerste boek \"De motu\" (Over beweging). Hij nam in 1592 ontslag en trok daarna weer in bij zijn ouders.\nNa enkele maanden werd hij door de universiteit van Padua aangenomen, waar hij tot 1610 als hoogleraar les gaf in meetkunde, mechanica en sterrenkunde. Hij zou het hier erg naar zijn zin hebben gehad, en het salaris was aanzienlijk hoger, vooral ook door de bijlessen die hij gaf en de studenten die hij in zijn huis nam.\nGalilei richtte een werkplaats in als instrumentenmakerij, voor eigen proeven en voor de verkoop van bijvoorbeeld zijn proportionaalpasser. Met die passer kon men worteltrekken en ook andere berekeningen doen. In 1609 maakte hij, ge\u00efnspireerd door het ontwerp van de telescoop, die in Nederland uitgevonden was door Hans Lipperhey, een verbeterde versie van de kijker, waarmee hij al in datzelfde jaar een aantal opzienbarende astronomische ontdekkingen deed.\nIn deze periode deed Galilei zijn ontdekkingen in de zuivere en toegepaste wetenschap, onder meer in de bewegingsleer (kinematica), de sterrenkunde en de sterkteleer van materialen. Daarnaast doceerde hij aan zijn studenten vernieuwende theorie\u00ebn, bijvoorbeeld in de natuurkunde, waarbij hij doceerde dat de valversnelling, in tegenstelling tot Aristoteles' idee\u00ebn, onafhankelijk is van de massa. Ook begon hij te twijfelen aan de leer van Ptolemeus, en verdedigde hij in plaats daarvan de leer van Copernicus.\nSamenwonen en kinderen.\nHoewel hij katholiek was, leefde Galilei ongetrouwd samen met Marina Gamba, en leefde daarmee in de ogen van de Katholieke Kerk in zonde. Ze kregen twee dochters en een zoon. De dochters werden vanwege hun onwettige geboorte - niemand zou hen willen trouwen - naar het klooster San Matteo in Arcetri gestuurd. Vanuit het klooster was Maria Celeste, de oudste dochter, een bron van steun voor haar vader.\nPublicaties en conflict met de Kerk.\nIn 1610 publiceerde Galilei zijn waarnemingen van de maan, de sterrenhemel, de Melkweg en de manen van Jupiter, allemaal gedaan met behulp van zijn telescoop, in zijn Sidereus Nuncius (Sterrenbode). Het jaar daarop kwam Galilei naar Rome om aan de jezu\u00efeten van het Collegio Romano de telescoop te demonstreren. Hij werd toen ook lid van de Accademia dei Lincei.\nVanaf 1612 ontstond er verzet tegen Galilei's bewijzen voor een copernicaans, heliocentrisch wereldbeeld, dat niet in overeenstemming was met de opvatting van de Kerk dat de aarde het centrum van het heelal was. Galilei kwam weer naar Rome, ditmaal om zich te verdedigen. Kardinaal Bellarmino, die Galilei genegen was, vermaande Galilei op last van paus Paulus V in 1616 de copernicaanse theorie niet meer in het openbaar te verdedigen. In 1622 schreef Galilei zijn tweede boek, \"Il saggiatore\", dat werd goedgekeurd en uitgegeven in 1623.\nAl in de vroegchristelijke periode werd de metafoor van het boek van de natuur gehanteerd. Dit was een opvatting die de natuur ziet als een boek dat - naast de Bijbel \u2013 gelezen kan worden als een bron van godskennis. Vanaf Augustinus lag een nadruk op het belang dat op deze wijze ook ongeletterden tot die godskennis konden komen. In \"Il saggiatore\" breekt Galilei met de augustijnse traditie van de vijfde eeuw dat het boek van de natuur door iedereen gelezen kan worden, ook door ongeletterden. \"Het boek kan niet begrepen worden als men niet eerst de taal en de letters leert waarin het geschreven is. Het boek is geschreven in de taal van de wiskunde en zijn letters zijn driehoeken, cirkels en andere geometrische figuren en zonder die kennis is het menselijk onmogelijk ook maar een enkel woord [van het boek] te begrijpen\".\nIn 1630 vroeg Galilei in Rome toestemming om zijn \"Dialogo\" uit te geven. Nadat aan de eis tot het aanbrengen van enkele wijzigingen was voldaan, kreeg het boek het imprimatur en werd het uitgegeven in Florence in 1632. In oktober 1632 werd Galilei echter alsnog opgeroepen om te verschijnen voor de kerkelijke rechtbank in Rome om zich te verantwoorden voor de uitgave van de \"Dialogo\". Zie hierover verder onder Conflict met de Katholieke Kerk.\nDe \"Discorsi\" en overlijden.\nTijdens zijn huisarrest verbleef hij eerst vijf maanden in de woning van de aartsbisschop van Siena. Deze was een overtuigd aanhanger van Galilei en steunde hem overal waar nodig.\nIn december 1633 mocht Galilei dan eindelijk terug naar zijn villa in Arcetri, waar hem het verbod werd opgelegd ook maar iets te doceren. Volgens het oordeel moest hij drie jaar lang elke week de zeven boetpsalmen bidden. Zijn dochter Suor Celeste nam deze opgave, zolang ze nog in leven was, over. Zijn sociale contacten werden ook aan banden gelegd. Toch mocht hij nog zijn dochter in het klooster San Matteo bezoeken en enkele onderzoeken uitvoeren (maar niet naar onderwerpen die gerelateerd waren aan het heliocentrisme).\nNa een tijdje werd zijn huisarrest minder streng. Hij mocht brieven schrijven naar vrienden en geleerden en kon soms zelfs bezoek ontvangen. Onder andere Thomas Hobbes en John Milton bezochten hem en vanaf 1641 ook zijn voormalige leerling Benedetto Castelli.\nTerwijl Galilei onder huisarrest stond, slaagde hij erin een belangrijk boek naar de Nederlanden te laten smokkelen: \"Discorsi e Dimostrazioni Matematiche, intorno a due nuove scienze\" (gesprekken en wiskundige bewijzen aangaande twee nieuwe wetenschappen). Hierin verdedigde hij zijn nieuwe inzichten. Dezelfde personen van de \"Dialogo\" van 1632 keerden erin terug. Het werd in 1638 in Leiden gepubliceerd. De twee \"nieuwe\" wetenschappen zijn materiaalkunde en kinematica.\nGalilei overleed op 8 januari 1642. De groothertog van Toscane, Ferdinando II, wenste hem te begraven in het voornaamste deel van de Basilica di Santa Croce in Florence, naast de tombes van zijn vader en andere voorouders, en een marmeren mausoleum te zijner ere op te trekken. Deze plannen werden echter geschrapt, nadat paus Urbanus VIII en diens neef, kardinaal Francesco Barberini, hiertegen hadden geprotesteerd. Hij werd in plaats daarvan begraven in een kleine kamer naast de novicenkapel aan het eind van een gang naar de sacristie van het zuidelijke transept van de basilica. In 1737 werden de stoffelijke resten van Galilei opgegraven en herbegraven in het voornaamste deel van de basilica nadat er een fraai grafmonument te zijner ere was opgetrokken. Bij de opgraving werd om onduidelijke redenen de middelvinger van zijn rechterhand afgehakt. Dit relikwie is te bezichtigen in het Museo di Storia della Scienza, ook in Florence.\nSterrenkunde.\nPionier van de telescoop.\nVoordat Galilei de telescoop gebruikte voor zijn astronomische waarnemingen had hij deze in ongeveer augustus 1609 voor de Doge van Veneti\u00eb gedemonstreerd voor oorlogsgebruik. Anders dan men vooral in Itali\u00eb nog wel beweert, had Galilei de telescoop niet uitgevonden: hij bracht de Hollandse kijker op de markt. Dit vroege type telescoop was omstreeks 1608 in Middelburg uitgevonden door Lippershey of Sacharias Jansen.\nGalilei verbeterde in 1609 de telescoop. Lange tijd dacht men dat hij de telescoop ook als eerste voor astronomische waarnemingen gebruikte maar die eer gaat naar Thomas Harriot. Het was een tijd waarin meerdere wetenschappers vol verwachting de telescoop naar de nachthemel richtten: behalve Galilei en Harriot ook William Lower, Simon Marius, Johannes Fabricius, Odo van Maelcote, Giovanni Paolo Lembo en Christoph Scheiner. Galilei was in maart 1610 de eerste om te publiceren. In \"Sidereus nuncius\", in het Nederlands de \"Sterrenbode\", beschreef hij zijn waarnemingen. De maan was niet mooi gaaf, zoals men altijd beweerd had, maar vertoonde reli\u00ebf. Anders dan Harriot zag Galilei niet gewoon vlekken, maar besefte hij dankzij zijn artistieke vaardigheid in chiaroscuro dat het om schaduwen ging. Hij had de kraters gevonden. Verder observeerde hij dat de Melkweg een verzameling sterren was en dat rond Jupiter vier heldere manen draaiden: Io, Europa, Ganymedes en Callisto. Hij nam ook de schijngestalten van de planeet Venus waar.\nEnige maanden later richtte hij de kijker op Saturnus en merkte \"iets\" op aan beide zijden van deze planeet. Hij dacht dat Saturnus twee manen had maar omdat hij er niet zeker van was wat hij precies gezien had, verpakte hij zijn waarneming in een anagram. Pas Christiaan Huygens concludeerde in 1656 dat wat Galilei gezien had een ringenstelsel moest zijn.\nDe kraters op de maan en de zonnevlekken, die hij later ontdekte, waren in strijd met de leer van Aristoteles over de volmaaktheid van de objecten aan de hemel. Galilei had een verschil van mening met de jezu\u00efeten uit Z\u00fcrich over wie de zonnevlekken het eerst had ontdekt. Die eer komt aan de jezu\u00efeten toe.\nBewijs voor Copernicus' heliocentrisch systeem.\nGalilei wordt beschouwd als de vader van de moderne astronomie. Op grond van de waarnemingen van Jupiters manen en vooral Venus' fasen kwam Galilei tot de conclusie dat de Zon in het midden van het zonnestelsel staat. Jupiters manen draaien niet om de aarde, maar er werd gedacht dat alles om de aarde draaide. Eerder dacht iedereen, op grond van wat men zag en op grond van de geschriften van Plato, Aristoteles en later Ptolemaeus, dat de aarde in het middelpunt van het gehele universum stond, en dat de zon, de planeten en alle sterren om de aarde heen draaiden. Dit was ook de opvatting van de Kerk. Galilei's interpretatie van zijn eigen waarnemingen was in strijd met het toen gangbare geocentrische model van Ptolemaeus, terwijl ze de heliocentrische theorie van Nicolaas Copernicus ondersteunde. Echt bewijzen kon hij de beweging van de aarde om de zon echter niet, omdat daarvoor de waarneming van de parallax van de sterren nodig is.\nConflict met de Katholieke Kerk.\nNa een aantal jaren kwam Galilei dan ook in conflict met de Kerk, hoewel hij zelf volhield dat zijn werk slechts een zuiver theoretische beschrijving inhield, en niet in conflict was met de godsdienst, die hijzelf ook aanhing. Hij meende juist te laten zien hoe doordacht het door God geschapene in elkaar zat.\nHoewel de Kerk in de middeleeuwen de stichting van onafhankelijke universiteiten had geaccordeerd om zo wetenschappelijke ontdekkingen te stimuleren, kon er toch een conflict met Galilei ontstaan. Op de universiteiten bestond al langere tijd een levendige discussie over het geocentrische model. Na Copernicus had de theoloog Paolo Antonio Foscarini gepleit voor een heliocentrisch model, waarbij werd aangegeven dat dit model niet tegen de Bijbel inging. Ook Kepler had in 1597 het heliocentrische model als juist geopperd. De offici\u00eble katholieke leer die door het Concilie van Trente in 1563 was geformuleerd, was dat de Bijbel uitsluitend in aangelegenheden van geloof of moraal onfeilbaar was. Ze deed geen uitspraken op het gebied van wetenschap.\nToch werd het werk van Galilei twee keer onderzocht door de Inquisitie. Het eerste onderzoek vond plaats door kardinaal Bellarminus in 1616. Deze hield vast aan een letterlijke uitleg van de Bijbel. Volgens Prediker 1:5 zou de zon wel degelijk op en onder gaan. Hij vond dat het Concilie van Trente te veel ruimte liet voor een figuurlijke uitleg. Hij gaf Galilei eerst het advies om het Copernicanisme als een hypothese te brengen. Galilei werd verzekerd dat de inquisitie geen verdere actie zou nemen. Later werd het een offici\u00eble waarschuwing met een verbod om zijn opvattingen aangaande het heliocentrisme in het openbaar te verdedigen. In 1616 werd tevens het boek van Foscarini verboden en dat van Copernicus zou nader worden bekeken. In 1620 kwam de Congregatie van de Index met 10 correcties op het boek van Copernicus. Die hielden in dat het wereldbeeld werd gepresenteerd als een set van wiskundige hypothesen. Het boek mocht verder gewoon verkocht worden, met de correcties op een speciaal inlegvel.\nGalilei hield zich een tijdje aan de waarschuwing. Een paar jaar later probeerde hij zich toch weer te mengen in de discussie aangaande het heliocentrisme contra het geocentrisme, via een student van hem. Pas vijf jaar later schreef hij weer een boek onder eigen naam, \"Il saggiatore\", de analyticus. Hierin beschouwde hij op een voor die tijd ongebruikelijke, bijna cynische, wijze de manier waarop wetenschap werd bedreven. Galilei droeg dit boek op aan zijn goede vriend Maffeo kardinaal Barberini, de toenmalige paus Urbanus VIII. Als teken hiervan plaatste hij het familiewapen van de Barberini\u2019s, een schild met drie bijen, bovenaan de titelpagina van het werk (zie eerste afbeelding rechts).\nEen jaar later, in 1624, ging Galilei weer naar Rome en sprak daar met paus Urbanus over zijn werk, onder meer over zijn theorie over de getijden, die volgens hem ook zouden duiden op een bewegende aarde. Paus Urbanus gaf Galilei toestemming om een boek te schrijven over de heliocentrische theorie zolang hij het maar als een theoretische mogelijkheid beschouwde en niet als een bewezen feit. \"Dialogo sopra i due massimi sistemi del mondo, tolemaico e copernicano\" is het boek waar Galilei vanaf 1624 aan gewerkt heeft. Hij voltooide het in 1632. Het boek had eerst een andere titel, \"Dialogo sul flusso e il reflusso del mare\" (Dialoog over de getijden), maar die werd door de Inquisitie afgekeurd. Galilei kreeg opdracht om alle verwijzingen naar de getijden uit de titel en van de frontispies (zie tweede afbeelding rechts) te verwijderen. Dat was omdat hij eerder met zijn getijdentheorie had willen aantonen dat de aarde om de zon draaide. Het boek ontving al snel het imprimatur, de benodigde toestemming om het te laten drukken. Galilei wist dit slim te verkrijgen door in het voorwoord op te nemen dat al het volgende puur hypothetisch was.\nIn dit boek behandelt Galilei de twee tot dan bekende modellen over de ordening van het heelal. Hij schreef echter niets over het inmiddels bekend geworden model van Brahe of Keplers \"Astronomia Nova\" (1609) en \"Tabulae Rudolphinae\" (1627). Evenmin schrijft hij iets over de baan van de aarde, waarvan Kepler al had berekend dat die de vorm van een ellips had. Galilei ging uit van een cirkelvormige baan. Het boek van Galilei was geen \"state of the art wetenschap\", maar blonk uit door zijn leesbaarheid. Het was geschreven in het Italiaans, terwijl wetenschappelijke werken in die tijd meestal in het Latijn werden uitgegeven. Het boek bestond uit vier dialogen tussen drie personen, Salviati, Sagredo en Simplicio. Salviati verdedigde het copernicaanse standpunt terwijl Simplicio het ptoleme\u00efsche standpunt verwoordde. Galilei schreef het boek echter zo dat duidelijk naar voren kwam dat de copernicaanse theorie de enige logische was en dat de ptoleme\u00efsche theorie onjuist moest zijn. Hij sloot het boek af met een dialoog over de getijden, die aan zouden moeten tonen dat de aarde wel degelijk bewoog. Aan het eind van die dialoog legde hij Simplicio enkele opmerkingen van de paus in de mond. In feite werd daarmee de paus belachelijk gemaakt. Die werd vereenzelvigd met Simplicio, degene die de discussie overtuigend verloor. Hoewel de paus een vriend was, was hij woedend na het lezen van het boek. De paus moest een krachtige indruk maken en kon niet met zich laten sollen, vanwege alle spanningen met de protestanten. Hierdoor kon hij niet anders dan opnieuw een onderzoek naar Galilei te laten instellen.\nIn 1633 was Galilei al een oude man van 69 jaar. Men zegt dat hij na het vernemen van het vonnis, levenslang huisarrest, de woorden \"Eppur si muove!\" (\"En toch beweegt zij!\" - namelijk de aarde om de zon) heeft geroepen. Deze uitspraak is echter apocrief en werd niet door een tijdgenoot opgetekend. Copernicus had het idee van een heliocentrisch zonnestelsel al volledig uitgewerkt in zijn \"De revolutionibus orbium coelestium\" maar met de publicatie ervan gewacht tot vlak voor zijn dood, in 1543, nadat Georg Joachim Rheticus er in 1539 in zijn \"Narratio prima\" al een voorproefje van had gegeven. Copernicus' werk werd door wetenschappers wel gelezen maar trok pas de aandacht van het Vaticaan toen Galilei ernaar begon te verwijzen. Kepler had met zijn drie wetten al een belangrijke theoretische basis gelegd voor het heliocentrisch denken. Het heliocentrische wereldbeeld werd vijftig jaar later door Isaac Newton verder aannemelijk gemaakt.\nRehabilitatie door de Katholieke Kerk.\nIn oktober 1992 sprak paus Johannes Paulus II een excuus uit, waarmee Galilei's naam werd gezuiverd en Galilei erkend werd als gelovig mens. Reeds lang voor die tijd was men er in kerkelijke kringen van overtuigd dat Galilei een betreurenswaardige behandeling had gekregen.\nIn 2008 waren er in het Vaticaan plannen om de rehabilitatie van Galilei kracht bij te zetten door een beeld van hem binnen de muren van Vaticaanstad te plaatsen. Paus Benedictus XVI prees dat jaar ook Galilei's grote bijdrage aan de sterrenkunde.\nVisie van de moderne wetenschap.\nHet middelpunt van het zonnestelsel is het zwaartepunt van alle hemellichamen die deel uitmaken van het zonnestelsel. Aangezien de zon voor 99,86% bijdraagt aan de massa van het zonnestelsel, ligt het middelpunt zeer dicht bij het zwaartepunt van de zon.\nWat betreft het heelal laat de moderne wetenschap vandaag de dag toe ieder willekeurig punt als middelpunt te kiezen, zij het niet in de betekenis van punt waar al het andere omheen draait. De algemene relativiteitstheorie stelt dat alle fysische processen in een willekeurig referentiestelsel intern consistent kunnen worden beschreven en verklaard.\nNoch het geocentrisme, noch het heliocentrisme levert de eenvoudigste met alle waarnemingen overeenstemmende beschrijving van het heelal op, zie moderne opvattingen over geocentrisme en heliocentrisme.\nNatuurkunde.\nGalilei legde de grondslag voor de experimentele natuurkunde. Zijn bijdragen zijn onder meer:\nWiskunde.\nVoor zijn dynamica greep Galilei terug op idee\u00ebn van Oresme, zoals het snelheid-tijddiagram. Galilei's behandeling van de kogelbaan met de ontbinding in constante horizontale en eenparig versnelde verticale beweging was nieuw. Hij voerde infinitesimale grootheden van hogere orde in. Zijn leerling Cavalieri zette dit werk voort.\nGalilei produceerde \u00e9\u00e9n originele bijdrage aan de wiskunde: Galilei's paradox, waarin hij stelt dat er net zoveel perfecte kwadraatgetallen zijn als er gehele getallen zijn, hoewel de meeste getallen zelf geen perfecte kwadraatgetallen zijn.\nWerken.\nAnagrammen.\nGalilei aarzelde soms om een ontdekking te publiceren. Hij liep het risico niet serieus genomen te worden als naderhand bleek dat hij het verkeerd had gezien. Aan de andere kant wilde hij niet het risico lopen dat een andere ontdekker er eerder mee zou komen.\nDaarom publiceerde hij zijn ontdekkingen als anagram, door de letters van een zin door elkaar te gooien. Hij kon dan achteraf, door de oplossing van het anagram te geven, aantonen dat hij de eerste ontdekker was.\nDe astronoom Johannes Kepler trachtte de anagrammen op te lossen. Opmerkelijk is dat hij twee keer een onjuiste oplossing vond en dus onjuist concludeerde wat Galilei gezien had. Beide keren beschreef de onjuiste oplossing echter iets wat werkelijk bestond, maar pas later werd ontdekt.\nDe ring van Saturnus.\nToen Galilei twee raadselachtige vlekjes aan weerszijden van Saturnus zag, waarvan later bleek dat het een ring zou zijn, schreef hij het anagram:\nSMAISMRMILMEPOETALEVMIBVNENVGTTAVIRAS\naan de Toscaanse ambassadeur in Praag en aan Johannes Kepler.\nKepler trachtte het probleem op te lossen en vond:\nSalve umbistineum geminatum Martia proles (Heil, stralende tweelingzoons van Mars),\nwaaruit hij concludeerde dat Galilei twee manen bij Mars had gezien. Dat was toepasselijk, want de god Mars heeft inderdaad tweelingzoons (Romulus en Remus). Nu bleek meer dan twee eeuwen later dat de planeet Mars werkelijk twee maantjes heeft, maar die waren buiten bereik van Galilei's telescoop. De juiste oplossing was:\nAltissimum planetam tergeminum observavi (Ik heb de hoogste planeet (Saturnus) drievoudig gezien)\nDe schijngestalten van Venus.\nEen maand later ontdekte Galilei de schijngestalten van Venus. Hij zond het bericht:\nHaec immatura a me jam frustra leguntur o.y. (Deze zijn nu te jong om door mij gelezen te worden (letters o en y bleven over.))\naan Giuliano de' Medici.\nKepler herordende de letters en vond:\nMacula rufa in Jove est gyratur mathemarum (Een rode vlek op Jupiter draait mathematisch rond).\nInderdaad heeft Jupiter een rode vlek, maar die werd pas twee maanden later gezien. De juiste oplossing was:\nCynthiae figuras aemulatur mater Amorum (De moeder van Amor (dus Venus) imiteert de vormen van Cynthia (dus de maan)).\nOpgemerkt wordt dat Galilei in geen van zijn anagrammen een hemellichaam bij de naam noemde, ongetwijfeld om het ontraadselen te bemoeilijken."}
{"id": "6465", "revid": "3", "url": "https://nl.wikipedia.org/wiki?curid=6465", "title": "Galilei", "text": ""}
{"id": "6466", "revid": "3", "url": "https://nl.wikipedia.org/wiki?curid=6466", "title": "Belgische euro munten", "text": ""}
{"id": "6467", "revid": "649051", "url": "https://nl.wikipedia.org/wiki?curid=6467", "title": "Nicolaas Copernicus", "text": "Nicolaas Copernicus (Pools: \"Miko\u0142aj Kopernik\"; Duits: \"Niklas Koppernigk\", \"Kopernikus\"; Latijn: \"Nicolaus Copernicus\"; Thorn (Pools: Toru\u0144), 19 februari 1473 \u2013 Frauenburg (Pools: Frombork) in regio Ermland (Pools: Warmia), Pruisen 24 mei 1543) was een wiskundige en astronoom die een heliocentrisch model van het universum opstelde waarbij de zon, in plaats van de aarde, in het centrum van de toen bekende planeten en vaste sterren werd geplaatst.\nDe uitgave van Copernicus' boek, De revolutionibus orbium coelestium (\"Over de omwentelingen van de hemellichamen\"), net voor zijn dood in 1543, wordt beschouwd als een belangrijk moment in de wetenschapsgeschiedenis. Hiermee begon de Copernicaanse revolutie; het boek droeg bijzonder veel bij aan de wetenschappelijke revolutie.\nCopernicus werd geboren en stierf in Koninklijk Pruisen, een autonome staat geregeerd in personele unie door de Poolse koning sinds 1466. Copernicus had een doctoraat in canoniek recht en was daarnaast een arts, polyglot, geleerde van de klassieke oudheid, vertaler, gouverneur, diplomaat en econoom, echter allemaal zonder diploma. In 1517 bedacht hij een kwantiteitstheorie, een belangrijk concept in de moderne economie, nog v\u00f3\u00f3r Gresham een versie van de wet van Gresham formuleerde in 1519.\nHet in 1996 ontdekte chemisch element copernicium is naar hem genoemd.\nLeven en werk.\nGeboorte en nationaliteit.\nHij werd geboren als Niklas Koppernigk in de stad Thorn (Pools: Toru\u0144). Deze Hanzestad aan de oevers van de Weichsel (Pools: Wis\u0142a) had vele Poolse en Duitse inwoners, maar stond onder Pools gezag. In het sinds 1440 respectievelijk 1466 Pools-koninklijk deel van Pruisen, daarna tot 1772, waarna het als de provincie West-Pruisen Pruisisch (Duits) werd. Na 1918 kwam het opnieuw onder Pools gezag. \nZoals in die tijd gebruikelijk onder geleerden (men schreef immers ook in het Latijn), gaf hij zichzelf een gelatiniseerde vorm van zijn naam: Nicolaus Copernicus. Hoewel hij onder de opvoeding van zijn oom Lucas von Watzenrode Duitstalig opgroeide, beheerste hij als volwassene ook Pools, Latijn, Grieks en Italiaans. Hij wordt vandaag de dag veelal beschouwd als een Pool, niet het minst door Poolse nationalisten. Reeds sinds de 18e eeuw wordt daarover getwist. Volgens sommigen was hij strikt genomen Pool noch Duitser, maar werd hij geboren als burger van Thorn (Toru\u0144) en stierf hij als burger van het bisdom Ermland, een enclave in het latere Oost-Pruisen. Dat was het grondgebied waarop zich meerdere oorlogen afspeelden. Oorspronkelijk was het deel van de Staat van de Duitse Ridders. 1454 en 1466 werd er de Dertienjarige Oorlog uitgevochten tussen de Pruisische Bond, het Koninkrijk Polen en de Staat van de Duitse Ridders (Duitse Orde). Deze oorlog eindigde met de Tweede Vrede van Toru\u0144, waarbij het westelijk deel van de Duitse Orde-staat en Ermland als 'Koninklijk Pruisen', en Danzig, Elbing en Thorn (Toru\u0144) als vrije steden onder het beschermheerschap kwamen van de Poolse koning.\nJeugd.\nZijn vader (Miko\u0142aj (Niklas) Koppernigk, de Oudere), een rijke koperhandelaar (vgl. koper en Nederduits: \"Kopper\") afkomstig uit een koopmansfamilie uit Krakau, stierf in 1483 toen Copernicus tien jaar was. De grootvader van vaderskant was afkomstig uit de omtrek van Frankenstein in Silezi\u00eb (tegenwoordig Z\u0105bkowice \u015al\u0105skie). Van de moeder van Copernicus, Barbara von Watzenrode, is weinig bekend, behalve dat ze uit de oude Pruisische adel kwam. Blijkbaar overleed zij eerder dan haar echtgenoot. In ieder geval nam haar broer, Lucas von Watzenrode, een kanunnik en later prins-bisschop van het aartsbisdom van Ermland, de opvoeding van de jonge Nicolaas op zich. De positie van zijn oom hielp Copernicus in zijn kerkelijke carri\u00e8re, zodat hij tijd overhield voor zijn hobby: sterrenkunde.\nOpleiding.\nIn 1491 schreef Copernicus zich in aan de universiteit van Krakau, waar hij theologie, klassieke talen en astrologie/ astronomie (destijds nauwer verweven dan vandaag de dag) studeerde. Eind 1496 ging hij na een kort verblijf in Thorn naar Itali\u00eb. Daar studeerde hij kerkelijk en burgerlijk recht aan de Universiteit van Bologna. Hij leerde daar Domenico Maria Novara da Ferrara kennen, een hoogleraar wiskunde en astronomie, bij wie hij een kamer huurde. Hij assisteerde hem bij zijn onderzoek en deed zijn eerste waarnemingen. Naast zijn hoofdstudie rechten legde Copernicus zich toe op de wiskunde en astronomie. In 1497 werd Copernicus op voordracht van zijn oom aangesteld als kanunnik bij de Maria-Hemelvaartkathedraal van Frauenburg (voorheen Oost-Pruisen, sinds 1945 \"Frombork\" in Polen), een sinecure die zijn financi\u00eble situatie aanzienlijk verbeterde en waarvoor hij geen tegenprestatie hoefde te leveren.\nNa een jaar in Rome les te hebben gegeven in de wiskunde en de astronomie keerde Copernicus, zonder zijn studies voltooid te hebben, terug naar Frauenburg, en nam hij zijn plaats als koorheer (kanunnik) in. Maar omdat hij zijn studie nog niet voltooid had, kreeg hij toestemming van zijn oom om terug te keren naar Itali\u00eb om zijn studie te voltooien nadat hij officieel was ge\u00efnstalleerd als kanunnik medio 1501.\nDitmaal ging Copernicus niet naar Bologna, maar naar de Universiteit van Padua, omdat die een goede naam had op medisch gebied. Naast zijn medicijnenstudie legde Copernicus zich hier toe op de astrologie, wat gebruikelijk was in die tijd, gezien het feit dat de sterren door artsen nogal eens werden geraadpleegd om de ziekte te ontdekken enz. In 1503 promoveerde Copernicus uiteindelijk toch in de rechten aan de Universiteit van Ferrara. Na een verblijf van enkele maanden keerde hij naar Padua terug, maar zijn studie geneeskunde voltooide hij niet.\nRond 1505 keerde hij terug naar Frauenburg.\nGeestelijke.\nToen Copernicus in 1505 terugkeerde in Frauenburg diende hij zijn taken als kanunnik toch op zich te nemen. Hij diende onder meer als \"magister pistoriae\" (rentmeester), kanselier (hoofd van de administratie) en visitator van de landerijen. Maar wederom kreeg hij hiervan vrijstelling, om zijn oom als lijfarts te dienen. Dit betekende dat Copernicus \"de facto\" zijn persoonlijk secretaris werd. In 1509 verscheen zijn eerste publicatie, een Latijnse vertaling van een set Griekse gedichten van Theophylactus Simocatta. Na de dood van zijn oom in 1512 hervatte Copernicus zijn werkzaamheden als kanunnik, maar had nu wel veel tijd voor astronomische observaties, aangezien zijn vertrekken ook een astronomisch observatorium omvatten.\nIn 1514 bracht Copernicus een klein werkje uit waarin hij zijn visie op het heelal uiteenzette, met een zevental axioma's, waarop hij zijn conclusies zou baseren. Het handgeschreven boekje dat hij alleen onder zijn vrienden verspreidde (en dat zijn naam niet bevatte) handelt over onder meer het centrum van het heelal en de beweging van hemellichamen en de aarde. Omdat hij was uitgenodigd op het Vijfde Lateraans Concilie als expert op het gebied van astronomie (ter verbetering van de kalender), was destijds reeds bekend dat Copernicus kennis had van de beweging der hemellichamen. Zich bewust van het conservatieve verzet binnen de Kerk tegen theologisch incorrect geachte kosmologische opvattingen besloot hij niet daarheen te gaan, doch slechts per brief te antwoorden.\nDoor een oorlog tussen de Poolse koning en de toen nog klerikale Duitse Ridderorde die Oost-Pruisen bestuurde (waarin Ermland als een bijna-enclave was gelegen), was Copernicus gedurende enige tijd, tot ongeveer 1520, niet in staat zijn observaties voort te zetten. Hij kreeg de taak de administratie van de defensie van Frauenburg te organiseren. Tegelijkertijd nam hij deel aan (mislukte) vredesonderhandelingen. Toen in 1521 de vrede werd hersteld, werd Copernicus aangesteld om de herstelwerkzaamheden te leiden samen met zijn vriend Tiedemann Giese, ook een kanunnik in Frauenburg. Anders dan Giese bleef Copernicus een kanunnik en ontving nooit de priesterwijdingen, hoewel dit de wens was van zijn meerderen.\nAstronoom.\nNicolaas Copernicus wordt beschouwd als de grondlegger van de heliocentrische theorie, die stelt dat de zon in het midden van het zonnestelsel staat en dat de planeten eromheen draaien, dit in tegenstelling tot het destijds gebruikelijke geocentrische wereldbeeld, waarbij de aarde werd geacht het centrum van het heelal te vormen. Het geocentrisme was geformuleerd door Claudius Ptolemaeus in zijn Almagest, een werk waaraan in Europa lange tijd gezag was toegekend.\nCopernicus was niet de eerste die een heliocentrisch model presenteerde; in de Oudheid was Aristarchos van Samos tot dezelfde speculatie gekomen. In de 14e eeuw had de geleerde theoloog Oresmus keurig en duidelijk de afweging gemaakt tussen een bewegende aarde en een bewegend heelal en indrukwekkende bewijsvoeringen voor beide systemen gepresenteerd. Na afweging had hij gekozen voor een stilstaande aarde.\nCopernicus bleef de mening van Ptolemaeus toegedaan dat de planeten \"ideale\", dat wil zeggen eenparige cirkelbewegingen maken. Het copernicaanse model was conceptueel eenvoudiger dan dat van Ptolemaeus \u2013 de Equant (of vereffeningspunt), ingevoerd als rekenhulpmiddel door Ptolemaeus, was niet nodig \u2013 maar Copernicus' model bevatte 48 kleine epicykels \u2014 dit zijn correctieve hulpcirkels om de banen van de planeten in overeenstemming te brengen met de waarneming, waar Ptolemaeus er slechts 40 nodig had. Zolang men niet afzag van de cirkel ten voordele van de ellips bleven zowel het model van Copernicus als dat van Ptolemaeus gecompliceerd. De theorie werd pas rechtgezet door Johannes Kepler in zijn \"Astronomia Nova\" uit 1609.\nDe copernicaanse theorie rijmde niet met de gangbare fysica van Aristoteles, die observeerde dat alle dingen naar het centrum van de aarde vielen. Als de aarde rond de zon zou bewegen, werd de Aristotelische theorie erg gecompliceerd. De kunstgreep van Copernicus was te stellen dat aardse dingen naar de aarde toe vielen, dingen eigen aan de zon zouden naar de zon toe vallen, en dingen van Mars naar Mars toe \u2014 hij greep daarbij mogelijk terug naar Oresmus, die reeds had opgemerkt dat een dergelijke afwijking van Aristoteles nodig was om een bewegende aarde te rechtvaardigen. Pas in 1687 werd deze kunstgreep met de Gravitatiewet van Newton door een betere onderbouwing vervangen.\nCopernicus ging ervan uit dat alle sterren zich op enorme afstand van de aarde bevinden, ver buiten de baan van de planeten. Dat de parallax door de jaarlijkse gang van de aarde om de zon daardoor onmeetbaar klein zou zijn, was volgens de astronomen van toen een ongefundeerde kunstgreep. De eerste succesvolle meting van de parallax kwam er pas in 1838 door Friedrich Bessel.\nDe theorie impliceerde ook dat de planeten Venus en Mercurius schijngestalten of fasen moesten vertonen, hetgeen nog niet geobserveerd was (dat was pas mogelijk met een telescoop, waarvan de uitvinding nog 60 jaar op zich liet wachten). Galileo Galilei verbeterde de eerste telescopen en constateerde de fasen van Venus in 1610.\nIn gedrukte vorm werd zijn systeem pas gepubliceerd in de \"Narratio prima\" (1540) van Rheticus. Copernicus schreef in 1530 een omvangrijker manuscript, \"De revolutionibus orbium coelestium\" (Over de omlopen van de hemellichamen). Omdat deze theorie in tegenspraak was met de toenmalige wetenschappelijke opvattingen die het wereldbeeld verklaarden met de fysica van Aristoteles en Ptolemaeus en omdat hij bang was voor de terechte kritiek - het copernicaanse model vertoonde verschillende zwakheden (m\u00e9\u00e9r epicykels, het parallax-probleem, strijdigheid met de fysica, fasen van Venus) en nauwelijks voordelen - aarzelde Copernicus lang over publicatie van een theorie die meer problemen opwierp dan ze oploste. Pas na tussenkomst van de jonge astronoom Rheticus (Georg Joachim von Lauchen) uit Wittenberg stemde Copernicus in met de publicatie. Hij gaf een vriend zijn manuscript mee voor Rheticus, die het uiteindelijk in 1543 in Neurenberg liet drukken door de boekdrukker Johannes Petreius. Volgens de legende kreeg Copernicus het eerste exemplaar op zijn sterfbed overhandigd. De uitgever Osiander had er een voorwoord aan toegevoegd, met de strekking dat het heliocentrische wereldbeeld vooral moest worden gezien als een wiskundig model en niet als de realiteit.\nHet boek werd met groot interesse door de toenmalige beroemde astronomen gelezen en geannoteerd (Owen Gingerich vond exemplaren in alle betekenisvolle astronomische verzamelingen), maar wegens gebrek aan technische voordelen en door contradicties met waarnemingen en fysica terzijde gelegd. De theorie van Copernicus werd opgenomen in het handboek van de astronomie dat op verschillende universiteiten werd onderwezen. Christoph Clavius (1538-1612) nam daarin de wiskundige berekeningen van Copernicus op en ging uitvoerig in op het weerleggen van het theoretische model van Copernicus.\nDe onrust die het later heeft veroorzaakt binnen de Kerk kwam doordat Galileo Galilei een van de copernicaanse problemen opgelost had en hierdoor de onverdraagzaamheid van de Kerk opwekte. Om die reden werd het werk in 1616 op de Index geplaatst, in afwachting van correcties. In 1620 werd het in licht gewijzigde vorm vrijgegeven. Pas in 1835 werd het uit de index verwijderd.\nOverlijden.\nCopernicus overleed in 1543 op 70-jarige leeftijd in Frauenburg (thans: Frombork) in het Pools-Litouwse Gemenebest in het prinsbisdom Ermland (thans \"Warmia\", woiwodschap Ermland-Mazuri\u00eb, Polen) en werd in de kathedraal aldaar in een naamloos graf begraven.\nTegenwoordig is in de kathedraal en de bijgebouwen een museum over Copernicus gevestigd. Voor de ingang van het kasteel van Olsztyn (Duits: Allenstein) staat een bronzen standbeeld van Copernicus. In 2008 heeft men een schedel en beenderresten teruggevonden en met behulp van DNA-onderzoek op haren en een reconstructie, gemaakt door forensische experts, heeft men kunnen bewijzen dat het ging om het stoffelijk overschot van Copernicus. Op 22 mei 2010 zijn zijn resten herbegraven in de kathedraal van Copernicus' voormalige woonplaats Frombork.\nNationaliteit.\nDe nationaliteit van Copernicus geeft vanaf het opbloeiende nationalisme van de 19e eeuw tot op heden, steeds weer aanleiding tot polemieken. Zowel Polen als Duitsers maakten aanspraak op hem. Daarbij werden 19de-eeuwse nationale etiketten op hem geplakt die hij zelf niet herkend zou hebben. Copernicus werd in de 19de eeuw postuum tot een nationaal-Poolse held verheven. In ieder geval is duidelijk dat:\nHet land van de toen nog heidense Pruisen, werd in de 13e en 14e eeuw met goedkeuring van Rome geannexeerd, gekerstend en bestuurlijk georganiseerd door een ridderorde uit het Duitse Rijk: de Duitse Orde. De Pruisen gingen na heftige strijd uiteindelijk op in de bevolking van boeren en burgers die onder de Orde vooral uit de westelijke Hanzesteden en uit Westfalen, maar ook uit Friesland en Holland, werden aangetrokken als kolonisatoren. In het bijzonder naar Kulmerland trokken veel kolonisten uit Silezi\u00eb. Nadat 'Duitsers' en 'Pruisen' in elkaar waren opgegaan werd de naam van de laatsten de gemeenschappelijke naam voor de bevolking van dit gebied en deze naam ging na de Middeleeuwen over op alle onderdanen van het koninkrijk Pruisen. \nHun zoon Copernicus zou misschien Pool genoemd worden, hoewel zijn vader Niklaus (Miko\u0142aj) Koppernigk stamde uit een familie uit Frankenstein in Silezi\u00eb en de geboortestad van zijn zoon werd pas in 1466 bij het Poolse koninkrijk gevoegd. Na het eind van de Tweede Wereldoorlog en de Duitse bezetting van Polen in 1945, werd het gebruik van de naam \"Pruisen\", zowel in Polen als in Duitsland, afgeschaft.\nCopernicus' vaderstad Toru\u0144 werd in 1440 lid van de Pruisische Bond en maakte zich daarmee \u2013 na een periode van circa 200 jaar \u2013 los van de staat van de Duitse Orde (Duits: Ordensstaat) - om zich onder bescherming te stellen van de Poolse koning. Tevens werd verregaande stedelijke autonomie aan de stad toegekend.\nEven later moest de Ordensstaat Pruisen bij de tweede vrede van Thorn in 1466 haar westelijke helft \u2013 West-Pruisen \u2013 afstaan aan het Koninkrijk Polen en werd het als voorlopig autonome provincie Koninklijk Pruisen genoemd. De stad Toru\u0144 (Thorn) was nu, samen met de steden Gda\u0144sk en Elbl\u0105g, een van de drie steden, die de status van Poolse Rijksstad kregen, met een eigen vertegenwoordiging in de Sejm (het Poolse parlement). Op grond van hun autonomie voerden zij, de Lutherse Reformatie door. Het Ermland bleef echter als katholiek bisdom een enclave die onder direct koninklijk gezag viel en rooms-katholiek bleef. Deze religieuze tegenstellingen ontwikkelden zich overigens pas aan het einde van Copernicus' leven. Hijzelf volgde als geleerde de voorgeschreven traditionele kerkelijke carri\u00e8re in de Rooms-Katholieke Kerk, in het Bisdom Ermland (Pools: Warmia).\nToru\u0144 (Thorn) viel tijdens de geboorte van Copernicus dus onder de Poolse kroon, wat de bewoners echter nog geenszins in moderne zin tot \"Pool\" maakte. De nationale staat en het nationaliteitsbegrip hadden ten tijde van Copernicus een andere betekenis dan zij in de moderne tijd en met name na 1789 kregen. Men was onderdaan van een vorst, die door huwelijk, erfenis, oorlog of anderszins landsdelen verkreeg of verloor, zonder dat dit het besef van etniciteit of nationaliteit van de bewoners van de betreffende gebieden direct veranderde of zelfs maar be\u00efnvloedde.\nDe wetenschappelijke geschriften van Copernicus zijn grotendeels in het Latijn, zijn zakelijke en persoonlijke correspondentie is grotendeels in het Duits geschreven. Schriftelijke getuigenissen van Copernicus' hand in het Pools zijn niet bekend. Op basis van de beschikbare feiten lijkt geen verdergaande duiding voor de nationaliteit of etniciteit van Copernicus mogelijk te zijn. Vooral het begrip nationaliteit had in de 16de eeuw een geheel andere betekenis dan de tegenwoordige die pas in de 19de eeuw is ontstaan. In het recent weer oplevende Poolse nationalisme is Copernicus een nationale Poolse held en mag zijn Poolse nationaliteit niet ter discussie gesteld worden. \nWe kunnen hem echter op feitelijke gronden niet anders dan een Duitstalige Europeaan noemen die zich een trouw onderdaan van de koning van Polen achtte.\nControverse.\nDe Katholieke Kerk nam aanvankelijk geen stelling voor of tegen Copernicus, omdat de theorie als een wiskundige fictie werd beschouwd, mede vanwege het voorwoord van Osiander. Dat wil niet zeggen dat de aangevoerde argumenten door de Kerk aanvaard werden.\nTheologische oppositie tegen de theorie van Copernicus van kerkelijke zijde kwam van protestantse theologen (onder wie Maarten Luther) die zijn theorie niet in overeenstemming bevonden met de Bijbel.\nToen Galileo Galilei (1564-1642) de denkbeelden van Copernicus later ging onderbouwen en verbreiden, met onder meer zijn waarnemingen van de schijngestalten van Venus als bewijs, kwam Galilei in conflict met de Katholieke Kerk, die in 1616 reageerde door het werk van Copernicus op de Index te plaatsen. Het verbod van 1616 zou later bij de publicatie van de Index in 1758 tijdens het pontificaat van Paus Benedictus XIV worden opgeheven.\nIn de zeventiende eeuw staafden de waarnemingen en wetten van Johannes Kepler en de zwaartekrachttheorie van Isaac Newton het copernicaanse wereldbeeld observationeel en theoretisch.\nPublicaties.\nHet originele manuscript dat Copernicus ten tijde van zijn overlijden bezat, kwam in bezit van zijn vriend en pleitbezorger G.W. Rheticus. Nadien is het via vele omzwervingen in de huisbibliotheek van de adellijke familie Von Nostitz te Praag gekomen. In 1945 werd het door de Praagse autoriteiten geconfisqueerd. Onder het communistische bewind heeft de Tsjecho-Slowaakse republiek het manuscript aan buurland Polen geschonken. Het manuscript bevindt zich sindsdien in de universiteitsbibliotheek van Krakau.\nLiteratuur.\nOwen Gingerich: Het boek dat niemand las. In het voetspoor van Nicolaus Copernicus. Anbo, 2004. "}
{"id": "6470", "revid": "156131", "url": "https://nl.wikipedia.org/wiki?curid=6470", "title": "Nikolaus Copernicus", "text": ""}
{"id": "6471", "revid": "583675", "url": "https://nl.wikipedia.org/wiki?curid=6471", "title": "Copernicus", "text": ""}
{"id": "6472", "revid": "1178393", "url": "https://nl.wikipedia.org/wiki?curid=6472", "title": "Frombork (stad)", "text": "Frombork (Duits: \"Frauenburg\") is een stad in de Poolse provincie Ermland-Mazuri\u00eb op een heuvel aan het Wislahaf, die grote cultuurhistorische betekenis heeft. De haven is een uitvalsbasis voor de vissersvloot en heeft een kleine kade voor jachten. Het is een halte voor passagiersschepen die op de Wis\u0142a (rivier)-lagune varen. \nGeschiedenis.\nFrombork werd gesticht door de Duitse Orde en droeg destijds de naam \"Frauenburg\", waarvan de tegenwoordig Poolse naam is afgeleid. In 1310 kreeg het stadsrechten van bisschop Eberhard von Neisse. Van 1466 tot 1772 was het stadje Pools, waarna het tot 1945 tot Oost-Pruisen behoorde. In de Tweede Wereldoorlog leed Frombork zware schade.\nBezienswaardigheden.\nPronkstuk van de stad is de kathedrale basiliek van Maria-Hemelvaart en Sint-Andreas, een belangrijke vertegenwoordiger van de baksteengotiek, die tussen 1329 en 1388 werd gebouwd. In deze kerk werd in 1543 Nicolaas Copernicus begraven, die een groot deel van zijn leven in Frauenburg woonde. In mei 2010 kreeg hij een ereplaatsje in de kathedraal van Frombork. In Frombork is zijn observatorium nog te zien."}
{"id": "6475", "revid": "47346", "url": "https://nl.wikipedia.org/wiki?curid=6475", "title": "Ernstvuurwerk", "text": "Ernstvuurwerk is in Nederland de verzamelnaam voor pyrotechnische middelen voor serieus gebruik, zoals noodsignalen, verlichting en dergelijke. Dit in tegenstelling tot het voor vermaak bestemde lustvuurwerk of kunstvuurwerk, dat in het algemeen spraakgebruik \"vuurwerk\" wordt genoemd, zonder verdere toevoeging.\nEen voorbeeld van ernstvuurwerk zijn de lichtgevende signaalkogels die kunnen worden afgeschoten om de aandacht te trekken, of om de positie van een persoon of voertuig aan te geven.\nDe personen die tijdens het huwelijk van Prinses Beatrix en Prins Claus op 10 maart 1966 een rookbom gooiden, werd het onbevoegd afsteken van ernstvuurwerk ten laste gelegd.\n\"Ernstvuurwerk\" is ook de titel van de tweede verhalenbundel\nvan de Nederlandse schrijver F.B. Hotz."}
{"id": "6476", "revid": "154519", "url": "https://nl.wikipedia.org/wiki?curid=6476", "title": "Edwin Hubble", "text": "Edwin Powell Hubble (Marshfield, 20 november 1889 \u2013 San Marino (Californi\u00eb), 28 september 1953) was een Amerikaans astronoom en kosmoloog. Hubble kon in 1923 aantonen dat de waargenomen 'nevels' afzonderlijke sterrenstelsels waren, waarmee bewezen werd dat het heelal veel groter was dan aanvankelijk gedacht. Een van zijn belangrijkste ontdekkingen (1929) was dat er een verband bestond tussen de roodverschuiving van verre sterrenstelsels en hun afstand tot de aarde. Hiermee werd de theorie aannemelijk gemaakt dat het heelal uitdijde. Georges Lema\u00eetre had dit verband al in 1927 gepubliceerd, maar Hubble was hier aanvankelijk niet van op de hoogte.\nLevensloop.\nHubble werd geboren als zoon van John Powell Hubble (een verzekeringsdirecteur) en Virginia Lee James, in Marshfield in de staat Missouri en wijdde zich gedurende zijn studie aan de Universiteit van Chicago vooral aan wiskunde en astronomie. Hij was meer bekend om zijn sportieve prestaties \u2013 record hoogspringen van Illinois \u2013 dan als intellectueel. Hij haalde een bachelordiploma in 1910. De daaropvolgende drie jaar bracht hij met een Rhodesbeurs door in Oxford (Engeland), waar hij rechten en Spaans studeerde en een M.A. (Master of Arts) diploma ontving. De rest van zijn leven bleef hij zich als een Engelsman gedragen, soms tot ergernis van Amerikaanse collega's.\nHij keerde terug naar de VS waar hij leraar werd, basketbaltrainer en advocaat. Hij diende in de Eerste Wereldoorlog en bracht het tot majoor. Daarna keerde hij terug tot de sterrenkunde en werkte bij het Yerkes Observatory van de Universiteit van Chicago, waar hij de doctorstitel (PhD) behaalde in 1917 met een proefschrift \"Photographic Investigations of Faint Nebulae\" (Fotografisch onderzoek naar zwakke nevels). \nIn 1919 werd Hubble een baan aangeboden door George Hale, de grondlegger en directeur van het Mount Wilson Observatory horend bij het Carnegie-instituut, bij Pasadena, Californi\u00eb. Hier bleef hij werken tot aan zijn dood in 1953. Kort voor zijn dood werd de 200-inch Haletelescoop in het Palomar-observatorium voltooid. Hubble was de eerste die er gebruik van kon maken. \nEdwin Hubble overleed aan een beroerte op 28 september 1953. Er werd geen begrafenis gehouden omdat zijn vrouw dit weigerde en het is nooit publiekelijk bekend geworden wat er dan wel met zijn lichaam is gebeurd. Hij kan gecremeerd zijn of in een naamloos graf liggen.\nOntdekkingen.\nNevels zijn zelfstandige sterrenstelsels.\nHij begon op Mount Wilson ongeveer in dezelfde tijd dat de 100-inch-Hookertelescoop werd voltooid, toen de krachtigste telescoop ter wereld. Met deze telescoop vond Hubble Cephe\u00efden in verscheidene nabije stelsels zoals de Andromedanevel. Hubbles waarnemingen met deze telescoop in 1923-24 bewezen overtuigend dat de wazige \"nevelvlekken\" die eerder met minder sterke telescopen waren waargenomen geen deel uitmaakten van het Melkwegstelsel, zoals eerder werd gedacht, maar zelf sterrenstelsels waren die buiten de Melkweg lagen.\nIndeling sterrenstelsels.\nHubble bedacht de zogenaamde stemvorkindeling van sterrenstelsels, beter bekend als de Hubble-classificatie.\nRoodverschuiving neemt toe met de afstand.\nDaarna ontdekte Hubble samen met Milton Humason een rechtlijnig verband tussen de roodverschuiving van verre sterrenstelsels en hun afstand. Dit verband staat bekend als de Wet van Hubble-Lema\u00eetre. Deze wordt uitgelegd als een gevolg van dopplereffect in het uitdijend universum. Dit was de tweede observationele ondersteuning voor de theorie van het uitdijend heelal die in 1922 door Alexander Friedmann als een wiskundige mogelijkheid en in 1927 eerder door Georges Lema\u00eetre was voorgesteld als voortvloeisel uit de algemene relativiteitstheorie van Albert Einstein en door hem aangetoond aan de hand van astronomische metingen. Hubble was aanvankelijk niet op de hoogte van Lema\u00eetres eerdere resultaten. De resultaten van Hubble leidden tot brede aanvaarding van de uitdijing van het heelal en tot de uitwerking van de Big-Bangtheorie. Hubble zag zich uitsluitend als waarnemer en liet de interpretatie van het ontdekte verband aan anderen over. In 1931 schreef hij aan de vooraanstaande Nederlandse sterrenkundige Willem de Sitter:\nSterrenkunde als deel van de natuurkunde.\nHubble heeft zich ook ingezet om astronomie als een vorm van natuurkunde te laten erkennen, in plaats van een eigen richting. Dit deed hij vooral om te zorgen dat astronomen ook een kans hadden om een Nobelprijs te ontvangen. Uiteindelijk stemde het Nobelprijs Comit\u00e9 daar mee in. Dit gebeurde in 1953, toen Hubble al overleden was. De Nobelprijs wordt nooit postuum toegekend. De ruimtetelescoop Hubble, die om de Aarde draait, is naar hem vernoemd."}
{"id": "6477", "revid": "154519", "url": "https://nl.wikipedia.org/wiki?curid=6477", "title": "Ruimtetelescoop Hubble", "text": "De ruimtetelescoop Hubble (Hubble Space Telescope, HST) bestaat uit een aantal precisie-instrumenten voor astronomische waarnemingen. Hij is genoemd naar de Amerikaanse astronoom Edwin Hubble en draait sinds de lancering door NASA en ESA op 24 april 1990 als een kunstmaan rond de aarde. De Hubble wordt gebruikt voor optische waarnemingen. De telescoop bezit ook een infraroodcamera. Het was de eerste telescoop van het Great Observatories-programma. Voor observaties in het r\u00f6ntgengolflengtegebied wordt nog gebruikgemaakt van het Chandra X-ray Observatory. De andere 2 telescopen functioneren niet meer.\nDoor het ontbreken van een atmosfeer in de ruimte is een ongekend scherpe afbeelding van verre astronomische objecten mogelijk. Een van de bekendste foto's die door de Hubble genomen zijn is van de Pilaren der Creatie in de Adelaarsnevel (M16). Deze foto is volgens veel astronomen de mooiste foto ooit genomen van een object in het heelal.\nProblemen met de spiegel.\nBinnen weken na de lancering van de telescoop toonden de teruggestuurde beelden dat er een serieus probleem was met het optische systeem. Hoewel de eerste beelden scherper leken te zijn dan beelden vanop de grond, was de telescoop niet in staat goed scherp te stellen en waren de gemaakte beelden minder goed dan was verwacht.\nUit analyse van de onscherpe beelden bleek dat de primaire spiegel de verkeerde vorm had gekregen, hoewel de spiegel zeer precies geslepen is. De afwijking bedroeg slechts 10 nanometer, maar de spiegel was ongeveer 2200 nanometer (2,2 micrometer) te plat aan de randen. Dit verschil veroorzaakte sferische aberratie.\nDe spiegelfout be\u00efnvloedde niet alle wetenschappelijke waarnemingen evenveel. Heldere objecten waren scherp genoeg en de spectroscopie was grotendeels onovertroffen. Door het verlies aan lichtsterkte door de slechte scherpstelling was de telescoop niet goed bruikbaar voor zwakke lichtbronnen en beelden met een hoog contrast. Dit maakte bijna alle kosmologische programma's onmogelijk, omdat die gebruik moesten maken van het waarnemen van zeer zwakke lichtbronnen. NASA en de telescoop werden hierdoor het onderwerp van vele grappen (zo werd de telescoop bijvoorbeeld voorgesteld naast de \"Hindenburg\" en de \"Titanic\").\nEen tweede ruimtemissie in december 1993, waarbij door astronauten onder andere een corrigerende spiegel werd aangebracht, verhielp dit euvel. In de jaren hierna zijn nog twee onderhoudsmissies uitgevoerd.\nVerdere geschiedenis.\nIntussen werden al plannen gemaakt voor de volgende, betere en grotere ruimtetelescoop: de James Webb-ruimtetelescoop. Deze is op 25 december 2021 gelanceerd. Anderzijds stond de ontwikkeling van de aardse telescopen niet stil. Door een groot aantal kleinere telescoopbeelden te combineren, en optische fouten, veroorzaakt door temperatuurverschillen en turbulentie in de atmosfeer, in \"real time\" computergestuurd te corrigeren, werd het mogelijk ook vanaf de aarde afbeeldingen te maken die niet meer voor die van de Hubble onderdoen.\nOp 16 januari 2004 maakte NASA bekend dat er geen onderhoud meer aan de Hubble zou worden verricht. President George W. Bush had bekendgemaakt dat er voorrang zou worden gegeven aan reizen naar de maan en naar Mars. Naar verwachting had de Hubble hierna nog een nuttige levensduur van een jaar of vijf.\nTon Linssens van de ESA-afdeling die over de Hubble-telescoop gaat stelde echter dat de beslissing om de telescoop niet meer te onderhouden niets te maken heeft met de plannen om naar Mars te reizen. De reden is dat het ruimteveer in de toekomst uitsluitend naar het internationale ruimtestation mag vliegen. Alleen daar kan gecontroleerd worden of de tegeltjes van het hitteschild nog in goede staat zijn om de terugreis te maken. Daar is ook de mogelijkheid aanwezig om eventueel met een Sojoez de terugreis te maken.\nOp 31 oktober 2006 maakte NASA echter bekend dat in de tweede helft van 2008 alsnog een vierde onderhoudsmissie naar de Hubble zou worden uitgevoerd. Door het aanbrengen van nieuwe gyroscopen en nikkel-waterstof-accu's zou de levensduur van de telescoop kunnen worden verlengd tot ten minste 2014.Verder zouden nieuwe instrumenten worden ge\u00efnstalleerd: een \"Cosmic Origins Spectrograph\" en een nieuwe groothoekcamera, WFC3, die de huidige WFPC2 zal vervangen.\nIn september 2008 deed zich echter nog een technische storing aan de Hubble voor, in de Science Instrument Command and Data Handling (SIC&amp;DH) Unit. Om deze tijdens het groot onderhoud te kunnen verhelpen, bleek extra voorbereiding nodig. Daarom werd deze vierde reparatie-missie (STS-125) uitgesteld tot 2009. De lancering vond op 11 mei 2009 plaats. Dit is waarschijnlijk de laatste onderhoudsbeurt die de telescoop krijgt. Hubble kan nu meer gegevens verwerken dan ooit en met de nieuwe camera die werd geplaatst krijgt men steeds duidelijkere opnamen van sterrenstelsels, exploderende sterren en mysterieuze nevels. Op 19 mei 2009 werd de Hubble door spaceshuttle Atlantis weer in de ruimte geplaatst.\nIn de jaren daarop begaven drie van de zes gyroscopen het. Op de resterende drie kan de Hubble nog altijd blijven werken. Ook zakte de baan van de Hubble van een hoogte van 600 kilometer na de lancering in 1990 naar een hoogte van 535 kilometer in 2022.\nOp 29 september 2022 maakten NASA en SpaceX bekend dat ze de krachten gaan bundelen voor een haalbaarheidsstudie naar een missie om de levensduur van de Hubble met vijftien tot twintig jaar te verlengen door deze met behulp van een Crew Dragon in een stabielere baan te plaatsen. Mogelijk wordt zo\u2019n missie onder het Polarisprogramma uitgevoerd. Zou dit niet worden gedaan dan zou de Hubble halverwege de jaren 2030 terugvallen in de atmosfeer. Ook de mogelijkheid van een onderhoudsmissie gaat worden bestudeerd, maar is vooralsnog geen doel. Het gaat NASA vooral om het verkennen van de mogelijkheden van commerci\u00eble partners.\nHoewel SpaceX en Isaacman het plan aandroegen is NASA als overheidsorganisatie niet gemachtigd om ze zomaar te contracteren. Daarom heeft NASA een openbare aanbesteding voor een reboost van de Hubble uitgeschreven."}
{"id": "6478", "revid": "344418", "url": "https://nl.wikipedia.org/wiki?curid=6478", "title": "Getaltheorie", "text": "Traditioneel is getaltheorie de tak van de zuivere wiskunde die de eigenschappen van de gehele getallen bestudeert.\nIn de getaltheorie is zowel zuiver theoretisch onderzoek mogelijk, als onderzoek naar toepassingen in bijvoorbeeld de cryptografie.\nGetaltheorie kan worden onderverdeeld in verschillende gebieden, afhankelijk van de gebruikte methoden en de onderzochte vraagstelling. Deze worden hieronder besproken.\nElementaire getaltheorie.\nIn de elementaire getaltheorie worden de gehele getallen bestudeerd zonder gebruik te maken van structuren (ringen en deellichamen) in het lichaam der complexe getallen.\nVragen die hieronder vallen zijn de deelbaarheid van getallen, het euclidische algoritme om de grootste gemene deler te berekenen, het ontbinden van getallen in priemfactoren, de hoofdstelling van de rekenkunde en het onderzoek van perfecte getallen.\nBij modulair rekenen wordt het resultaat van de rekenkundige bewerkingen optelling, aftrekking en vermenigvuldiging steeds herleid tot de rest bij deling door een gegeven vast natuurlijk getal formula_1, de \"modulus.\" De aldus ontstane restklassen vormen een commutatieve ring. Een aantal elementaire stellingen volgen uit het feit dat de inverteerbare elementen van deze ring een eindige abelse groep vormen voor de vermenigvuldiging. Het aantal elementen van deze zogenaamde \"groep der eenheden\" is de indicator of het \"toti\u00ebnt\" van formula_1.\nTypische beweringen zijn de kleine stelling van Fermat, de stelling van Euler, de Chinese reststelling en de wet van de kwadratische reciprociteit. De eigenschappen van multiplicatieve functies zoals de m\u00f6biusfunctie en eulerfunctie worden onderzocht. Eveneens worden rijen van gehele getallen onderzocht zoals de rij van Fibonacci.\nDe stelling van Bachet-B\u00e9zout garandeert dat de grootste gemene deler van twee gehele getallen formula_3 en formula_4, beide verschillend van 0, kan geschreven worden als een lineaire combinatie van formula_3 en formula_4:\nVeel vragen in de elementaire getaltheorie zijn uitzonderlijk moeilijk. Het beantwoorden vereist een volledig nieuwe aanpak. Het heeft bijvoorbeeld 350 jaar geduurd voordat de laatste stelling van Fermat in 1994 bewezen werd, door Andrew Wiles. De laatste stelling van Fermat (geformuleerd in 1637, bewezen in 1994) betreft de onmogelijkheid van het vinden van drie gehele getallen formula_8 en formula_9, elk ongelijk aan 0, zodanig dat formula_10 geldt voor enig geheel getal formula_11 groter dan 2. Het bewijs hiervan is zeer ingewikkeld en wordt daarom in leerboeken over getaltheorie niet behandeld.\nVoorbeelden van onopgeloste vraagstukken zijn:\nIn 2002 werd een ander beroemd vraagstuk met betrekking tot opeenvolgende geheeltallige machten, het vermoeden van Catalan, opgelost. Dit is nu bekend als de stelling van Mih\u0103ilescu.\nDe theorie van diofantische vergelijkingen is bewezen \"onbeslisbaar\" te zijn. (Zie ook Hilberts tiende probleem.)\nAnalytische getaltheorie.\nDe analytische getaltheorie gebruikt het instrumentarium van de analyse en functietheorie om eigenschappen van gehele getallen te onderzoeken.\nDe priemgetalstelling en de eraan verwante Riemann-hypothese zijn hier voorbeelden van. Veel problemen uit de elementaire getaltheorie worden met methoden uit de analytische getaltheorie aangepakt. Voorbeelden zijn het probleem van Waring, de bovengenoemde vraag naar tweelingpriemgetallen en het vermoeden van Goldbach.\nVraagstukken over transcendentie van getallen als van \u03c0 en e (grondtal van de natuurlijke logaritme) vallen ook onder de analytische getaltheorie. (Merk overigens op dat het in het laatste voorbeeld niet meer over de eenvoudige natuurlijke getallen gaat.)\nAlgebra\u00efsche getaltheorie.\nIn de algebra\u00efsche getaltheorie wordt het begrip getal uitgebreid met de algebra\u00efsche getallen, dat zijn de nulpunten van polynomen met rationale co\u00ebffici\u00ebnten.\nEen nuttig proced\u00e9 in de algebra\u00efsche getaltheorie is \"lokalisatie\" naar een priemgetal formula_12. Daarbij wordt het lichaam van de formula_12-adische getallen gevormd door vervollediging van de rationale getallen naar een bijzondere metriek, deformula_12-adische norm.\nMeetkundige getaltheorie.\nDe \"meetkundige getaltheorie\" omvat alle vormen van meetkunde.\nHet begint met de stelling van Minkowski over roosterpunten in convexe verzamelingen. De beroemde stelling van Fermat werd met deze technieken bewezen.\nNumerieke getaltheorie.\nTen slotte is er de numerieke getaltheorie, die onderzoek doet naar snelle algoritmen voor het testen van priemgetallen en het ontbinden in factoren. Deze studie heeft belangrijke toepassingen in de cryptografie.\nGeschiedenis.\nGriekse getaltheorie.\nGetaltheorie was in Alexandri\u00eb (Egypte) een favoriet onderzoeksgebied onder Oud-Griekse wiskundigen uit de laat-hellenistische periode (3e eeuw n.Chr.). Zij waren zich in tal van bijzondere gevallen bewust van het concept van diofantische vergelijkingen. De eerste Griekse wiskundige die dit type vergelijkingen bestudeerde was Diophantus.\nDiophantus zocht ook naar een methode voor het vinden van geheeltallige oplossingen voor lineaire onbepaalde vergelijkingen, vergelijkingen die voldoende informatie missen om een enkele discrete verzameling van antwoorden te produceren. De vergelijking formula_15 is een dergelijke vergelijking. Diophantus ontdekte dat veel onbepaalde vergelijkingen tot een vorm gereduceerd kunnen worden, waar een zekere categorie van de antwoorden bekend is, hoewel een specifiek antwoord dat niet is.\nKlassieke Indiase getaltheorie.\nDiofantische vergelijkingen werden daarna door wiskundigen in het middeleeuwse India uitgebreid bestudeerd. Zij waren de eersten die systematisch methoden onderzochten voor de bepaling van volledige oplossing van diofantische vergelijkingen. Aryabhata gaf in zijn verhandeling \"Aryabhatiya\" (499) de eerste expliciete beschrijving van de algemene volledige oplossing van de lineaire diofantische vergelijking formula_16. Dit kuttaka algoritme geldt als de belangrijkste bijdrage van Aryabhata in de zuivere wiskunde. Aryabhata vond deze oplossingen voor diofantische vergelijkingen door gebruik te maken van kettingbreuken. Deze techniek werd door Aryabhata toegepast om integrale oplossingen te vinden voor simultane lineaire diofantische vergelijkingen, een probleem met belangrijke toepassingen in de sterrenkunde. Met behulp van deze methode vond hij ook de algemene oplossing voor de onbepaalde lineaire vergelijking.\nIn 628 behandelde Brahmagupta moeilijkere diofantische vergelijkingen. Hij gebruikte de Chakravala-methode om kwadratische diofantische vergelijkingen op te lossen, met inbegrip van vormen van de vergelijking van Pell, zoals\nZijn \"Brahmasphuta-siddhanta\" werd in 773 in het Arabisch vertaald. In 1126 volgde een vertaling in het Latijn. Dezelfde vergelijking formula_18 werd zo'n duizend jaar later, in 1657, opnieuw als een probleem geponeerd door de Franse wiskundige Pierre de Fermat.\nDe algemene oplossing voor deze specifieke vorm van de vergelijking Pell werd meer dan 70 jaar later gevonden door Leonhard Euler, terwijl de algemene oplossing voor de vergelijking van Pell in 1767 door Joseph-Louis Lagrange werd gevonden. Ondertussen was de algemene oplossing van de vergelijking van Pell ook al in 1150 gevonden door Bh\u0101skara II. Deze Indiase wiskundige gebruikte een aangepaste versie van de Chakravala-methode van Brahmagupta. Hij gebruikte deze methode ook om de algemene oplossing voor andere onbepaalde kwadratische vergelijkingen en kwadratische diofantische vergelijkingen te vinden.\nBhaskara's Chakravala-methode voor het vinden van de algemene oplossing van de vergelijking Pell was veel eenvoudiger dan de methode die 600 jaar later door Lagrange gebruikt zou worden. Bhaskara vond ook oplossingen voor andere onbepaalde kwadratische-, derdegraads-, vierdegraadsvergelijkingen. De Chakravala-methode werd verder verbeterd door Narayana Pandit.\nIslamitische getaltheorie.\nVanaf de 9e eeuw vertoonden islamitische wiskundigen een grote interesse in de getaltheorie. De eerste van deze wiskundigen was Thabit ibn Qurra, die een algoritme ontdekte, waardoor men paren van bevriende getallen kon vinden, dat zijn twee getallen, zodanig dat elk getal de som is van de echte delers van het andere getal. In de 10e eeuw bekeek Ibn Tahir al-Baghdadi een licht afwijkende variant van de methode van Thabit ibn Qurra.\nIn de 10e eeuw lijkt Alhazen de eerste te zijn geweest die een poging heeft gedaan om alle even perfecte getallen (getallen gelijk aan de som van hun echte delers) te classificeren als die van de vorm\nAlhazen is ook de eerste persoon die de stelling van Wilson opstelde, namelijk dat als p een priemgetal is dat dan formula_21 deelbaar is door formula_12. Men noemt deze stelling de stelling van Wilson als gevolg van een opmerking, die in 1770 werd gemaakt door Edward Waring, dat John Wilson het resultaat had opgemerkt. Er is echter geen bewijs dat Wilson wist hoe deze stelling te bewijzen. In 1771 gaf Lagrange het bewijs als eerste.\nBevriende getallen hebben een grote rol in de islamitische wiskunde gespeeld. In de 13e eeuw gaf de Perzische wiskundige al-Farisi een nieuw bewijs van de stelling van Thabit ibn Qurra. Hierbij introduceerde hij belangrijke nieuwe idee\u00ebn over het ontbinden van getallen in priemfactoren en combinatorische methoden. Hij gaf ook het paar bevriende getallen 17296, 18416, die zijn toegeschreven aan Euler, maar we weten dat dit paar al eerder bekend was dan ten tijde van al-Farisi, misschien zelfs aan Thabit ibn Qurra zelf. In de 17e eeuw gaf Mohammed Baqir Yazdi, lang voor Euler, het paar bevriende getallen 9.363.584 en 9.437.056.\nVroege Europese getaltheorie.\nIn de 13e eeuw schreef Leonardo de Pisa, beter bekend als Fibonacci, de \"Liber Quadratorum\". In dit werk behandelde hij de pythagorese drietallen en merkte op dat kwadratische getallen kunnen worden geschreven als sommen van oneven getallen. Hij definieerde een \"congruum\", een getal van de vorm formula_23 als formula_24 even is en 4 keer zoveel als formula_24 oneven is. Fibonacci bewees dat een congruum deelbaar moet zijn door 24. Hij bewees ook dat een kwadraat geen congruum kan zijn. Zijn bijdragen aan de getaltheorie waren zo groot, dat wordt gezegd dat het Liber quadratorum op zich Fibonacci al de belangrijkste bijdrager aan de getaltheorie maakt tussen Diophantus en de 17de-eeuwse Franse wiskundige Pierre de Fermat.\nVerdere vooruitgang in de getaltheorie vond plaats in de 16e en 17e eeuw door wiskundigen als Vi\u00e8te, Bachet de M\u00e9ziriac en vooral Pierre de Fermat. Pierre de Fermat kon met de methode om een stelling met behulp van oneindige afdaling te bewijzen voor het eerst verschillende diofantische vergelijkingen bewijzen. Vooral zijn laatste stelling werd bekend, die hij in 1637 heeft geponeerd. Er werd voor die laatste stelling pas in 1994 een bewijs gevonden. Fermat bewees dat de vergelijking formula_17 altijd een oplossing heeft, behalve wanneer formula_11 een kwadraat is. In de achttiende eeuw leverden Euler en Lagrange belangrijke bijdragen aan de getaltheorie. Euler deed werk aan de analytische getaltheorie en vond een algemene oplossing van de vergelijking formula_17. Euler en Lagrange losten de meer algemene vergelijkingen van Pell op door gebruik te maken van kettingbreuken.\nBegin van de moderne getaltheorie.\nRond het begin van de negentiende-eeuwse formuleerden Legendre (1798) en Gauss in hun beider boeken de eerste systematische theorie\u00ebn in Europa. Gauss zijn \"Disquisitiones arithmeticae\" (1801) wordt algemeen als het startpunt van de moderne getaltheorie beschouwd.\nDe theorie van de congruenties begint met Gauss' \"Disquisitiones\". Hij introduceerde de notatie\nen bracht een groot deel van het onderzoeksgebied in kaart. Tsjebysjev publiceerde in 1847 over dit onderwerp een werk in het Russisch, dat in gepopulariseerde vorm door Serret in Frankrijk onder de aandacht werd gebracht.\nNaast een samenvatting van eerder werk formuleerde Legendre de wet van de kwadratische reciprociteit. Deze wet werd al genoemd door Euler. Legendre bewees deze stelling voor speciale gevallen voor het eerst in zijn \"Th\u00e9orie des nombres\" (1798). Onafhankelijk van Euler en Legendre ontdekte Gauss ontdekte deze wet rond 1795. Hij was ook de eerste die een algemeen bewijs gaf.\nDe volgende wiskundige hebben ook bijgedragen aan het onderwerp: Cauchy, Dirichlet, wiens \"Vorlesungen \u00fcber Zahlentheorie\" een klassieker is; Jacobi, die het Jacobi-symbool introduceerde, Liouville, Zeller, Eisenstein, Kummer en Kronecker. De getaltheorie strekte zich dankzij Gauss, Jacobi, die als eerste de wet van de kubieke wederkerigheid bewees, en Kummer uit tot onder meer derdegraads- en vierdegraads reciprociteit.\nAan Gauss hebben wij ook de weergave van getallen als binaire kwadratische vormen te danken.\nPriemgetaltheorie.\nEen terugkerend thema en productief thema in de getaltheorie is de studie van de verdeling van priemgetallen. Gauss poneerde nog in zijn tienerjaren een asymptotische regel voor een dergelijke verdeling (de zogenaamde priemgetalstelling).\nDirichlet bewees in 1837 dat elke in aanmerking komende rekenkundige progressie oneindig veel priemgetallen bevat. Chebyshev gaf in 1850 bruikbare grenzen voor het aantal priemgetallen tussen twee gegeven limieten. Riemann introduceerde de complexe analyse in zijn theorie van de Riemann-z\u00e8ta-functie. Dit leidde tot een relatie tussen de nulpunten van de z\u00e8ta-functie en de verdeling van de priemgetallen, en leidde uiteindelijk tot een onafhankelijk bewijs in 1896 van de priemgetalstelling door zowel Hadamard als de la Vall\u00e9e Poussin. Een elementair bewijs werd in 1949 gegeven door Erd\u0151s en Selberg. In deze context betekent elementair dat er geen gebruik wordt gemaakt van de technieken van de complexe analyse, maar het bewijs is nog steeds zeer ingenieus en moeilijk. De Riemann-hypothese, die veel definitieve antwoorden zou kunnen geven blijft, nog steeds een open vraag.\nNegentiende-eeuwse ontwikkelingen.\nCauchy, Poinsot (1845) en met name Hermite hebben in de 19e-eeuw veel bijgedragen aan de getaltheorie. In de theorie van ternaire vormen was Eisenstein leidend en aan hem en H.J.S. Smith is ook een opmerkelijke vooruitgang in de theorie van vormen in het algemeen te danken. Smith gaf een volledige classificatie van ternaire kwadratische vormen, en breidde Gauss' onderzoekingen over re\u00eble kwadratische vormen uit naar complexe vormen. De onderzoekingen met betrekking tot de representatie van getallen door sommen van 4, 5, 6, 7 of 8 kwadraten werden uitgebreid door Eisenstein en de theorie werd door Smith gecompleteerd.\nDirichlet was de eerste die over het onderwerp colleges gaf aan een Duitse universiteit. Onder zijn bijdragen is het bewijs van de laatste stelling van Fermat:\nvoor de gevallen formula_31 en formula_32. Euler en Legendre hadden de gevallen formula_33 en formula_34 en daarmee ook alle veelvouden van 3 en 4 al bewezen.\nIn Nederland droeg Stieltjes bij aan de getaltheorie. Onder de latere Franse schrijvers waren Borel, Poincar\u00e9, wier verhandelingen talrijk en waardevol zijn en Tannery. Onder de leidende bijdragers in Duitsland waren Kronecker, Kummer, Schering, Bachmann en Dedekind. In Oostenrijk waren Stolz' \"Vorlesungen \u00fcber allgemeine Arithmetik\" (1885-1886) en in Engeland Mathews' \"Theory of Numbers (deel I, 1892)\" wetenschappelijke algemene werken. Genocchi, Sylvester en Glaisher droegen in deze periode ook bij aan de getaltheorie.\nLaat-19e-eeuwse en vroeg-20e-eeuwse ontwikkelingen.\nDit was een tijd van grote vooruitgang in de getaltheorie. Opvallende zaken waren het werk van Thue over diofantische vergelijkingen, het werk van Hilbert in de algebra\u00efsche getaltheorie, de oplossing van het probleem van Waring, de constructie van de meetkundige getaltheorie door Minkowski; daarnaast was de vooruitgang ook te danken aan Hurwitz, Voronoi, Sierpi\u0144ski, Lehmer en vele anderen.\n20e-eeuwse ontwikkelingen.\nBelangrijke figuren in de twintigste-eeuwse getaltheorie waren onder andere Weyl, Chebotaryov, Artin, Hecke, Hasse, Gelfond, Linnik, Erd\u0151s, Faltings, Hardy, Landau, Mordell, Littlewood, Niven, Srinivasa Ramanujan, Weil, Vinogradov, Selberg, Siegel, Shafarevich, Tate, Langlands, Shimura, Iwasawa, Serre, Deligne, Bombieri, Baker, Swinnerton-Dyer, Birch, Drinfel'd, Lafforgue, Wiles en Taylor.\nMijlpalen in de twintigste-eeuwse getaltheorie omvatten:\nOpmerkelijke hedendaags werk, nieuwe resultaten die werden bewezen in het eerste decennium van de 21e eeuw, kwam van Clozel, Taylor, Harris, Shepherd-Barron en anderen over het vermoeden van Sato-Tate, de resultaten van Green, Tao, Ziegler en van vele anderen over lineaire vormen in de priemgetallen, op basis van werk door Gowers en nog de stelling van Goldston, Pintz en Yildirim over kleine verschillen tussen priemgetallen.\nToegepaste getaltheorie.\nIn het boek \"Number theory for computing\" staat dat de getaltheorie wordt toegepast in de: \"natuurkunde, scheikunde, biologie, informatica, techniek, codering en cryptografie, willekeurig getalgeneratie, akoestiek, communicatie, grafische vormgeving en zelfs muziek en het bedrijfsleven.\" Er staat ook in dat Shiing-Shen Chern de \"getaltheorie beschouwt als een tak van de toegepaste wiskunde vanwege de sterke toepasbaarheid ervan in andere gebieden.\"\nPublieke-sleutel cryptografie.\nVeel publieke-sleutel cryptografie schema's maken gebruik van de getaltheorie bijvoorbeeld het RSA cryptosysteem en de elliptische krommen.\nResidu getalsystemen.\nEen residu getalsysteem (RGS) representeert een groot geheel getal door gebruik te maken van een verzameling van kleinere getallen, zodat de berekening effici\u00ebnter kan worden uitgevoerd. Het RGS maakt gebruik van de Chinese reststelling uit het modulair rekenen. Het RGS heeft toepassingen in het gebied van het digitale computerrekenen. Door een groot geheel getal in een verzameling van kleinere gehele getallen te ontbinden, kan een grote berekening als een reeks van kleinere berekeningen worden uitgevoerd, die onafhankelijk en parallel kunnen worden uitgevoerd."}
{"id": "6479", "revid": "583675", "url": "https://nl.wikipedia.org/wiki?curid=6479", "title": "Hubble", "text": "Hubble is de achternaam van een persoon waar ook een telescoop naar is vernoemd. De term wordt zowel gebruikt om de persoon als de telescoop aan te duiden. Zie:"}
{"id": "6481", "revid": "5548", "url": "https://nl.wikipedia.org/wiki?curid=6481", "title": "Fagot", "text": "De fagot is een houten blaasinstrument met dubbelriet in tenor- en basligging, dat wordt ingedeeld bij de houtblazers. Het instrument bestaat uit een lange (houten) buis met een licht conische boring. Omwille van de hanteerbaarheid is de buis 'dubbelgevouwen', een bouwwijze waaraan de fagot zijn naam dankt: het Italiaanse \"fagotto\" betekent \"(takken)bundel\". (Ook in het Frans is de betekenis \"bundel\" of \"takkenbos\"; vandaar dat sommige Vlaamse componisten weleens voor \"takkenbos\" schreven.) De klank van de fagot is uiterst karakteristiek: in de lage tonen enigszins grof en korrelig, in het middenregister gelijkend op die van de hoorn en in de hoogte nadert de toon die van de cello, altviool of menselijke tenorstem.\nBouw.\nHet instrument.\nHet dubbelriet wordt bevestigd aan een losse metalen gebogen buis, de zogenaamde S-bocht of 'S', de benaming 'bokaal' wordt ook gebruikt onder Belgische fagottisten (in de figuur hiernaast aangegeven met de letter e). Deze 'S' vormt de verbinding tussen het riet en de samengestelde dubbele houten buis, die uit vier onderdelen bestaat. Dit zijn: (c) de vleugelpijp, ook tenorbuis genoemd, een enkelvoudige buis, (d) de laars, een blok hout met twee boringen die onderaan met elkaar verbonden zijn door middel van een metalen U-bocht, die wordt afgedekt door een metalen kap, (b) de enkelvoudige baspijp en de klankbeker (a), die meestal fraai is vormgegeven en aan het uiteinde is voorzien van een meestal witte ring.\nEen moderne beginnersfagot is over het algemeen gemaakt van esdoornhout, met voorkeur voor soorten met een gemiddelde hardheid zoals de gewone esdoorn en suikeresdoorn. Goedkopere modellen zijn ook gemaakt van materialen zoals polypropyleen en eboniet, voornamelijk voor studenten- en buitengebruik. Metalen fagotten werden in het verleden gemaakt, maar zijn sinds 1889 door geen enkele grote fabrikant meer geproduceerd.\nHet riet.\nHet riet is het deel van de fagot dat verantwoordelijk is voor het ontstaan van geluid. Door het aanblazen begint het riet te trillen en ontstaat er geluid. Het is net als bij een hobo een dubbelriet, gevormd door twee licht gebogen rietbladen met de rondingen naar buiten. Oorspronkelijk hangen deze twee bladen met de tip aan elkaar. Om het riet te maken wordt het riet dubbelgeplooid en worden er fijne inkepingen gemaakt aan de achterkant. Door deze inkepingen kan het riet achteraan rond gemaakt worden, zodat het op de zogeheten S-bocht past. De rietbladen worden bij elkaar gehouden door drie ringen uit ijzerdraad en om het luchtdicht te maken wordt het achterste eind met nagellak, garen of rubber bedekt.\nEen misvatting is dat de fagot familie van de hobo zou zijn (fagot = bashobo?). Hobo en fagot hebben elk als instrument een geheel eigen ontstaansgeschiedenis en hebben een eigen ontwikkeling doorgemaakt. De enige overeenkomsten tussen de instrumenten zijn dat ze beide van hout zijn vervaardigd en aangeblazen worden door een dubbelriet.\nSpeelwijze.\nHet riet wordt direct tussen de lippen van de fagottist genomen en door het aanblazen ervan komen beide rietbladen in trilling. Deze trilling wordt overgebracht op de lucht die wordt binnengeblazen en zo ontstaat er een geluidsgolf. De manier van aanblazen is van invloed op de klank en de geluidssterkte. Voor het voortbrengen van een kwalitatief goede toon is een ver ontwikkelde embouchure vereist. Indien een fagottist een slechte embouchure heeft, klinkt de fagot vaak houterig en nasaal. Topfagottisten kunnen echter een ongekend ronde, volle toon voortbrengen die uitstekend geschikt is voor lyrische en melancholische passages.\nVanwege het gewicht van het instrument wordt bij het bespelen vaak gebruikgemaakt van een ophanging (koord om de nek, harnas of een zitriem) of steun (beensteun of recentelijk ook een van de bespeler losstaande houder). Hierdoor moet de fagottist het gewicht niet met zijn handen dragen. Voor een goede bespeling hangt het instrument diagonaal voor de bespeler en is de bovenkant van het instrument schuin naar voren gericht.\nDoor de 'gevouwen' buis is de effectieve buislengte groot (2,59 m), waardoor het instrument lage tonen kan produceren. De laagste toon die kan worden voortgebracht is de Bes1 (contra-bes). Richard Wagner schreef voor enkele van zijn opera's een A1 voor, een halve toon lager dus, waarvoor fagotten moesten worden verlengd en uitgebreid met een extra klep. Deze instrumenten zijn echter vrij zeldzaam. Door de mogelijkheid van 'overblazen' heeft de fagot een groot bereik van ruim drie octaven. (Door de lipspanning te verhogen en het gebruik van een octaafklepje, wordt er een toon geproduceerd die een octaaf hoger ligt dan normaal. Dit heet 'overblazen'.) De hoogste toon die zo voortgebracht kan worden, is afhankelijk van de vaardigheden van de fagottist. Meestal wordt de f ll (f tweegestreept) als uiterste bovengrens aangehouden, maar zelden wordt door componisten een hogere toon dan de d ll voorgeschreven.\nAls de 2e la (onderaan te beginnen) van de fagot perfect is gestemd, geeft deze bij TL-lampen een hoorbare trilling. Zo kan men teweten komen of de fagot goed is gestemd.\nMuziek voor de fagot wordt meestal in de F- of bassleutel genoteerd. Bij hogere passages gebruikt men de tenorsleutel en zelden ziet men ook de G- of vioolsleutel.\nFagotfamilie.\nDe contrafagot klinkt een octaaf lager dan de gewone fagot; zijn buis is dan ook tweemaal zo lang. Voor de opleiding van kinderen op de fagot is een fagottino ontworpen; deze is kleiner en beter hanteerbaar. Deze fagottino klinkt een kwart hoger dan de fagot. De heckelfoon is weliswaar uitgevonden door de firma Heckel, toonaangevend fabrikant van fagotten, maar wordt tot de hobofamilie gerekend. Het riet van de heckelfoon lijkt daarentegen wel op een fagotriet.\nGeschiedenis.\nHet instrument heeft zich ontwikkeld uit de dulciaan van de renaissance- en barokperiode en is verwant aan de schalmei en de pommer. De reden van de ontwikkeling van de eendelige dulciaan tot de vierdelige fagot is niet zozeer het gemakkelijkere transport, maar de grotere precisie tijdens het boren in kortere houtstukken. Een andere verbetering uit die tijd is het gebruik van duurzamere materialen, zoals ebbenhout en ivoor. In de loop van de tijd is de fagot steeds meer voorzien van kleppen. Met name in de werkplaatsen van Heckel (voor het Duitse systeem) en Buffet (voor het Franse systeem) is veel gedaan aan de verdere ontwikkeling van de fagot. Onder meer is er gewerkt aan een kunststofvoering van de buizen in de laars, ter voorkoming van rot door condenswater, en aan het aanbrengen van allerlei trillerkleppen.\nPlaats in het orkest.\nSinds de achttiende eeuw is de fagot een vast lid van het symfonieorkest. Onder de houten blaasinstrumenten vervult het ongeveer dezelfde rol als de violoncello bij de strijkinstrumenten. In het klassieke orkest spelen meestal twee fagotten. In modernere grote symfonische werken zijn vaak drie fagotten en een contrafagot voorgeschreven (men spreekt dan van viervoudig hout). De contrafagot klinkt nog een octaaf lager dan de fagot. In dit instrument is de buis nog een tweede keer gevouwen.\nSinds het einde van de 20e eeuw is de fagot een algemene verschijning geworden in het harmonieorkest of symfonisch blaasorkest. Minimaal twee fagotten en soms ook een contrafagot voegen hun specifieke klank toe aan het blaasorkest.\nFagotmuziek.\nDe fagot in de popmuziek.\nIn de popmuziek wordt de fagot niet vaak toegepast. Hier zijn enkele voorbeelden:\nDe fagot in de jazz.\nOok in de jazz is de fagot nog geen 'standaard' instrument. Belangrijke promotors voor jazz op de fagot zijn de Nederlandse fagottist Jan-Willem van der Ham en zijn Amerikaanse collega Michael Rabinowitz."}
{"id": "6482", "revid": "895994", "url": "https://nl.wikipedia.org/wiki?curid=6482", "title": "Fluit", "text": ""}
{"id": "6483", "revid": "264532", "url": "https://nl.wikipedia.org/wiki?curid=6483", "title": "Piccolo", "text": "Piccolo (Italiaans voor \"klein\") kan verwijzen naar:"}
{"id": "6484", "revid": "62037", "url": "https://nl.wikipedia.org/wiki?curid=6484", "title": "Dwarsfluit", "text": "De dwarsfluit wordt zoals de naam aangeeft, \"dwars\" op de lippen geblazen; de luchtstroom uit de mond staat haaks op de boring van het instrument. De kleinere en hoger gestemde uitvoering wordt piccolo genoemd, de grotere uitvoeringen altfluit en basfluit. De moderne dwarsfluit, tegenwoordig meestal van metaal, is door Theobald B\u00f6hm ontwikkeld uit de traverso (barokfluit) die meestal van hout was (zie hieronder bij \"Geschiedenis\").\nEen dwarsfluit bestaat uit een smalle, rechte buis met drie onderdelen, namelijk het kopstuk met een lipplaat, het middenstuk of lichaam met kleppen die door de vingers bewogen kunnen worden en het voetstuk als extraatje om nog lagere noten te kunnen spelen. Hij wordt bij het spelen dwars naar rechts gehouden. De dwarsfluit heeft een toonomvang (\"ambitus\") van meer dan 3 octaven.\nDe klank in de dwarsfluit wordt gevormd door luchtsplitsing. De lucht wordt gespleten door de rand van het gaatje in het kopstuk. Het stemmen van dit instrument gebeurt door het induwen of uittrekken van het kopstuk. Men moet het instrument inkorten voor een hogere toon en uittrekken voor een lagere toon. Men kan ook de toon een beetje veranderen door de lipspanning aan te passen. Om een mooie toon te krijgen moet men de tanden van elkaar houden, het gaatje in het kopstuk voor niet meer dan twee derde bedekken, en een mooie rechte houding aannemen.\nHoewel dwarsfluiten meestal van metaal zijn gemaakt, worden ze gerekend tot de houtblazers en niet tot de koperblazers. Het verschil tussen deze twee zit hem namelijk in de manier waarop de klank wordt geproduceerd, en niet in het materiaal van het instrument.\nGeschiedenis.\nDe oudst bekende dwarsfluit stamt uit de steentijd en was van bot gemaakt. De fluit werd wellicht gebruikt om vijanden en boze geesten weg te jagen. Hij werd waarschijnlijk ook gebruikt om signalen door te geven, en ook nog bij de jacht, om het geluid van een dier na te bootsen.\nDrieduizend jaar geleden was de dwarsfluit in China al bekend. Deze fluit was van hout gemaakt. Negenhonderd jaar geleden werd de dwarsfluit in West-Europa ontdekt. Het was een kleine fluit die werd gebruikt in het muziekkorps van het leger. Deze fluit werd ook wel een pijp genoemd.\nHotteterre was een beroemde fluitenbouwer uit de 17e eeuw die de dwarsfluit verbeterde. De fluit bestond toen uit vier delen. Door het kopstuk uit te trekken en in te duwen kon de bespeler de fluit stemmen. De toongaten zaten dichter bij elkaar dan bij oudere instrumenten, zodat het instrument veel makkelijker te bespelen was. Er werd toen ook nog een klep aan toegevoegd, zodat ook het laatste toongat gesloten kon worden.\nDe toon van de dwarsfluit was veel beter te horen dan die van de blokfluit, zodat hij beter te gebruiken was in een orkest. De orkesten werden steeds groter en er ontstond in die tijd zelfs een echte fluitschool. Een aantal tonen van de dwarsfluit klonk nog steeds erg onzuiver. Dat kwam door de plaatsing van de toongaten (omdat die ver uit elkaar zaten, was het moeilijk om de gaten helemaal met de vingertoppen af te sluiten), door de beperkte grootte van de toongaten (die immers met een vingertop moesten worden afgesloten) en doordat vorkgrepen nodig waren om chromatisch te kunnen spelen.\nDe dwarsfluit zoals we die nu kennen, is begin 19e eeuw ontwikkeld door Theobald B\u00f6hm. Hij ontwierp een kleppensysteem waardoor het mogelijk is om met 10 vingers volledig chromatisch te kunnen spelen. Dit kleppensysteem (B\u00f6hm-systeem) is later (ten dele) overgenomen voor andere blaasinstrumenten zoals de hobo en de klarinet. Het kleppensysteem maakte het mogelijk om de toongaten veel groter te maken, waardoor de klank verbeterde. Ook kon het bereik uitgebreid worden tot de lage C. Ook wijzigde B\u00f6hm de boring van de fluit: het kopstuk van de B\u00f6hmfluit is conisch en niet cilindrisch zoals bij de traverso, terwijl het corpus juist cilindrisch is, in tegenstelling tot het conische (taps toelopende) corpus van de traverso. De moderne piccolo heeft nog wel de \"oude\" boring zoals de traverso die had, en ook de Ierse fluit gebruikt in de volksmuziek (bv. de Ierse folk) houdt vast aan deze \"oude\" boring zoals die van de traverso. Na B\u00f6hm namen veel fluitbouwers als Louis Lot in Frankrijk en Hammig in Duitsland zijn systeem over. Waar voorheen hout het voornaamste materiaal voor de dwarsfluitbuis was, kwam nu ook metaal (vooral zilver) in opkomst. Doordat in de 20e eeuw veel goedkoper in metaal te bouwen was, waren alle leerlingfluiten van metaal. Dat be\u00efnvloedde ook het klankbeeld van de fluitisten. In orkesten en door professionele solofluitisten wordt nu echter weer meer en meer op hout gespeeld.\nLeden van de fluitfamilie.\nVan de moderne (B\u00f6hm)dwarsfluit is een groot aantal andere instrumenten afgeleid. Dit zijn alle transponerende instrumenten. Van hoog naar laag zijn dit alle instrumenten die tot de familie van de moderne dwarsfluit behoren:\nAlleen de piccolo behoort naast de \"gewone\" fluit tot de standaardbezetting van het symfonie- en harmonieorkest. De altfluit wordt weinig voorgeschreven en de basfluit nog minder. De lage fluiten (lager dan de basfluit; ook wel harmoniefluiten genoemd) zijn alle in de 20e eeuw ontwikkeld, merendeels ten behoeve van fluitensembles en -orkesten. Ook in filmmuziek zijn deze lage fluittypes populair. Uiterst geschikt om een grimmige of lugubere sfeer te suggereren. Meestal worden ze gehuurd voor de duur van repetitie en opname.\nNaast deze varianten op de moderne B\u00f6hm-fluit wordt nog steeds gespeeld op de barok-dwarsfluit, de traverso. De Ierse fluit zoals gebruikt in de volksmuziek, met name de Schotse en Ierse volksmuziek, lijkt erg op de traverso.\nOnderhoud.\nEen dwarsfluit moet voorzichtig in- en uit elkaar gehaald worden. Om de fluit van binnen schoon en droog te maken gebruikt men een zogenaamde wisserpen met een doek eromheen. Eventueel vocht kan men onder de polsters vandaan halen met sigarettenvloeitjes. Fluiten worden bij het bespelen van binnen nat doordat het vocht in de adem van de fluitist condenseert (en niet door speeksel, zoals soms gedacht wordt).\nRepertoire.\nKamermuziek.\nVergeleken met de andere houtblaasinstrumenten is er voor fluit relatief veel muziek geschreven. Enkele werken uit het standaardrepertoire:\nSoloconcerten.\nBekende concerten voor fluit en orkest zijn:\nSymfonieorkest.\nDe fluit wordt veel gebruikt als solo-instrument in werken voor symfonieorkest. Bekende werken met (een) belangrijke solo('s) voor fluit zijn:\nEtudes.\nComponisten (allen fluitisten) die veel etudes en lesmethodes schreven voor fluit zijn onder anderen:"}
{"id": "6485", "revid": "3", "url": "https://nl.wikipedia.org/wiki?curid=6485", "title": "Bekfluit", "text": ""}
{"id": "6486", "revid": "143793", "url": "https://nl.wikipedia.org/wiki?curid=6486", "title": "Klarinet", "text": "De klarinet is een blaasinstrument behorend tot de enkelrietinstrumenten. In het harmonieorkest en symfonieorkest wordt de klarinet gerekend tot de houtblazers. De naam komt van \"clarinetto\", een verkleinwoord van het Italiaanse \"clarino\", een soort trompet.\nBeschrijving.\nDe klarinet bestaat uit een min of meer cilindrische holle pijp met gaten, waarvan sommige met een vinger worden afgedekt, en andere met een klep. De gaten die met de vingers worden afgedekt, hebben vaak een ring (bril) om kleppen te bedienen die buiten het bereik van de vingers liggen. Daarnaast bezit de klarinet nog aparte kleppen, die onder andere met de pink bediend worden, en waarmee gaten worden geopend of gesloten. De gaten zitten allemaal aan de voorzijde van de klarinet, met uitzondering van het duimgat aan de achterzijde. De duim van de linkerhand bedient het duimgat, maar ook een aparte klep, de duodecimeklep, die gebruikt wordt voor de hogere tonen.\nHet uiteinde van het instrument loopt uit in een trechter die klankbeker wordt genoemd. Hiermee wordt bereikt dat de akoestische impedantie van de buis beter aangepast is aan die van de lucht, en de klarinet meer geluid produceert, vooral bij de lage tonen. Klarinetten worden meestal gemaakt van hout (vooral grenadillehout), maar metaal en kunststof worden ook gebruikt.\nHet geluid ontstaat tussen het mondstuk en het riet dat eronder geklemd of gebonden wordt met een rietbinder (ligatuur). De speler houdt het geheel van mondstuk en riet tussen de lippen en brengt het riet in trilling door te blazen, waarbij de meetrillende luchtstroom via het mondstuk in het instrument wordt geleid. De speler houdt de onderlip naar binnen, over de ondertanden heen, zodat de buitenkant van de lip tegen het riet ligt. De lipspanning (embouchure) bepaalt hoeveel vrijheid het riet krijgt en be\u00efnvloedt de toonhoogte en de klankkleur.\nPijlriet is een gangbaar materiaal voor het riet, maar synthetische materialen komen ook voor. Bij vergelijkingen tussen rieten worden de plantaardige soms 'hout' genoemd: \"Heb je liever een houten of een kunststof riet?\"\nEen grotere hardheid van het riet geeft een warmere klank, maar is voor beginnelingen moeilijker te bespelen. De rieten gaan slechts een beperkte tijd mee en moeten regelmatig vervangen worden. De hardheid van een riet wordt aangegeven met een getal, en varieert tussen 1 (zachtste) en 5 (hardste). 2\u00bd, de middelste maat, wordt vaak gebruikt door beginners.\nDe mogelijke toonhoogten worden bepaald door de effectieve lengte van de buis na het riet, die grotendeels bepaald wordt door de afstand tussen het riet en het eerste niet afgesloten toongat, de overblaasklep niet meegerekend. Een aan \u00e9\u00e9n zijde gesloten cilindrische buis levert een boventonenreeks met uitsluitend oneven harmonischen. Daardoor blaast een klarinet over in de duodecime in plaats van het octaaf, in tegenstelling tot de meeste andere blaasinstrumenten.\nEen moderne klarinet bestaat uit vijf losse onderdelen, die luchtdicht in elkaar passen door een afdichting van kurk:\nBereik.\nHet bereik van de klarinet is groter dan dat van de andere houtblaasinstrumenten en is niet exact te defini\u00ebren, omdat het afhangt van de vaardigheid van de bespelers. De beste klarinetspelers kunnen meer hoge tonen produceren. Het instrument kent drie registers. Het laagste register is het chalumeauregister en loopt voor een B\u266d-klarinet van een (klinkende) lage D tot de A anderhalf octaaf hoger. Met de duodecimeklep ingedrukt klinkt het klaroenregister. Het bereik wordt dan drie octaven. Het hoogste register, bereikbaar via speciale grepen en overblazen wordt altissimoregister genoemd.\nOorsprong en ontwikkeling.\nDe middeleeuwse voorloper van de klarinet, als enkelrietinstrument, is de chalumeau. De klarinet is waarschijnlijk rond 1690 uitgevonden door Johann Christoph Denner. De meest gangbare klarinet is de B\u266d-klarinet, deze is ongeveer 66 centimeter lang. Vroeger werd voor iedere toonsoort een andere klarinet gebruikt (de klarinettist speelt feitelijk een greepschrift).\nDoor de eeuwen heen is de klarinet steeds verder ontwikkeld. Vrijwel overal wordt tegenwoordig het \"Franse\" B\u00f6hm-systeem van kleppen en brillen gebruikt. In Duitsland en Oostenrijk is de \"Duitse\" klarinet, met het Oehler-systeem gangbaar. Het vroeger veel gebruikte Albert-systeem wordt nog gebruikt in klezmer, dixieland en Oost-Europese volksmuziek.\nDe saxofoon is een verdere ontwikkeling van de klarinet, maar met zoveel wijzigingen dat in feite een nieuw instrument is ontstaan.\nHoutsoorten.\nVoor het maken van een klarinet wordt sinds de tweede helft van de negentiende eeuw vooral grenadillehout gebruikt (Dalbergia melanoxylon). Dit hout is bijna zwart van kleur en wordt ook voor piccolo's en hobo's gebruikt. In het verleden zijn diverse andere houtsoorten gebruikt, zoals:\nVarianten en gebruik.\nTegenwoordig worden vooral de B\u266d-, en soms de A-klarinet gebruikt. De hoge E\u266d-klarinet wordt vooral gebruikt in harmonieorkesten, soms in symfonieorkesten als piccolo-klarinet, en soms als les-klarinet. Voor lesdoeleinden wordt de laatste jaren steeds vaker de C-klarinet gepropageerd en gebouwd. De C-klarinet wordt soms door klarinettisten gebruikt als ze met niet-transponerende instrumenten een partijtje moeten meeblazen. De C-klarinet is namelijk de enige klarinet die niet transponeert. Er bestaat een nog kleinere klarinet, de A\u266d-klarinet, die bij hoge uitzondering in \"clarinet-choirs\" gebruikt wordt. In Zuid-Europese landen is dit instrument vaker in gebruik.\nDoordat een klarinet overblaast in de duodecime (octaaf + kwint) is het bereik bijzonder groot. Nadeel is dat er veel kleppen nodig zijn om deze intervallen te overbruggen. De B\u266d-klarinet heeft een (klinkend) toonbereik van D - c\"\". De toon van een B\u266d-klarinet is qua bereik en warmte van de klank het meest te vergelijken met het timbre van de menselijk stem.\nBehalve de 'gewone' B\u266d-klarinet bestaan er ook bas-, tenor- en altvarianten: de basklarinet in B\u266d, de altklarinet in E\u266d, de contra-altklarinet in E\u266d, de contrabasklarinet in B\u266d en de subcontrabasklarinet in E\u266d. De laatste drie typen klarinetten worden weinig gebruikt. De bassethoorn in F is geen hoorn maar een iets hogere altklarinet. De bassetklarinet was populair ten tijde van Mozart: een van zijn concerten, het klarinetconcert KV622 is oorspronkelijk voor dit instrument geschreven. Het is een geheel ander instrument dan de bassethoorn. De bassetklarinet staat in A, maar heeft een aantal toegevoegde kleppen, waardoor het bereik in de laagte is uitgebreid. Tegenwoordige uitvoeringen van het klarinetconcert van Mozart worden bijna altijd gedaan op de A-klarinet, hier en daar wordt een aantal noten dan geoctaveerd.\nDe basklarinet vindt men enkelvoudig of dubbelvoudig als ondersteunend bas-instrument in symfonie- en harmonieorkesten. De basklarinet en de zeldzame contrabasklarinet worden ook als solo-instrument veelvuldig gebruikt. Het bereik van de basklarinet was oorspronkelijk een octaaf lager dan dat van de B\u266d-klarinet, met als laagste toon een E. In navolging van de bassetklarinet is hier in de 19e eeuw ook een aantal kleppen aan toegevoegd, waardoor de laagste toon de C is. Ook de B\u266d-klarinet kent uitvoeringen met een extra klep naar E\u266d, zodat er voor een partij in A (oorspronkelijk bedoeld voor A-klarinet) geen omwisseling van instrument nodig is.\nVanwege het op het mondstuk aanwezige (enkele) riet noemt men de klarinettist ook wel een \"rietblazer\" evenals de hobo (dubbel riet), fagot (dubbel riet) en saxofoon (enkel riet). Alle genoemde rietblaasinstrumenten behoren tot de categorie der houtblazers, of ze nu van hout zijn of niet.\nBekende klarinettisten.\nEnkele bekende bespelers van de klarinet zijn (alfabetisch op achternaam):\nBekende historische klarinettisten.\nAnton Stadler, Johann Simon Hermstedt, Heinrich Joseph Baermann, Iwan M\u00fcller, Carl Baermann en Richard M\u00fchlfeld (1753-1907). Sommigen van hen werkten nauw samen met de componisten Wolfgang Amadeus Mozart, Louis Spohr, Carl Maria von Weber en Johannes Brahms.\nBekende fabrikanten.\nFrankrijk: Buffet Crampon, Henri Selmer Paris - Duitsland: Herbert Wurlitzer, Seggelke Klarinetten, Leitner &amp; Kraus, F. Arthur Uebel, Buffet Crampon Deutschland - Japan: Yamaha Corporation - Taiwan: Jupiter Instruments - USA: Conn-Selmer, Inc. - Tsjechi\u00eb: Amati Kraslice - Canada: Backun Musical Services, Stephen Fox - Chili: Luis Rossi"}
{"id": "6488", "revid": "550858", "url": "https://nl.wikipedia.org/wiki?curid=6488", "title": "Hobo (muziekinstrument)", "text": "Een hobo is een dubbelrietinstrument, behorend tot de houten blaasinstrumenten, ook wel houtblazers genoemd. \nEtymologie.\nDe huidige hobo is in Frankrijk in de 17e eeuw uit de schalmei ontwikkeld. Het woord \"hobo\" is afkomstig van het Franse \"hautbois\", dat 'hoog hout' betekent. Deze benaming komt enerzijds voort uit het vrij hoge en indringende geluid dat een hobo kan produceren in vergelijking met andere dubbelrietinstrumenten, en anderzijds uit het feit dat het een houten blaasinstrument is.\nBeschrijving.\nDe hobo en de althobo (Engelse hoorn) worden tot de houtblazers gerekend. Vroeger werd de basis van de hobo van hout gemaakt, maar tegenwoordig wordt ook kunststof gebruikt. \nDe hobo wordt met een dubbelriet aangeblazen. Het dubbelriet wordt gevormd door twee licht gebogen rietbladen, die met garen rond een metalen stiftje worden bijeengebonden. Het wordt direct tussen de lippen genomen en door het aanblazen komen beide rietbladen in trilling. Zo ontstaat er een geluidsgolf. Hoewel de hobo net als de fagot gebruikmaakt van een dubbelriet, is het instrument historisch gezien geen familielid van de fagot, wel van de schalmei en van de pommer.\nDe hobo bestaat uit een conisch geboorde buis met een licht trechtervormig uiteinde. Langs de buis bevinden zich diverse gaten en verzilverde kleppen. De eerste hobo's hadden deze kleppen nog niet; pas in de 19e eeuw kreeg de hobo het uiterlijk dat hij nu heeft.\nIemand die een hobo bespeelt, wordt een hobo\u00efst genoemd. Het riet wordt doorgaans door de hobo\u00efst zelf vervaardigd, en naar persoonlijke smaak gesneden, opgebonden, aangepast en gevormd.\nDe manier van aanblazen is van invloed op de klank en de geluidssterkte. Voor het voortbrengen van een kwalitatief goede toon is een ver ontwikkelde embouchure vereist.\nDe klank van de hobo is nasaal en draagt zeer ver. Vanwege zijn relatief stabiele en indringende toon wordt de hobo gebruikt om de toon te blazen (meestal een a, soms een bes of een andere noot) waarop de andere instrumenten in een symfonieorkest of harmonieorkest hun stemming aanpassen (afstemmen).\nOnderhoud.\nElke keer na het bespelen moet het instrument schoongemaakt worden om vocht te verwijderen. Dit kan men doen met een vogelveer of met een speciale wisser. Ook het mechaniek moet regelmatig gesmeerd worden met wat dunne olie op de assen. Het kurk van de tappen en het kurk van het riet kan worden ingevet met tappenvet of zuurvrij vet zodat de losse delen wat soepeler in elkaar gaan. Het mechaniek kan gepoetst worden met een zachte flanellen doek. Wanneer er onder het spelen water in een van de kleppen komt, kan dit verwijderd worden met een vloeitje, om te voorkomen dat sommige tonen niet goed of helemaal niet klinken.\nVarianten.\nVariaties op de hobo zijn de althobo, ook bekend als de Engelse hoorn, de oboe d'amore (\"liefdeshobo\"), de oboe da caccia (\"jachthobo\") en de musette (piccolo-hobo). De oboe d'amore is een soort kruising tussen de gewone hobo en de althobo. De oboe da caccia is waarschijnlijk de voorloper van de althobo.\nDe baritonhobo werd in 1904 gebouwd door de fagotbouwer W. Heckel en wordt ook wel heckelfoon genoemd. Deze klinkt een octaaf lager dan de hobo. De klank neigt naar de fagot of de baritonsaxofoon. Paul Hindemith schreef in 1929 een trio voor altviool, heckelfoon en piano, op. 47. \nUit Cataloni\u00eb stamt de tenora, ook wel tenorhobo genoemd.\nBekende hobo\u00efsten.\nZie Lijst van bekende hobo\u00efsten/hobo\u00efstes\nToepassing.\nKlassieke muziek.\nDe hobo wordt bespeeld als solo-instrument in hoboconcerten, als onderdeel van een symfonieorkest, in de bezetting van het harmonieorkest en blazersensembles en in kamermuziek.\nKamermuziek.\nEnkele bekende kamermuziekwerken voor hobo zijn:\nSymfonieorkest.\nDe hobo wordt veel gebruikt als soloinstrument in werken voor symfonieorkest. Bekende werken met (een) belangrijke solo('s) voor hobo zijn:\nPopmuziek.\nIn popmuziek komt de hobo weinig voor, maar er kan een bijzonder effect mee bereikt worden, zoals in: "}
{"id": "6489", "revid": "12930", "url": "https://nl.wikipedia.org/wiki?curid=6489", "title": "Engelse Hoorn", "text": ""}
{"id": "6490", "revid": "780746", "url": "https://nl.wikipedia.org/wiki?curid=6490", "title": "Saxofoon", "text": "Een saxofoon, kortweg sax, is een blaasinstrument met een conische, meestal S-vormige buis die voorzien is van kleppen. De saxofoon wordt niet tot de koperblazers gerekend, maar zoals alle riet-blaasinstrumenten tot de houtblazers. Saxofoons hebben een conische boring \u2013 ze worden van het mondstuk naar het bekeruiteinde toe breder. Het riet begint te trillen bij het blazen, zo ontstaat het geluid dat daarna door het andere deel van het instrument gaat. De drie grote delen van de saxofoon zijn het mondstuk, de hals en de beker. De saxofoon is een transponerend instrument dat genoemd is naar zijn uitvinder en bouwer, de Belg Adolphe Sax (1814-1894).\nDe saxofoonfamilie bestaat uit (onder andere) de volgende leden:\nEen veel smaller gebouwde variant van de laagste twee saxofoons heet tubax.\nNaast de saxofoons in E\u266d en B\u266d, die voor militaire muziekkorpsen bedoeld waren, patenteerde Sax een familie in C en F voor het symfonieorkest. \nOntwikkeling.\nAdolphe Sax heeft verbeteringen aan de meeste koperinstrumenten gemaakt, ook aan verschillende houtblaasinstrumenten; zo is de hedendaagse basklarinet gebaseerd op een ontwerp van Sax. Bij de ontwikkeling van de saxofoon had hij een instrument voor ogen dat de souplesse van strijkers verenigde met dynamische mogelijkheden van koper (luid) en de klankmogelijkheden van hout. Hij hoopte daarmee alle goede eigenschappen van de klassieke orkestinstrumenten te verenigen. Berlioz schrijft dat Sax een ophicle\u00efde nam en daar een klarinet-mondstuk op zette, en zo op het idee van de saxofoon kwam. Sax werkte er vanaf 1840 aan en verwierf er op 28 juni 1846 in Frankrijk een patent op, dat in 1860 met vijf jaar verlengd werd. Als eerste bouwde hij een bas, omdat die voor hem makkelijker was vanwege de verhoudingen en de maatvoering van de buis, de stemming en dergelijke. In de loop van enkele jaren bouwde hij de rest van de familie. Composities met saxofoons volgden al snel.\nEen bekende misvatting over de uitvinding van de saxofoon is dat Sax een praktische oplossing wilde vinden voor de baspartij in militaire orkesten. Dit klopt echter niet. Sax was een kunstenaar met een duidelijk klankbeeld in zijn hoofd, toepassingen volgden later.\nBereik.\nDe huidige saxofoons hebben meestal kleppen voor een bereik van 2\u2154 octaaf, van laag Bes tot en met hoog fis. Op negentiende-eeuwse saxofoons was B de laagste toon en e de hoogste, de omvang was dus een kleine terts geringer. Al vrij snel is het bereik vergroot, waarbij de hoge fis de laatste toevoeging was. Op de nog steeds zo gewilde Selmer Mark VI-modellen uit de jaren vijftig en zestig zat geen hoge fis (contr. FA) en ook op goedkopere hedendaagse modellen ontbreekt de klep, deze werd in 1896 pas toegevoegd aan de saxofoon.\nEen afwijkende omvang hebben veel baritonsaxofoons, die namelijk tot laag A gaan. Bij de hoge saxofoons zitten de verschillen tussen de modellen in de hoogte. Sopranino's kunnen als hoogste klep de hoge e hebben, maar ook de f of de fis. Bij sopranen zijn f of fis gebruikelijk als hoogste klep, maar een enkel topmodel heeft bovendien een hoge g.\nDe saxofoon blaast zoals de meeste instrumenten (uitgezonderd de klarinet) over in het octaaf, dat wil zeggen dat bij dezelfde vingerzetting twee tonen geproduceerd kunnen worden die een octaaf in toonhoogte verschillen. Om het overblazen te vergemakkelijken zit bij de duim de zogeheten \"octaaftoets\". Oorspronkelijk waren er zelfs twee, maar alle huidige instrumenten hebben een mechanisme waar de duimtoets twee verschillende overblaasklepjes bedient. Tot en met de G (en de Gis) bedient de duim het lage octaafklepje, vanaf de A wordt automatisch het hogere klepje geopend en het andere gesloten.\nHogere tonen zijn te vinden in het zogenaamde altissimoregister. Met allerlei speciale grepen kunnen tonen voortgebracht worden die hoger zijn dan wat de hoogste klep toelaat. Het vereist veel oefening, maar sommigen kunnen langs deze weg het bereik tot vier octaven vergroten. Het vereist ook uitzoekwerk: grepentabellen voor het altissimoregister bevatten vele mogelijkheden voor een en dezelfde toon. Het hangt van het type saxofoon, het gebruikte mondstuk en de bouw van de mond van de speler af welke van die mogelijkheden goed aanspreekt en zuiver is. Onderzoeker Joe Wolfe toonde aan dat saxofoonspelers die het altissimoregister kunnen hanteren dit doen door hun spraakkanaal dusdanig aan te spannen dat het meeresoneert met de gewenste toon. Volgens rietblazers speelt deze techniek bij meerdere instrumenten een rol.\nBij de altissimotonen wordt niet in het octaaf overgeblazen, maar in hogere boventonen, zoals de duodecime (octaaf plus een kwint; net zoals de klarinet), het dubbele octaaf en zo verder. Vrijwel iedereen beheerst de laagste noten van deze manier van overblazen, de \"quick-f\", \"quick-fis\" en \"quick-g\" (deze laatste alleen als een klep voor de hoge fis aanwezig is). De volgende noten zijn meteen een stuk moeilijker en sommigen krijgen ze er nooit goed uit. In moderne composities komt altissimo voor vanaf pakweg 1970. In de jazz was begin jaren zestig Eric Dolphy al virtuoos in het altissimoregister en in de free jazz werd en wordt uiteraard alles gebruikt wat voor de expressie dienstig kan zijn.\nGebruik.\nDe componist Hector Berlioz was onmiddellijk door het instrument gecharmeerd. Hij schreef er lovend over en tijdens een concert van hem was de saxofoon voor het eerst in het openbaar te horen.\nDe Franse fluitvirtuoos en componist Jules Auguste \u00cadouard Demersseman (1833-1866) schreef als een der eersten diverse solistische stukken voor saxofoon met pianobegeleiding alsook \"12 \u00e9tudes m\u00e9lodiques dans toutes les tonalit\u00e9s\" voor saxofoonsolo. Ook Charles Koechlin componeerde vele werken voor saxofoon, waaronder 15 etudes, 24 duetten en twee sonatines. \nEnkele componisten schreven partijen \u2013 meestal solo's \u2013 voor de saxofoon voor in symfonische werken, zoals Maurice Ravel (\"Bol\u00e9ro\" en de orkestratie van \"Schilderijen van een tentoonstelling\" van Modest Moessorgski), Sergej Rachmaninov (\"Symfonische dansen\"), Alban Berg (vioolconcert), George Gershwin (\"Rhapsody in Blue\" en \"An American in Paris\"), Richard Strauss (\"Sinfonia Domestica;\" een ensemble van vier dat nauwelijks meerwaarde biedt in de partituur daar ze enkel in tutti-passages meespelen), Georges Bizet (\"Suite L' Arl\u00e9sienne\"), Vincent d'Indy (\"Choral vari\u00e9\"), Ralph Vaughan Williams (6de en 9de symfonie), Paul Hindemith (\"Cardillac\" en \"Neues vom Tage\"), Darius Milhaud (\"La cr\u00e9ation du monde\"). Toch vond de saxofoon geen ingang in het traditionele symfonieorkest, mede vanwege het communicatieve onvermogen van Adolphe Sax. Wel werd het instrument al snel gebruikt in het militaire harmonieorkest.\nOok nu wordt de saxofoon veel in blaasorkesten gebruikt, zoals de harmonie, de fanfare en de big band. Als solo-instrument is de saxofoon overal te vinden: in jazz-, klezmer- en popmuziek en de klassieke muziek.\nDe saxofoon werd uitgevonden als klassiek instrument en kent zijn eigen ontwikkeling binnen de klassieke muziek. Alhoewel de saxofoon als regulier orkestinstrument nooit doordrong tot het traditionele symfonieorkest, heeft het als solo-instrument en in de kamermuziek een belangrijke rol gespeeld. Vooral in de 20e eeuw heeft deze ontwikkeling een hoge vlucht genomen. Belangrijk initiator van nieuw saxofoonreportoire was de Amerikaanse mecenas met ademhalingsmoeilijkheden, Elisa Hall. Zij stimuleerde Andr\u00e9 Caplet, Claude Debussy, Vincent d'Indy, Florent Schmitt en vele anderen om werken voor haar te schrijven. Aan haar slechte gezondheid danken we dus de mooiste saxofoonnoten.\nIn de kamermuziek heeft vooral het saxofoonkwartet furore gemaakt. Tijdens het interbellum was er het ensemble Quatuor de Saxophones de Paris dat heel wat concerten gaf met origineel gecomponeerde muziek en arrangementen voor saxofoonkwartet.\nHeitor Villa-Lobos gebruikte de saxofoon in zijn Ch\u00f4ros N\u00b03 en N\u00b07, in zijn Sexteto m\u00edstico (1917), in een kwartet met toegevoegde vrouwenstemmen (1921) en in een nonet.\nNa een wat aarzelend 19e-eeuws begin met componisten als Jean-Baptiste Singel\u00e9e en Florio, werd het genre door opzwepende genie\u00ebn als Marcel Mule en Sigurd Rascher opgestuwd in de vaart der volkeren: meesterwerken van Aleksandr Glazoenov, Jean Rivier, Eug\u00e8ne Bozza en Iannis Xenakis zouden de muziekgeschiedenis voor altijd veranderen.\nDe saxofonist Jean-Marie Londeix betekende als pedagoog en promotor ook veel voor het instrument. Hij vervaardigde een groot aantal studiewerken, alsook een uitgebreide catalogus met vrijwel alle bestaande klassieke saxofoonwerken van 1844 tot en met 2012. Tevens hebben diverse componisten werken geschreven voor Londeix.\nTransponeren.\nSaxofoons zijn transponerende instrumenten die als volgt klinken:"}
{"id": "6491", "revid": "166195", "url": "https://nl.wikipedia.org/wiki?curid=6491", "title": "Tuba (instrument)", "text": "De tuba is de naam voor een aantal koperen blaasinstrumenten in het bas-register. Instrumenten die onder de tubafamilie worden geschaard zijn het eufonium (soms tenortuba genoemd) en de (bas)tuba's (gestemd in F, Es, C of Bes). Tuba is een benaming die in vele talen wordt gebruikt en ongespecificeerd verstaat men onder 'tuba' meestal een bastuba. In amateurblaasorkesten in Nederland en Belgi\u00eb heeft men echter dikwijls de gewoonte om onder de term 'tuba' een eufonium te verstaan.\nOntwikkeling.\nHet instrument werd in de jaren dertig van de negentiende eeuw door Wilhelm Wieprecht en J.G. Moritz ontwikkeld om zowel in militaire blaasorkesten als symfonieorkesten de leegte in het bas-register op te vullen. De ontwikkeling van het instrument hing noodzakelijk af van de ontwikkeling van het ventiel, vroeger in de negentiende eeuw. Het instrument werd in Duitsland ontwikkeld en werd daar al gauw na de uitvinding populair.\nDe rechtstreekse voorloper van de tuba is de ophicleide, een koperblaasinstrument in de vorm van een fagot. Dit instrument had een vrij brutale klankkleur en was nogal beperkt in het lage register. De tessituur komt ongeveer overeen met die van het eufonium. Hector Berlioz was erg enthousiast over de tuba, en gaf toestemming de ophicleide in de \"Symphonie Fantastique\" te vervangen door de tuba. In Frankrijk heeft de ophicleide echter nog lange tijd (tot ca. 1880) dienstgedaan, ook nadat de tuba in Duitsland in gebruik raakte. In Duitsland was Richard Wagner een componist die de opmars van de tuba heeft ondersteund.\nAdolphe Sax heeft in zijn werk geprobeerd om de tubafamilie over het gehele register uit te bouwen. De uitbouw van de tuba-achtige instrumenten resulteerde in de reeks saxhoorns van piccolo tot sub-contrabas. De klassieke saxhoorns (bugel, althoorn, bariton) hebben een iets engere boring dan het eufonium en de bastuba's en daarom wordt soms de saxhoorn- en tubafamilie uit elkaar getrokken. In het concept van Adolphe Sax vormde dit echter wel \u00e9\u00e9n geheel.\nBouw.\nDe tuba is conisch gebouwd en heeft meestal drie of vier ventielen, bij symfonische tuba's veelal vijf en bij F-tuba's vaak zelfs zes ventielen. Het neerdrukken van de ventielen bij een tuba vergroot in feite de lengte van de gebruikte buis, waardoor de toon verlaagd wordt. Het tweede ventiel doet zo de noot een halve toon dalen, het eerste twee halve tonen, het eerste en het tweede samen drie, het tweede en het derde samen vier, het eerste en het derde samen vijf en de drie ventielen samen zes. Het (eventuele) vierde ventiel doet de toon meteen met een kwart dalen en wordt daarom \"kwartventiel\" genoemd. Meestal is het vijfde een verlaagde hele toon en het zesde ventiel een verlaagde halve toon. Dit om een betere stemming te bereiken bij combinaties met het vierde ventiel en om het lage register volledig te kunnen opvullen. Andere invullingen van het vijfde en zesde ventiel bestaan, maar zijn eerder uitzonderlijk. Bij professionele instrumenten met vier ventielen wordt het stemmingsprobleem opgevangen door een ingewikkeld compensatiesysteem.\nDe ventielen kunnen zowel vooraan in een instrument staan (\"front action\") als bovenaan (\"top action\"), zie figuur. Als ventielen vooraan staan, dan kan men kiezen tussen pompventielen of draaiventielen. Als ze bovenaan staan zijn het altijd pompventielen. Kiest men voor pompventielen vooraan, dan is het vijfde ventiel een draaiventiel dat meestal bediend wordt met de rechterduim. Bij instrumenten met draaiventielen kan het vijfde ventiel zowel aan de rechterduim gelegen zijn als aan de linkerhand. Het zesde ventiel staat altijd aan de linkerhand.\nTuba's bestaan in verschillende formaten die men aanduidt met 3/4, 4/4, 5/4, 6/4, waarbij 3/4 een compacte bouw inhoudt en 6/4 een uitgebreide bouw. Los van het formaat kan de beker eerder breed of smal zijn. De tuba heeft een zachte klank.\nVariaties en termen.\nZoals boven reeds aangegeven bestaat er bij de naamgeving van tuba-achtige instrumenten wat verwarring. Algemeen kan men echter zeggen dat de term tuba slaat op een instrument met recht opstaande beker in het bas-register. Voor de afwijkingen bestaan er meestal specifieke termen.\nStemmingen.\nZoals reeds aangegeven bestaan er verschillende stemmingen van tuba's. Welke stemming gebruikt wordt hangt sterk af van de context, zowel functioneel als geografisch. De individuele voorkeur speelt ook een rol. De meeste professionele tubaspelers bespelen verschillende instrumenten.\nSoms ziet men de term contrabastuba (vb. in partituren van Wagner) wat betrekking heeft op tuba's in C en Bes. Deze term wordt vandaag niet algemeen meer gebruikt. In deze context slaat bastuba enkel op tuba in F of Es. Praktisch zal meestal de speler zelf in overleg met de dirigent beslissen welk instrument gebruikt wordt.\nIn blaasorkesten is het meestal de gewoonte om in de bassectie twee stemmingen te combineren. Bij brassbands is dit altijd de combinatie Es/Bes en in fanfareorkesten meestal ook. In harmonieorkesten en blaasorkesten in landen die historisch onder Duitse invloed stonden, komt de combinatie F/Bes veel voor.\nNotatie.\nInternationaal schrijft men voor de tuba op re\u00eble toonhoogte in de bassleutel. Als de speler echter geen instrument gebruikt in C dan transponeert hij de partij '\u00e0 vu' of heeft hij het instrument met een aangepaste vingerzetting leren bespelen. In brassbands schrijft men echter altijd getransponeerd in de vioolsleutel. In andere blaasorkesten hangt het af van de geografische context. Zo zal men in Duitsland en de Verenigde Staten de tuba altijd op re\u00eble toonhoogte (klinkend) schrijven, terwijl men in Belgi\u00eb en Nederland de brassbandnotatie overneemt of getransponeerd in de bassleutel schrijft. Soms gebruikt men ook een notatie zoals die voor een contrabas: een octaaf hoger genoteerd dan klinkend in de bassleutel.\nTessituur.\nDe tessituur van een tuba is vergeleken met andere blaasinstrumenten erg ruim. Een tessituur van 4 octaven is voor de solo tubaspeler een vereiste (de vier onderste octaven van een piano voor een F-tuba). Afhankelijk van het instrument (stemming en aantal ventielen) en de beheersing van de speler kan men lager en hoger. De theoretische ondergrens is voor alle tuba's met 4 of meer ventielen onder de tessituur van de piano. Er is geen theoretische bovengrens maar een beheersing van noten boven de c\" is echt uitzonderlijk. De c\" zelf komt wel in een aantal solowerken voor. Voor het spelen van standaard muziek in een blaasorkest is een tessituur van twee octaven en half meestal voldoende (onder de centrale do voor tuba's in C en Bes).\nRepertoire.\nEr werd aanvankelijk niets geschreven voor de tuba als solo-instrument. Pas na de Tweede Wereldoorlog kwam er een repertorium voor dit instrument. Inmiddels zijn er heel wat concerti en solo-werken voor tuba gecomponeerd. De belangrijkste vroege werken voor het instrument zijn het concerto (1954) van Ralph Vaughan Williams en de sonate (1955) van Paul Hindemith. Helmut Lachenmann componeerde in 1981-2 \"Harmonica, muziek voor groot orkest met tuba solo\". Filmcomponist John Williams componeerde in 1985 een concerto voor tuba en orkest. Alexei Lebedev, zelf tubaist, componeerde in de tweede helft van de 20e eeuw een aantal solowerken voor tuba die bij tubaisten erg geliefd zijn.\nTubaisten.\nEnkele bekende tubaisten:"}
{"id": "6492", "revid": "1369350", "url": "https://nl.wikipedia.org/wiki?curid=6492", "title": "Altviool", "text": "De altviool is een gestreken snaarinstrument en is het oudste lid van de vioolfamilie, waartoe ook de viool en de cello behoren.\nHet instrument.\nDe altviool is iets groter dan de viool. Waar de klankkast van een viool zowat 35\u00a0cm lang is, heeft de altviool - die geen standaardafmetingen heeft - een corpuslengte van 37,5\u00a0cm tot 44\u00a0cm (41 \u00e0 42,5\u00a0cm is de courantste maat). Haar vier snaren zijn gestemd als c-g-d'-a', een kwint lager dan de viool. De altviool heeft een interessante rol in een ensemble of orkest. Soms speelt de altviolist:\nDe formanten in de resonantie door de klankkast van een altviool liggen ongeveer een terts te hoog voor haar stemming. Daardoor klinkt de alt altijd wat omfloerster dan de kleinere viool of de grotere cello, die een betere aanpassing van hun resonantiepieken hebben. Eigenlijk zou een altviool groter moeten zijn, maar dan is ze niet meer in de arm te bespelen. Er is weleens als proef een grotere altviool gebouwd die net als de cello tussen de knie\u00ebn werd gehouden. (Yo-Yo Ma maakte op zo'n experimentele altviool een opname van het altvioolconcerto van Bart\u00f3k). Zo'n alt klonk wel sterker, maar miste de typische altklank en is daardoor geen succes geworden.\nMuziek voor de altviool wordt in de regel genoteerd in de altsleutel.\nGeschiedenis.\nDe altviool behoort tot de familie van de viola da braccio's (\"armviolen\", ter onderscheiding van viola da gamba's die tussen de benen werden geklemd). Het instrument is in Itali\u00eb ontstaan omstreeks 1530. De oudst bewaard gebleven exemplaren, uit de tweede helft van de 16e eeuw, zijn van de hand van de Italianen Andrea Amati (ca. 1505-ca. 1578) en Gasparo da Sal\u00f2 (1540-1609). Viola da braccio\u2019s werden in verschillende afmetingen gebouwd die genoemd werden naar hun bereik. Zo was er een \"alto di viola da braccio\" (\"hoge armviool\") en later een \"soprano di viola da braccio\" (die al spoedig \"violino\" of \"viool\" zou gaan heten).\nDe term \"alto di viola da braccio\" ligt aan de basis van verschillende naamgevingen. Vanaf de late 17de eeuw werd het instrument in Itali\u00eb eenvoudigweg \"viola\" genoemd. In het Frans behield men enkel het woord \"alto\". In het Duits zegt men, zoals in het Italiaans en het Engels, \"viola\", maar ook \"Bratsche\", dat een verbastering is van \"braccio\". \nDe altviool is het oudste lid van de vioolfamilie. De viool (Italiaans: \"violino\" of \"kleine viola\") en de cello (\"violoncello\", \"kleine violone\" of \"kleine grote viola\") ontstonden pas later.\nDe grote Italiaanse vioolbouwers uit de zeventiende en achttiende eeuw, zoals Stradivarius, Amati, Carlo Giuseppe Testore en Gasparo da Sal\u00f2, bouwden ook altviolen. Sommige van die instrumenten hadden een corpuslengte tot 47\u00a0cm en waren hoofdzakelijk bedoeld om brede, ondersteunende muzikale lijnen te spelen. Voor technisch meer veeleisende passages waren ze ongeschikt, en de meeste van die grote altviolen (soms \"tenore\" genoemd) werden in de loop van de geschiedenis dan ook bijgesneden en ingekort tot een handzamere lengte.\nDe uitvoering.\nVerschillende componisten zoals Bach, Mozart, Haydn, Paganini, Felix Mendelssohn, Benjamin Britten, en speciaal Anton\u00edn Dvo\u0159\u00e1k en Paul Hindemith speelden zelf graag en vaak altviool. Andere, zoals Beethoven, deden het een tijdje als bijbaantje om in hun levensonderhoud te voorzien.\nIn Hongaarse en Roemeense muziek wordt een speciale altviool gebruikt (nu \"kontra\" genoemd, of \"bratch\", evenals het Duitse \"Bratsche\" afgeleid van het Italiaanse \"Viola da Braccio\" oftewel \"armviool\"), meestal uitgevoerd met vlakke kam en drie snaren (vaak gestemd als g-d'-a') waardoor akkoordspel mogelijk wordt; hier heeft de alt uitsluitend ritmisch/harmonische functie; melodiespel is zo goed als onmogelijk. Hetzelfde gebeurt in de zigeunermuziek die sterk aan de twee genoemde muzieksoorten verwant is.\nRepertoire.\nAls solo-instrument kon de altviool lange tijd slechts zelden op de voorgrond treden. In de barok is bijvoorbeeld erg weinig altvioolmuziek geschreven. Er zijn uit die periode enkele concerti van onder anderen Georg Philipp Telemann en Bach (Brandenburgs concerto nr.6). Vivaldi schreef wel concerti voor de viola d'amore maar niet voor de altviool.\nIn de klassieke periode is de oogst iets rijker: Georg Benda, leden van de componistenfamilie Stamitz, Hoffmeister, Dittersdorf, Michael Haydn, Pleyel, Vanhal, Wranitzky, Rolla, enz. Mozart gaf de altviool in zijn beroemde \"Kegelstatt-trio\" (KV 498) en in de \"Sinfonia concertante\" (KV 364) voor viool en altviool een prominente plaats.\nDe altviool wordt verder \"ontdekt\" in de 19e eeuw. Carl Maria von Weber en Johann Nepomuk Hummel schreven concertante muziek voor altviool. Niccol\u00f2 Paganini vroeg Hector Berlioz om een altvioolconcerto, maar het resultaat, \"Harold en Italie\", is meer een symfonie met een flinke rol voor de altviool. Paganini heeft het stuk nooit uitgevoerd. Brahms gaf met enige aarzeling de altviool de rol van alternatief instrument in zijn twee sonates voor klarinet en piano, opus 120. Het enthousiasme hierover van de violist Joseph Joachim overtuigde hem echter van de waarde van deze versie. Max Bruch en Robert Schumann schreven verschillende werken met een solorol voor de altviool, vaak in combinatie met klarinet. De timbres van deze twee instrumenten mengen overigens bijzonder goed. Ook de altvioolmuziek van de Belgische componist Henri Vieuxtemps is het vermelden waard.\nGrote 20e-eeuwse altvioolliteratuur schreven Paul Hindemith, Benjamin Britten, Darius Milhaud, Max Reger, Bohuslav Martin\u016f, Dmitri Sjostakovitsj, Alexandre Tansman en B\u00e9la Bart\u00f3k. In de 20e eeuw spelen virtuozen als Paul Hindemith, Lionel Tertis en Lilian Fuchs op dit instrument een grote rol voor de bekendheid die het altvioolrepertoire tegenwoordig geniet. Ook de Engelse altviolist William Primrose heeft componisten aangezet tot het componeren van nieuwe werken, bijvoorbeeld de concerti van Ralph Vaughan Williams, William Walton en B\u00e9la Bart\u00f3k.\nIn de tweede helft van de 20e eeuw schreven onder andere Gy\u00f6rgy Kurt\u00e1g, Krzysztof Penderecki, Gia Kantsjeli, Alfred Schnittke, Malcolm Arnold en P\u00e9ter E\u00f6tv\u00f6s prachtige altvioolconcerti en andere sololiteratuur voor het instrument. Luciano Berio's Sequenza VI vormt zowat de synthese van de mogelijkheden in de Nieuwe Muziek voor dit instrument. De altviool wint aan populariteit, en krijgt de solisten die ze verdient: Nobuko Imai, Michael Kugel, Joeri Basjmet, Kim Kashkashian, Tabea Zimmermann, Paul Silverthorne, G\u00e9rard Causs\u00e9, Lawrence Power, Antoine Tamestit, Maxim Rysanov en vele anderen. Ook topviolisten als Yehudi Menuhin, Nigel Kennedy, Josef Suk, Maxim Vengerov, Pinchas Zukerman en Isabelle van Keulen bespelen weleens de altviool. Al zijn kenners en critici meestal niet enthousiast over het altvioolspel van deze violisten, het bewijst alleszins de groeiende interesse voor de alt. Morton Feldman wijdde enkele composities aan het instrument: The viola in my life I-IV.\nHet heeft lang geduurd vooraleer componisten \u00e9n altviolisten de complexe klank van de altviool hebben leren exploreren. Het instrument kent zekere beperkingen, zoals de tessituur die het moeilijker maakt op te tornen tegen een orkest of zelfs tegen een ontketende vleugelpiano, en de afmetingen die, in vergelijking met de viool, hogere technische eisen stellen aan de bespeler. Dat er geen standaardafmetingen bestaan voor de altviool, leidt bovendien tot een veel individuelere klank voor elk instrument: veeleer alt of veeleer tenor, meer of minder nasaal, melancholisch, donker, \"zanderig\" of zangerig, ... Anderzijds biedt die complexe klank met haar wisselende stemmingen veel mogelijkheden, en daar is prachtige muziek uit voortgekomen...\nBekende solisten.\nLionel Tertis en William Primrose gelden als de eerste grote \"moderne\" altviolisten die zowel in de concertzaal als in de opnamestudio actief waren. Verder nog in chronologische volgorde:"}
{"id": "6493", "revid": "79705", "url": "https://nl.wikipedia.org/wiki?curid=6493", "title": "Viool", "text": "De viool is een strijkinstrument met vier snaren. Het is het kleinste lid van de vioolfamilie, en heeft het hoogste bereik. De klank wordt voortgebracht door de snaren in trilling te brengen met een strijkstok (arco), of door te tokkelen met de vingers (pizzicato). De houten klankkast dient om het geluid van de trillende snaren te versterken. De viool wordt doorgaans bespeeld door het instrument tussen kin en schouder te klemmen en met de vingers van de linkerhand de snaren tegen de ebbenhouten toets te drukken om zodoende de snaar te verkorten (en dus hoger te doen klinken).\nGeschiedenis.\nWie de eerste viool heeft gemaakt, is onbekend. Algemeen wordt aangenomen dat de viool rond 1550 in Itali\u00eb ontstond in de vioolbouwcentra Brescia en Cremona. In de middeleeuwen bestonden er veel verschillende snaarinstrumenten. Sommige werden getokkeld, zoals de luit, andere werden gestreken, zoals de vedel en de rebec, een smal peervormig instrument. Ook de elegante lira da braccio, die al de vorm van de huidige viool had, kan als een voorloper worden beschouwd. De directe voorloper van de huidige viool is de zogenaamde barokviool.\nStemming en klank.\nDe vier snaren zijn normaliter gestemd in reine kwinten, van laag naar hoog: G (g), D (d'), A (a'), E (e\").\nIn sommige gevallen wordt door de componist een afwijkende stemming (ofwel 'scordatura') voorgeschreven. Ook zal een violist(e) bij samenspel met een anders gestemd instrument, de stemming van de snaren aanpassen.\nDe G-, D- en A-snaar zijn meestal van kunststof, omwikkeld met metaalfolie en titanium, en slechts zelden is er sprake van een stalen snaar. Ook komen snaren voor die vervaardigd zijn uit schapendarm. De E-snaar is doorgaans van massief metaal. Vroeger werd alleen schapendarm gebruikt. Door de gebrekkige technologie waren snaren moeilijk homogeen te maken, hetgeen de klank negatief be\u00efnvloedde. De tegenwoordige darmsnaren hebben dit nadeel niet meer. Darmsnaren zijn wel gevoeliger voor vocht, zodat de viool sneller ontstemd raakt.\nDe klank van de viool kan worden verzacht door een sordino (houten of kunststof demper) op de kam te zetten. Voor studiedoeleinden kan men de viool heel zacht laten klinken met een zware metalen demper, ook wel hoteldemper genoemd.\nMeestal wordt de viool met de strijkstok bespeeld. Naast de strijktechniek (\"arco\") wordt de viool soms ook \"pizzicato\" bespeeld (door met een vinger te tokkelen - meestal met de stok in de hand). Een enkele keer wordt \"col legno\" gespeeld door met het hout van de strijkstok op de snaren te 'slaan'.\nIn orkestwerken zijn meestal twee vioolpartijen aanwezig, de eerste en de tweede viool. Slechts af en toe is een derde vioolpartij aanwezig. De instrumenten zijn identiek, maar de eerste violen krijgen melodieuzere (en vaak wat moeilijkere) partijen te spelen. De altviool is een kwint lager gestemd en heeft meestal een ondersteunende rol.\nDe leden van de moderne vioolfamilie zijn, van klein naar groot:\nDe violone, het grootste instrument in de reeks met de laagste klank, is uiterst zeldzaam. In plaats daarvan wordt vrijwel altijd de contrabas gebruikt, die niet tot de vioolfamilie behoort, maar een grotere versie is van de viola da gamba en daarmee een oudere fase in de ontwikkeling vertegenwoordigt.\nOudere viooltypen zijn:\nDe viool bestaat uit verschillende onderdelen, zoals:\nVioolbouw.\nHet \"bouwen\" van een viool vereist veel vakmanschap. Doordat een viool haar mooiste klank vaak pas na lang bespelen verkrijgt, zijn vooral de violen van een aantal oudere vioolbouwers beroemd, onder wie Antonio Stradivari, de Amati's, Carlo Bergonzi, de Guarneri's, Alessandro Gagliano, de Ruggieri's, Jacobus Stainer en Vincenzo Panormo &amp; zonen. Maar bij vergelijkende luisterproeven scoren moderne violen soms even goed.\nModerne ontwikkelingen.\nAlhoewel de viool een traditioneel instrument lijkt, heeft ze mettertijd veel veranderingen ondergaan. Vele vioolbouwers experimenteerden met eigen ontwerpen met het doel de akoestische eigenschappen van het instrument te ontrafelen.\nAuthenticatie.\nOnderzoek met behulp van dendrochronologie, gaschromatografie en massaspectrometrie laat toe een oud instrument te dateren. Tevens kan men de herkomst en exacte leeftijd van het hout bepalen. Veel violen zijn binnenin voorzien van vervalste etiketten met de naam van een beroemde vioolbouwer.\nElektrische viool.\nIn de jaren '70 speelde Emmy Verhey op de \"ijzeren viool\", een elektrische viool. Dat was een in die tijd experimenteel instrument, gebaseerd op de klassieke viool.\nWerking van de \"elektrische viool\".\nVoor versterking wordt ook vaak gebruikgemaakt van een pi\u00ebzo-element. Dit heeft als voordeel dat het zeer eenvoudig op de kam van de viool aangebracht kan worden. Het past op iedere willekeurige viool en het richt geen schade aan. Een van de nadelen is dat je niet stil kunt oefenen, omdat de klankkast nog altijd ongewijzigd blijft.\nFender introduceerde in de jaren vijftig de solid body elektrische viool, maar deze werd na enige jaren weer uit de handel genomen wegens gebrek aan populariteit. In de jaren negentig werden er weer elektrische violen geproduceerd door andere fabrikanten.\nVijfsnarige viool.\nMen ziet soms ook vijfsnarige violen, al dan niet elektrisch; deze hebben dan, boven op de vier gebruikelijke snaren in G-D-A-E, een dikkere snaar in C zoals bij de altviool.\nZessnarige viool.\nDit type viool wordt slechts door weinigen bespeeld.\nZevensnarige viool.\nDe zevensnarige viool werd speciaal gebouwd voor de Klassiek- en Jazzviolist Yannick Hiwat. Hij is anno 2017 de enige die op dit instrument speelt.\nAchtsnarige viool.\nDe Viocta is een achtsnarige viool, vier vioolsnaren en vier altsnaren, van orkestmusicus Willem Wolthuis.\nOnderwijsmethode.\nHet bespelen van de viool kan al op zeer jonge leeftijd geleerd worden, meestal door het volgen van vioollessen bij een lokale muziekschool, waarbij de leerling ook noten leert lezen. Een bijzondere lesmethode is de Suzukimethode, die inhoudt dat de leerling leert spelen zoals een moedertaal wordt aangeleerd. Daarbij wordt eerst spreken (spelen) geleerd en pas later (noten) lezen.\nDe kattendarmlegende.\nMen gebruikt voor de fabricage van moderne vioolsnaren schapendarm, teflon, nylon, perlon, titanium, staal, carbon, zilver, goud of natuurzijde.\nVeel mensen denken dat vioolsnaren uitsluitend gemaakt zijn van kattendarm. Dat komt door de Engelse vertaling van het woord schapendarm: \"catgut\". 'Cat' is een verkorting van het Engelse woord 'cattle' dat in het Nederlands vertaald 'vee' betekent.\nMaten.\nViolen (en met name de studieviolen) worden in een aantal maten gebouwd. De \"hele\" viool (4/4) is de meest gangbare, kwartviolen en kleiner worden heel weinig gemaakt. De geschikte maat viool voor kinderen kan gevonden worden uit de lengte van de arm: de viool is niet te groot als de volle hand om de krul geslagen kan worden terwijl de viool onder de kin gehouden wordt.\nVoor het onderwijs aan kinderen worden speciale kleinere violen (en cello's) gebouwd. Men spreekt van 1/4, 1/2, 3/4 violen als deze kleinere maten worden bedoeld.\nIn de Suzukimethode worden deze kleine violen veelvuldig gebruikt, omdat de kinderhand nog geen grote grepen kan uitvoeren. Bij deze kleinere violen worden ook kortere strijkstokken gebruikt.\nIn de volksmuziek.\nDe viool speelt een belangrijke rol in veel muzikale tradities; vooral in Europa, weliswaar minder in Itali\u00eb, Spanje en Portugal. Ook in Canada, de Verenigde Staten en Mexico is de viool erg populair. Sommige tradities kennen zelfs eigen varianten op de viool, zoals de Noorse Hardangerviool en de Zweedse Nyckelharpa.\nGehoorschade.\nIn 2017 bleek uit onderzoek van de Nederlandse akoesticus Remy Wenmaekers van Technische Universiteit Eindhoven dat het geluid van een viool en altviool ruim boven de 90 decibel uit kan komen, hetgeen vergelijkbaar is met een rockconcert. Bij meer dan 85 decibel kan men gehoorschade oplopen; daarom heeft de Europese Unie vastgelegd dat gehoorbescherming op de werkvloer verplicht is vanaf 85\u00a0dB(A). Wenmaekers adviseerde dan ook voor violisten en andere musici om zowel bij concerten als oefeningen thuis oordopjes te dragen."}
{"id": "6494", "revid": "1343376", "url": "https://nl.wikipedia.org/wiki?curid=6494", "title": "Trompet", "text": "De trompet is een blaasinstrument van de familie der koperblazers, waarbij het geluid ontstaat doordat de lippen die tegen het mondstuk geplaatst worden, met de adem in trilling worden gebracht.\nKarakteristiek.\nDe trompet klinkt vrij hoog en heeft een heldere doordringende toon. De afstand van het mondstuk tot aan de beker is ca. 50\u00a0cm. De lengte van de buis varieert echter per stemming en is bij een trompet in C 116\u00a0cm, bij een trompet in B\u266d 131\u00a0cm, bij een trompet in D 104\u00a0cm, bij een trompet in F 177\u00a0cm en bij een trompet in E\u266d 202\u00a0cm. De buis kan in een aantal combinaties worden verlengd door middel van een drietal ventielen, of \u2013 in het geval van de schuiftrompet \u2013 van een schuif. Hij eindigt in een trechtervormige beker, net zoals bij de meeste koperen blaasinstrumenten. De trompet heeft van oudsher een cilindrische buis die een scherpe klank ontwikkelt, en wordt daarom tot het \"scherpe koper\" gerekend. Door de eeuwen heen zijn de mondpijp (het eerste gedeelte na het mondstuk) en de beker echter steeds meer conisch geworden om het instrument makkelijker bespeelbaar te maken. Adolphe Sax heeft een hele reeks instrumenten gebouwd, de saxhoorns, die de ontwikkeling van de moderne trompet sterk hebben be\u00efnvloed.\nGebruik van de trompet.\nDe trompet wordt in verschillende muziekgenres gebruikt. In de klassieke muziek komt hij bijvoorbeeld in symfonie- en kamerorkesten voor, maar ook in kleinere ensembles zoals het koperkwintet, en als solo-instrument. Daarnaast wordt de trompet ook in de lichte muziek gebruikt, in de jazz, zowel in bigbands als in kleinere formaties, en in de popmuziek. Bekende voorbeelden van jazztrompettisten zijn Miles Davis, Chet Baker en Louis Armstrong. De trompet wordt ook veel in de harmonie- en fanfareorkesten gebruikt. Verder is de trompet ook een belangrijk instrument in het leger geweest.\nDe gangbaarste trompet in de jazz, pop en de harmonie- en fanfareorkesten, maar ook bij dweilorkesten, is de B\u266d-trompet. In symfonieorkesten wordt \u2013 zeker in Nederland, maar ook in andere landen \u2013 veelal de C-trompet gebruikt. Daarnaast bestaan ook trompetten in D, E\u266d, F, G, hoog-A en hoog-B\u266d. Tot ongeveer het begin van de twintigste eeuw bestonden er ook trompetten in A en laag-F, maar die zijn nu alleen nog maar te bewonderen in musea. Op de C-trompet na is de trompet een transponerend instrument.\nDe hedendaagse B\u266d-trompet heeft een geschreven bereik van de lage F# in het klein octaaf (klinkend E) tot de hoge C (C3) (klinkend B\u266d), dus ongeveer twee\u00ebnhalf octaaf. Als men de blaastechniek goed beheerst, kan de hoogte nog uitgebreid worden, dit is in fanfarekorpsen echter niet nodig. Er zijn ook trompettisten die nog hoger spelen, zogenaamde \"high blowers\", maar om dat te kunnen is een heel goede blaastechniek en embouchure benodigd.\nAmateurs kunnen ver komen met de trompet, bijvoorbeeld door HaFaBra-examens te doen. Dat kan op de muziekschool. HaFaBra staat voor Harmonie Fanfare Brassband orkesten. Deze examens zijn voor instrumenten die in deze ensembles bespeeld worden. Er worden vier examens afgelegd, namelijk A, B, C en D, oplopend van A naar D. Het D-examen is dus het hoogst haalbare examen voor amateurtrompettisten.\nGeschiedenis.\nPrimitieve voorlopers van de trompet bestonden al 2000 jaar v.Chr. De trompet zal ontstaan zijn, toen mensen erachter kwamen dat zij geluid op materialen als schelpen of holle buizen konden maken.\nEen van de oudste bronnen die van trompetten melding maakt, is de Bijbel. Hier wordt gesproken over bazuinen of zilveren trompetten van zo'n 50 centimeter lang. Deze trompetten waren niet veel meer dan een rechte buis die aan het eind in een beker uitliep. De Egyptenaren hadden soortgelijke trompetten, waarvan de Trompetten van Toetanchamon een voorbeeld zijn.\nDe Romeinen kenden drie soorten trompetten:\nTijdens de middeleeuwen was de trompet in het westen van Europa uitgestorven. De kruisvaarders kwamen echter in aanraking met de islamitische wereld, die de trompet wel kende. De Saracenen gebruikten hem in het leger, waarbij de hoge officieren ieder een orkestje hadden dat o.a. uit trompetten bestond.\nIn deze tijd waren de vorm van de trompet \u2013 ongeveer zoals de tuba van de Romeinen \u2013 en van het mondstuk en de blaastechniek nog onontwikkeld zodat er niet meer dan zo'n vier natuurtonen konden worden gespeeld. De trompet had zijn plaats aan de vorstenhoven en later ook in steden, het eerst in Itali\u00eb, want vooral rijke handelssteden wilden de pracht en praal van de vorstenhoven nabootsen.\nTijdens de Renaissance werd de metaalbewerkingsindustrie op een aantal punten verbeterd. Voortaan konden ook gebogen buizen worden gemaakt. Hierdoor was het mogelijk om de trompet korter en minder onhandig te maken.\nOok ontstond een nieuwe soort trompet: de schuiftrompet. Dit is een heel ander instrument dan de trombone. Het mondstuk zat vast aan een lange pijp, die in de mondpijp stak en die heen en weer geschoven kon worden. De bespeler hield dus met de ene hand het mondstuk vast en bewoog met de andere de hele trompet heen en weer. Dit instrument kreeg ook toegang tot de kerkmuziek (de trompet was tot dan toe verbannen uit de kerk vanwege zijn gebruik in oorlogen).\nOok kwamen er nu gildes voor trompettisten.\nVanaf 1600 maakte de trompet een bloeiperiode door in de barok. Men gebruikte voornamelijk een natuurtrompet. Deze bestaat uit een lange cilindrische buis die twee keer gebogen is en uitloopt in een beker. Het ontwerp was verbeterd, een nauwere buis (kleinere boring) en een beker die wat sterker uitliep aan het eind. Ook het mondstuk was nu zover ontwikkeld dat kundige blazers een hele reeks natuurtonen in het hoge register konden voortbrengen. Hoge natuurtonen liggen dichter bij elkaar en in het hoge register kan een toonladder worden gespeeld.\nVoor dit instrument zijn vele concerten geschreven, onder andere het concert voor 2 trompetten in C van Antonio Vivaldi of het Brandenburgs Concert nr. 2 van Johann Sebastian Bach.\nDe klassieke periode was fataal voor de natuurtrompet. Het instrument raakte uit de mode en werd alleen nog ingezet in orkesten om het volume wat te verhogen of om hier en daar een fanfare te spelen. De kunst van het hoog spelen raakte verloren.\nWel waren er pogingen om de trompet alle tonen te laten spelen. Niet alleen die van de toonladder maar ook die daar tussenin. De belangrijkste van deze pogingen is de kleptrompet. Een trompet met een paar kleppen, zoals bij een dwarsfluit. Dit instrument werd ontworpen door Anton Weidinger en deze heeft twee trompetconcerten besteld, bij Haydn en bij Hummel. Deze trompetconcerten horen nu tot het standaardrepertoire.\nHet eerste werkende ventiel werd door Heinrich St\u00f6lzel in 1815 uitgevonden en het ventiel zoals we dat nu kennen door Fran\u00e7ois Perinet in 1839. Het ventiel vond vooral toepassing op de kornet. Het is niet helemaal duidelijk wie er eerder was, Heinrich St\u00f6lzel of Friedrich Bl\u00fchmel. Samen kregen ze in 1818 een patent. De eerste ventielen waren niet rond maar vierkant en werden gebouwd door Friedrich Wilhelm Schuster.\nDe trompet moet niet verward worden met de kornet, die er een beetje op lijkt. Het instrument heeft een andere geschiedenis: het stamt af van de posthoorn. Het verschil is voornamelijk, dat de kornet veel conischer is: de diameter van de buis is vanaf het mondstuk smaller, en heeft daardoor een groter verloop. Ook is de kornet compacter gebouwd, met wijdere bochten dan de trompet. In de twintigste eeuw moest de kornet echter weer geleidelijk het veld ruimen voor de ventieltrompet. Momenteel beleeft de trompet weer een hoogtepunt. Het instrument wordt veel toegepast in de jazz en ook worden er solostukken voor gecomponeerd door klassieke componisten. Bijvoorbeeld door Hindemith, Jolivet en Henze.\nDoordat de trompet nu op veel verschillende manieren in de muziek gebruikt wordt, is het wenselijk om de klank van de trompet te kunnen aanpassen. Hiervoor kan een trompettist diverse dempers gebruiken.\nSoorten trompetten.\nBehalve de gangbare trompetten in verschillende stemmingen in B\u266d, C, D, E\u266d, F, etc. bestaan er ook andere trompettypen. Het kleinste type trompet is een piccolotrompet, die meestal in B\u266d of A gestemd staat (piccolotrompetten worden geleverd met twee stembuizen, zodat men in beide stemmingen kan spelen). De buislengte van een piccolotrompet in B\u266d is tweemaal zo kort als die van een trompet in B\u266d. Piccolotrompetten in C, F en G bestaan ook, maar komen minder vaak voor. Het is mogelijk piccolotrompet te spelen op een standaard trompetmondstuk (en andersom), maar gezien de andere speeltechniek die bij het bespelen van een piccolotrompet vereist is, gebruiken de meeste trompettisten een ander type mondstuk voor het bespelen van het instrument. In de meeste gevallen is dit een mondstuk dat een ondiepere ketel (binnenkant van het bovenstuk) heeft. Een piccolotrompet heeft, in tegenstelling tot de 'gewone' trompet, geen drie, maar vier ventielen. Het vierde ventiel, dat kwartventiel genoemd wordt, wordt gebruikt om het register van de trompet in de laagte te vergroten. Indien het ventiel wordt gebruikt, zal de gespeelde toon met de afstand van een reine kwart dalen. Ook wordt het gebruikt om meer mogelijkheden te cre\u00ebren bij het spelen van trillers of tremolo's. Bekende piccolotrompettisten zijn Maurice Andr\u00e9, H\u00e5kan Hardenberger en Wynton Marsalis. Op een andere wijze is een vierde ventiel verwerkt in de trompet van Ibrahim Maalouf, die er kwarttonen mee kan spelen.\nDe bastrompet is een instrument dat vaak gespeeld wordt door trombonisten, omdat het in hetzelfde register als een trombone klinkt. Het instrument staat meestal in C of B\u266d en is in beide gevallen transponerend, daar de eerste een octaaf en de tweede een none lager klinkt dan genoteerd staat. Een bekend klassiek werk waarin een bastrompet voorkomt, is \"Le Sacre du Printemps\" van Igor Stravinsky.\nDe schuiftrompet is een B\u266d-trompet met een schuif in plaats van ventielen. De eerste schuiftrompetten dateren al uit de Renaissance en waren een grote stap in de pogingen om de chromatiek van de trompet te vergroten. Zie hiervoor ook het kopje \"geschiedenis\".\nDe pockettrompet is een zeer compacte B\u266d-trompet. De bebuizing is veel compacter dan die van de standaard B\u266d-trompet. Dit is om de trompet zo compact mogelijk te houden in combinatie met behoud van de volledige buislengte van een B\u266d-trompet. Er bestaat geen standaardontwerp voor het instrument, dus zowel kwaliteit als vorm kan per model zeer uiteenlopen.\nDe a\u00efdatrompet is een trompet waarbij, doordat de hoofdbuis minder vaak gebogen is, de beker zich meer dan een meter achter het mondstuk bevindt. De trompet wordt door het historische karakter vaak gebruikt bij historische ceremonie\u00ebn, re\u00ebnactment of specifieke fanfarestukken. Het heeft origineel slechts twee ventielen en staat in A\u266d gestemd.\nOok bestaan er trompetten met klepventielen in plaats van het standaardventiel. Voor dit instrument werden de trompetconcerten van Haydn en Hummel gecomponeerd.\nEnkele trompettisten.\nmet een artikel op Wikipedia"}
{"id": "6495", "revid": "143793", "url": "https://nl.wikipedia.org/wiki?curid=6495", "title": "Trombone", "text": "De trombone is een blaasinstrument dat tot het \"scherpe koper\" wordt gerekend. De naam stamt van het Italiaanse \"tromba\" met het suffix \"one\" en betekent dus \"grote trompet\". In de volksmond wordt dit instrument ook \"schuiftrompet\" genoemd, wat eigenlijk de naam van een ander koperinstrument is.\nDe trombone is familie van de trompet en in de meest voorkomende vorm (de tenortrombone) is zij tweemaal zo lang als de B\u266d-trompet. Een trombone bestaat uit drie onderdelen:\nDoor het uitschuiven kan de bespeler de effectieve buislengte verkorten of verlengen, waarmee ook de toonhoogte verandert.\nToonvorming.\nHet geluid ontstaat ter plaatse van het mondstuk. Hier wordt de lucht door liptrillingen in beweging gebracht en ontstaat een staande golf in de buis. Omdat in een gegeven buislengte meerdere gehele staande golven passen, is het mogelijk bij gelijkblijvende buislengte meerdere tonen te produceren (overblazen), de boventonen: \u00e9\u00e9n golf met lengte \"X\" (de grondtoon), twee golven met lengte \u00bd\"X\" (eerste boventoon), drie golven met lengte \u2153\"X\" (tweede boventoon) enzovoorts.\nIn de verst uitgeschoven positie is de buislengte bijna anderhalf keer zo lang als in de meest ingeschoven stand. De geproduceerde grondtoon is daarmee een verminderde kwint lager. Eenmaal overblazen \u2013 door verhogen van de lipspanning, embouchure genoemd \u2013 veroorzaakt een toon die een octaaf hoger is en dus de halve golflengte heeft. Nogmaals overblazen geeft een derde van de golflengte en een duodecime (octaaf plus kwint) hoger.\nVanuit de verst uitgeschoven stand is de toon een verminderde kwint verlaagd. Met overblazen kan een octaaf van deze toon verkregen worden; er ontbreekt echter de reine kwart in het onderste octaaf. Met een zogenaamd kwartventiel kan dat 'gat' worden gedicht. Een kwartventiel schakelt een extra verlenging in waardoor de effectieve buislengte uiteindelijk bijna verdubbeld kan worden (de schuif meegerekend) en het interval een grote septiem omvat.\nDoor de schuif in te trekken ontstaat een staande golf met een kortere golflengte en wordt de toon hoger. Van alle mogelijke schuifposities worden er doorgaans zeven gebruikt, die overeenkomen met zeven opeenvolgende halve tonen. Alle tussenliggende posities worden vooral gebruikt bij glissandi.\nTypen.\nEr bestaat muziek voor trombone die in zowel B\u266d als in C geschreven is. De B\u266d-partijen zijn getransponeerd, de C-partijen niet. De B\u266d-partij is vrijwel altijd in vioolsleutel, maar een octaaf hoger genoteerd. C-partijen komen voor in Bas-, Tenor-, Alt- en Vioolsleutel.\nDe familie van trombones bestaat uit de volgende varianten:\nVeruit het meest gangbaar zijn de tenor- en bastrombone, en in veel mindere mate de alttrombone. De tenor- en bastrombone hebben als grondtoon B\u266d. Ze worden nochtans niet als transponerend instrument beschouwd. Dat wil dus zeggen dat voor een trombone de grondtoon niet C wordt genoemd en geschreven, zoals gebruikelijk bij veel andere blaasinstrumenten, maar de daadwerkelijk klinkende toon. In vergelijking met bijvoorbeeld ventielinstrumenten en houtblaasinstrumenten maakt dit het overschakelen op andere trombones (alt bijvoorbeeld) lastiger doordat men zich voor de verschillende stemmingen telkens een andere positietabel moet eigen maken. Ter vergelijking: Op een B\u266d- E\u266d- of Basklarinet is het met grofweg \u00e9\u00e9n grepentabel mogelijk alles te spelen.\nVentieltrombones worden weinig gebruikt, voornamelijk door het ontbreken van de mogelijkheid om een glissando te maken en andere eigenschappen die voortkomen uit het gebruik van een schuif. In de jazzmuziek is de ventieltrombone vaker toegepast, waarbij Bob Brookmeyer de bekendste speler is die uitsluitend op ventieltrombone speelt. Bij marcherende bands werd deze vaak toegepast omdat tijdens het spelen de lengte niet verandert, wat belangrijk kon zijn bij het uitvoeren van exercities.\nGeschiedenis van het instrument.\nHistorisch gezien bestaan er in een aantal landen tradities aangaande de bouw en het gebruik van de trombone. In Duitsland, Oostenrijk en een aantal Oost-Europese landen heeft een symfonieorkest traditioneel drie verschillende trombones: een alttrombone (in E\u266d of F), een tenortrombone (in B\u266d) en een bastrombone (in F of E\u266d). Franse orkesten daarentegen gebruiken van oudsher drie tenortrombones. Deze tradities komen ook tot uiting in de bouw van de trombone. Er is een duidelijk onderscheid in bouw en klank tussen de Duitse en Franse trombone.\nHet gebruik van de sopraantrombone is eigenlijk van meer recente datum, als aanvulling op het zogenoemde \"Posaunenchor\". De sopranino en de piccolo zijn de exoten in de familie en worden sporadisch toegepast. Dit als poging om de familie van trombones aan te vullen tot een volledig 'koor' zoals dit al bestond bij bijvoorbeeld de blokfluit en klarinet. De alttrombone wordt bijna uitsluitend gebruikt in Duitse symfonische en kerkelijke muziek uit deze traditie. Voorbeelden hiervan zijn de Rheinische symfonie van Schumann en het Requiem van Mozart. Na 1900 is er voor dit instrument zeer weinig geschreven en werd de tenortrombone veruit de overheersende variant. Vanwege zijn formaat is dit lid van de trombonefamilie het best te hanteren. Een arm van een volwassen persoon van normaal postuur heeft precies de benodigde lengte voor de schuif van deze trombone. De bastrombone bestond van oorsprong alleen in een model in de stemming F (soms E\u266d). Het instrument is hierdoor de helft langer dan de tenortrombone. Daardoor is de schuif te lang om volledig met de menselijke arm te worden benut. Een verlengstuk (pookje) werd daarom aangebracht. Dit bracht met zich mee, dat het instrument bepaald niet handig is te noemen. Na de uitvinding van het ventiel is dit instrument langzaam vervangen door een ruimer gebouwde variant van de tenortrombone, voorzien van \u00e9\u00e9n of twee ventielen. Hierdoor ontstond een zeer flexibele bastrombone met de voordelen van de tenortrombone aangaande hanteerbaarheid en de donkere klank van de oude bastrombone. Hetzelfde is gebeurd met de contrabastrombone. Van oorsprong is dit instrument dubbel zo lang als de tenortrombone. Door toepassing van de eerder genoemde ventielen wordt dit instrument heden ten dage bijna uitsluitend nog gebouwd als contrabastrombone in F met toevoeging van twee ventielen. Omdat de schuif dan nog steeds te lang is voor de arm van de trombonist wordt er gebruikgemaakt van een ingekorte schuif. Binnen de lichte muziek wordt alleen gebruikgemaakt van tenor- en bastrombone. In de moderne symfonische orkesten wordt voornamelijk gebruikgemaakt van een drievoudige bezetting bestaande uit twee tenortrombones en \u00e9\u00e9n bastrombone. Sporadisch wordt er dan een alt- of contrabastrombone gebruikt.\nIn de trombonebouw worden drie scholen onderscheiden, de Duitse, de Franse en de Amerikaanse."}
{"id": "6496", "revid": "379", "url": "https://nl.wikipedia.org/wiki?curid=6496", "title": "Xylofoon", "text": "De xylofoon is een muziekinstrument behorend tot het gestemde slagwerk dat bestaat uit een reeks houten staven die zijn opgehangen aan een op een frame gespannen touw. De naam komt van het Griekse \"xylon\", dat 'hout' betekent. Onder iedere toets kan een resonator hangen om de grondtoon te versterken. Omdat de toonhoogte (onder andere) afhangt van de lengte van de toets, zijn de laagste toetsen langer dan de hoogste (hetzelfde geldt voor de resonatoren). De concertxylofoon bestaat uit twee rijen staven: de achterste rij correspondeert daarbij met de zwarte toetsen van de piano en de voorste met de witte. Het instrument is daarmee chromatisch. Het instrument wordt bespeeld met stokken met een harde kop van rubber, hout of kunststof.\nOnder andere in het Orff-Schulwerk is de xylofoon ook bekend, vaak heeft het instrument daar echter een beperkt bereik. Er zijn verschillende stemmingen, zoals de sopraan- alt- en basxylofoon. De meeste xylofoons op scholen zijn niet chromatisch omdat de aanschaf daarvan nogal duur is.\nHistorici geloven dat het instrument vanuit Azi\u00eb naar Afrika is gegaan, de oudste gevonden variant is uit de 9e eeuw na Christus. In 1523 beeldt Hans Holbein een skelet af als xylofoon, waarbij de ribben de verschillende tonen voorstellen. In 1511 had de Duitse organist Arnold Schlick het instrument al benoemd in \"Spiegel der Orgelmacher und Organisten\", waar het \"houten lach\" werd genoemd. \nBekende composities met de xylofoon.\nHet instrument werd in 1874 in de klassieke muziek ge\u00efntroduceerd door Camille Saint-Sa\u00ebns: in zijn \"Danse macabre\" en ook in zijn acht jaar later geschreven \"Carnaval des Animaux\" (\"Fossiles\") speelt de xylofoon een prominente rol. In beide werken wordt het instrument ingezet om botten te vertolken. De eerste symfonie waarin het instrument werd voorgeschreven was de 6e symfonie van Gustav Mahler uit 1904. Andere stukken waarin het instrument te horen is zijn de \"Sabeldans\" van Chatsjatoerjan en \"De Vuurvogel\" van Igor Stravinsky.\nEr zijn meer instrumenten die in de volksmond onjuist 'xylofoon' worden genoemd:"}
{"id": "6497", "revid": "10914", "url": "https://nl.wikipedia.org/wiki?curid=6497", "title": "Accordeon", "text": "Een accordeon is een muziekinstrument dat vanwege de manier van geluidvoortbrenging tot de aerofonen wordt gerekend. Het instrument wordt \"accordeon\" genoemd vanwege de constructie van het mechaniek van de linkerhand; door een matrix van stangen en knoppen wordt, wat de akkoordknoppen betreft, een drietal tonen tegelijk geproduceerd, een akkoord. Accordeons worden als klavieraccordeon en als knopaccordeon gemaakt; alleen de bespeling is verschillend, de klank en mogelijkheden zijn gelijk.\nDe bespeler van het instrument wordt accordeonist genoemd.\nHet accordeon werkt volgens hetzelfde principe als de mondharmonica. De lucht wordt hier echter aangevoerd door een balg. In de kast zitten de doorslaande tongen die het geluid voortbrengen. Wanneer een toets of knop wordt ingedrukt, stroomt de lucht langs een of meer tongen, waarbij deze gaan trillen en het geluid ontstaat.\nEr zijn meer instrumenten die gebaseerd zijn op het gebruik van doorslaande tongen, zoals de trekharmonica of trekzak, de melodeon, de concertina, de bandoneon en het harmonium. Het accordeon is niet-wisseltonig; dat wil zeggen dat bij trekken en duwen dezelfde toon wordt geproduceerd. \nOp basis van de bespeling wordt een klavieraccordeon wel tot de toetsinstrumenten gerekend.\nEr zijn accordeons in vele formaten. De grootte van het instrument wordt onder andere uitgedrukt in het aantal standaardbassen. De gebruikelijkste aantallen zijn 32, 40, 48, 60, 72, 80, 96 en 120 bassen.\nGeschiedenis.\nBuschmann.\nIn China werd het principe van de doorslaande tong al duizenden jaren toegepast in mondorgels als de sheng, ver voordat het idee in Europa werd toegepast. \nIn Europa wordt in 1618 voor het eerst melding gemaakt van het principe van de doorslaande tong in een werk van Michael Praetorius. \nIn 1821 kwam Friedrich Buschmann uit Friedrichsroda in Th\u00fcringen op het idee om meerdere doorslaande tongen van metaal zo op een klankhout te bevestigen, dat men ze met de mond kon aanblazen en ze te gebruiken als stemapparaat. De eerste mondharmonica was geboren. In 1822 bracht hij enkele verbeteringen aan: hij voorzag het geheel van een lederen blaasbalg en van dubbeltongen waarvan de een op zuig- en de andere op druklucht reageerde, en voorzag de ventielen van speeltoetsen. Hij noemde het apparaat Hand\u00e4oline. In 1829 leidden al die probeersels uiteindelijk tot de ontwikkeling van het diatonische accordeon. Op 23 mei van dit jaar vroegen twee uitvinders toevallig tegelijkertijd octrooi aan: Cyrillis Demian (Wenen) voor zijn accordeon en Charles Wheatstone voor zijn (nog mondgeblazen) symphonium, dat jaren later tot de eerste eigenlijke concertina zou leiden. Demian noemde zijn uitvinding \"accordion\" omdat het instrument vier tonen tegelijkertijd met de melodietonen ten gehore bracht. Het is niet bekend of Demian op de hoogte was van de experimenten van Buschmann.\nDemian.\nDat allereerste accordeon van Demian is niet bewaard gebleven. Het diatonische accordeon werd ontwikkeld van een instrument met vijf toetsen die elk twee verschillende akkoorden konden produceren, tot een instrument met twee rijen toetsen en enkele tonen die bij het induwen en uittrekken van de balg een verschillende toon vormen. De vibrerende delen waren dunne metaalplaatjes die in een kader doorslaand konden vibreren. Het geheel had een toonomvang van vijf tonen c t/m e. Kort na dit eerste accordeon bouwde Damian grotere modellen met zes toetsen, daarvan zijn er bewaard gebleven in het Techniekmuseum van Wenen. Iedere toets gaf twee verschillende tonen, een bij het uittrekken en een bij het induwen van de balg. Daardoor had een accordeon met vijf kleppen een toonomvang van tien tonen. Bij elke van deze tonen hoorde een akkoord als begeleiding. \nIn 1831 bouwde Demian het eerste complete accordeon, dat in een rij de tonen van de desbetreffende toonladder omvatte en in de tweede rij de ontbrekende tussentonen. In 1834 liep het patent van Demian af, waarna de productie van accordeons zich in Europa snel uitbreidde. Een van de eerste modellen van Demian vond zijn weg naar Itali\u00eb, waar in 1863 Paolo Soprani een exacte kopie bouwde. Dit was het begin van de Italiaanse accordeon-industrie rond Castelfidardo.\nVerdere ontwikkeling.\nRond 1850 kreeg de linkerkant de eerste twee toetsen: een voor de grondbas en een voor het bijbehorende akkoord.\nNa 1880 kreeg het accordeon meer bekendheid, met name toen in Duitsland het instrument verder werd ontwikkeld van 1-rijer tot 2\u00bd- en 3-rijers met 4 tot 10 bassen. De in dat land geproduceerde instrumenten waren niet duur waardoor de aanschaf binnen bereik van velen kwam.\nIn Nederland is het accordeon waarschijnlijk vanuit Duitsland ge\u00efntroduceerd. In Vlaanderen kende de accordeon een hoge vlucht door de fabriek van Felix Callewaert en later zijn zoon Eug\u00e8ne Callewaert in Lichtervelde (West-Vlaanderen) waar vanaf ca. 1890 accordeons (lepelbassers) van hoge kwaliteit werden geproduceerd.\nHet accordeon heeft zich verspreid over de hele wereld en zich een plaats veroverd in zeer diverse muziekstijlen: volksmuziek, jazz en klassieke muziek. \nIndeling.\nAccordeons hebben aan de rechterkant ofwel een pianoklavier (het klavieraccordeon) ofwel 3 tot 5 rijen knoppen (het knopaccordeon). De twee gebruikelijkste systemen voor knopaccordeon zijn C-griff (C op de 1e rij) en B-griff (B op de 1e rij). Beide systemen zijn in principe samengesteld uit drie rijen, de 4e en de 5e rij zijn herhalingen van de 1e en de 2e rij. \nDe gebruikelijke baskant van het accordeon (de zogenoemde standaardbassen), te bespelen met de linkerhand, heeft ruwweg de volgende indeling van twee rijen grondbassen en vier rijen akkoordbassen:\nRegisters.\nEen groep van een of meer tongen wordt een register genoemd. Door middel van knoppen boven de toetsen kan men tijdens het bespelen van register wisselen. Soms worden een of meer registerknoppen zodanig gemonteerd dat ze al spelend met de kin of met de onderarm te bedienen zijn. In het eerste geval spreekt men van een kinregister. Meestal betreft het dan het 'master'-register waarmee alle tongen voor die toon tegelijk van lucht worden voorzien.\nDe eenvoudigste accordeons hebben voor iedere toon een tong (of eigenlijk twee, duwen en trekken aan de balg hebben ieder een tong nodig). De grootste accordeons worden uitgevoerd met vijf tongen per toon en men spreekt dan van een vijfkorige melodiekant. De meeste accordeons zijn driekorig en gebruiken dan twee 8-voet tongenblokken en een 16-voet tongenblok (octaaf lager). De grootste hebben daarnaast nog een 4-voet (piccolo) en/of een derde 8-voet(musette) tongenblok.\nIeder koor van een register wordt op de registerknoppen meestal door een aantal bolletjes voorgesteld. Het laagste bolletje staat voor het 16-voet koor, de middelste bolletjes voor 8-voet en het hoogste voor 4-voet.\nAls er twee tongen van dezelfde toon een paar hertz verschillend gestemd worden is er sprake van een zwevend register. Veel Franse musette-accordeons gebruiken zelfs registers met drie tongen per toon waarin zowel een onderzweving als een bovenzweving optreedt. Een zweving is gemakkelijk te herkennen: een toon klinkt dan meer of minder 'wa-wa-wa-...', in tegenstelling tot het strakke 'waaaaaaa...'. De meeste Franse en Duitse accordeons gebruiken een wat grotere zweving dan de Italiaanse. Of een zwevend register al dan niet gebruikt wordt, wordt vooral bepaald door de muziek die op het accordeon gespeeld wordt. Instrumenten met een cassotto hebben meestal geen zwevende stemming, omdat de 2\u00d78-voet gemaakt wordt door middel van een 8-voet buitencassotto en een 8-voet binnencassotto.\nOok de baskant van nagenoeg alle accordeons is meerkorig uitgevoerd.\nCassotto.\nDe grotere en duurdere accordeons kunnen met een cassotto (klankkamer) zijn uitgerust, waarbij de trillende lucht via een extra compartiment geleid wordt in plaats van direct het accordeon te verlaten. Hierdoor wordt de klank minder scherp en ontstaat er een warmere toon. Een cassotto wordt doorgaans aan de 8-voet- en 16-voet-registers gekoppeld.\nMelodiebassen.\nSinds 1960 wordt het accordeon steeds meer in (moderne) klassieke muziek gebruikt, dankzij pioniers als de Deense accordeonist Mogens Ellegaard.\nVoor gebruik van het accordeon in de klassieke muziek is de gebruikelijke baskant (standaardbassen) onpraktisch en zeer beperkt. Daarom heeft men midden twintigste eeuw een nieuw systeem ontwikkeld waarmee men hetzelfde bereik heeft als bij een piano. Het systeem heet \"melodiebassen\" of \"baritonbassen\", in het Engels \"free bass\" en in het Duits \"Manual III\". Om polyfone stukken ook met gebruik van de linkerhand te kunnen spelen zijn moderne accordeons uitgerust met een convertor. Daarmee gaat de baskant op dezelfde wijze fungeren als bij een knopaccordeon. Ook hier is er weer de keus uit C-griff en B-griff. Met een grote registerachtige knop kan de baskant omgeschakeld worden tussen melodiebassen en akkoorden. Bij oudere accordeons zijn de melodiebassen voor de gewone bassen geplaatst."}
{"id": "6498", "revid": "63906051", "url": "https://nl.wikipedia.org/wiki?curid=6498", "title": "Harp (tokkelinstrument)", "text": "De harp is een snaarinstrument, waarbij de snaren meestal met de vingers in trilling worden gebracht. De harp is als een cijfer 7 opgebouwd uit een langwerpige \"klankkast\" en een rechte of gewelfde \"hals\", waartussen een groot aantal \"snaren\" gespannen is, van elkaar verschillend in lengte en dikte. Elke snaar brengt slechts \u00e9\u00e9n toon voort: hoe langer (en dikker) de snaar, hoe lager de toon. De einden van hals en klankkast, de \"kop\" en de \"voet\", worden langs de laagste snaar geschraagd door de \"zuil\", die kaarsrecht of sierlijk gebogen kan zijn. Door de hals heen steken de \"stemschroeven\" of stempennen, waaraan links de snaren bevestigd zijn, en rechts de kantig gesmede einden uitsteken om ze te kunnen stemmen.\nHarpen bestaan al een paar duizend jaar. In de prehistorie gebruikten de mensen hun jachtbogen al als muziekinstrumenten, maar die hadden maar \u00e9\u00e9n snaar. Door verschillende bogen achter elkaar te zetten konden ze meerdere tonen maken. Later maakten ze boogharpen; bogen met meerdere snaren. De eerste 'echte' harpen zijn al van rond 3500 v.Chr. uit Egypte bekend.\nGeschiedenis.\nDe Europese harp uit de Middeleeuwen was in wezen diatonisch, net als bijvoorbeeld een doedelzak, dat wil zeggen dat ze in \u00e9\u00e9n bepaalde toonladder gestemd werd. Met de komst van de Ars nova werd het gebruikelijker te muteren naar een fictief hexachord en dat betekende dat er soms verhogingen of verlagingen nodig waren. In de verdere ontwikkeling van de westerse muziek nam deze behoefte alleen maar toe. Oorspronkelijk moest de harpist dan onder het spelen met de vingers op een snaar drukken en dat was erg lastig. Al snel werden er een soort haakjes uitgevonden om dit probleem te verhelpen en uiteindelijk bouwde men zelfs dubbelharpen met twee stel snaren die onder een hoek met elkaar op de klankkast stonden. Het bespelen van zo'n instrument is echter niet eenvoudig. Daarmee dreigde de harp (net als de doedelzak) uit de muzikale boot te vallen.\nPas tijdens de 19e eeuw werd er een definitieve oplossing gevonden door S\u00e9bastien Erard; hij vond de dubbelpedaalharp uit, waarvoor hij in 1810 patent aanvroeg.\nDubbel- en enkelpedaalharp.\nDe pedaalharp heeft naast 46 of 47 snaren ook zeven pedalen, die elk drie standen hebben: los, halverwege ingetrapt of helemaal ingetrapt. De harp wordt gestemd in Ces, wat eigenlijk een ongebruikelijke toonsoort is, dus met de tonen Ces, Des, Es, Fes, Ges, As, Bes. Door een pedaal, bijvoorbeeld het F-pedaal, halverwege in te trappen worden alle Fes-snaren een halve toon verkort, zodat de harp in Ges klinkt: Ges, As, Bes, Ces, Des, Es, F. Zijn alle pedalen ingetrapt, dan klinkt de harp in C: C, D, E, F, G, A, B. Door nu de pedalen nog een stap verder in te trappen worden de snaren weer een halve toon verkort. De concertharp is een grote maat pedaalharp met 7 octaven. Deze hebben meer klank dan de kleinere harpen. De volgorde van de pedalen is van links naar rechts D, C, B || E, F, G, A.\nDeze werking kan soms beter begrepen worden door als begintoestand alle pedalen halverwege in te trappen. De harp klinkt dan in C: C, D, E, F, G, A, B. Staan er twee mollen bij de sleutel, dan worden de pedalen B en E gelost. De harp klinkt nu in Bes: Bes, C, D, Es, F, G, A. Staan er drie kruisen bij de sleutel, dan worden de pedalen F, C en G zo ver mogelijk ingetrapt. De harp klinkt nu in A: A, B, Cis, D, E, Fis, Gis, A.\nZodoende kan de harp worden bespeeld in iedere toonsoort, van zeven kruisen tot zeven mollen. De pedalen kunnen indien nodig ook tijdens het spelen worden bediend om de snaren te verstemmen.\nDankzij de pedalen was de harp een instrument geworden dat in het groeiende orkest van de 19e eeuw zijn partij mee kon blijven spelen.\nNaast de dubbelpedaalharp bestaat er ook de enkelpedaalharp. Dit is een harp die net als de dubbelpedaalharp zeven pedalen heeft, maar elk met \"twee standen\" in plaats van drie. Deze harp is normaal in Es gestemd: Es, F, G, As, Bes, C, D, Es. De enkelpedaalharp wordt minder vaak bespeeld, maar is wel goedkoper dan de dubbelpedaalharp. In sommige landen wordt ze \"volksharp\" (Folk harp, Volksharfe) genoemd. De \"Tiroolse volksharp\" heeft een opvallend gebogen klankkast; de pedalen zijn van hout.\nOmdat een harp een vrij groot aantal snaren heeft, is men de snaren kleuren gaan geven om makkelijker te zien waar welke toon zit. Er zijn drie kleuren:\nHaakjesharp.\nNaast een pedaalharp (concertharp) bespeelt men nog de haakjesharp, ook wel Keltische harp genoemd. Deze harp heeft rond de 34 snaren (iets minder dan vijf octaven) en is iets kleiner dan de pedaalharp. Deze harp is meestal gestemd in Es: Es, F, G, As, Bes, C, D. In plaats van pedalen heeft deze harp haakjes boven de snaren, waarmee je een snaar een stukje korter kan maken. Hierdoor wordt de toon met een halve afstand verhoogd (bijvoorbeeld van As naar A). De haakjes worden bediend met hefboompjes of klepjes, daarom wordt deze harp ook wel \"klepjesharp\" genoemd, maar het heeft in principe gewoon dezelfde betekenis. Doordat elke snaar maar \u00e9\u00e9n haakje heeft (terwijl een pedaal een snaar \"twee keer\" kan verkorten), kan er gespeeld worden in toonsoorten van Es (drie mollen) tot E (vier kruisen). Elke snaar heeft een eigen haakje, zodat er bij wisselingen van \u00e9\u00e9n voorteken - kruis of mol - toch meer haakjes omgezet moeten worden. Onder het spelen is dit erg lastig en haakjesharpen worden dan ook vooral bespeeld in de volksmuziek (bijvoorbeeld Ierse muziek), die steeds op diatonische principes gebaseerd is. De haakjesharp is ook populair als studie-instrument. Bij een pedaalharp worden met een enkele pedaalbeweging alle gelijknamige snaren verkort of verlengd en dat maakt het mogelijk sterk modulerende muziek te spelen. De haakjesharp wordt ook wel gezien als de harp voor beginners, omdat het in het begin al lastig genoeg is om de snaren uit elkaar te houden.\nElektrische harp.\nSinds de jaren negentig pioniert harpbouwer Camac op het gebied van de elektrisch versterkte harp. Bij een elektrische of elektro-akoestische harp worden alle snaren afzonderlijk door middel van een pi\u00ebzo-element versterkt. Dit is noodzakelijk bij optredens op grote podia en wordt bijvoorbeeld gebruikt bij genres als jazzharp, bluesharp en harprock. Een elektro-akoestische harp kan ook akoestisch worden gespeeld, in tegenstelling tot een volledig elektrische harp. Bekende harpbouwers die tegenwoordig elektrische of elektro-akoestische harpen fabriceren zijn naast Camac ook Lyon &amp; Healy en Salvi.\nTechnieken.\nEr zijn verschillende soorten speeltechnieken:\nEen symbool van Ierland.\nDe Keltische harp, goud met zilveren snaren op een azuurblauwe achtergrond, wordt gebruikt als het politieke symbool voor Ierland. Het werd gebruikt om Ierland te symboliseren in de koninklijke standaard van koning Jacobus I van Schotland, Engeland en Ierland in 1603 en wordt sindsdien gebruikt op alle Engelse, Britse en gerelateerde koninklijke standaarden, alhoewel de stijl van de harp nog weleens veranderde.\nHet onafhankelijke Ierland bleef de harp als staatssymbool gebruiken (\"Great Seal of the Irish Free State\" en \"Great Seal of Ireland\"). Het symbool wordt gebruikt in het wapen van het land en op de Presidenti\u00eble Standaard. Het bekende Ierse bier Guinness gebruikt de Keltische harp in het logo van het bedrijf, maar in spiegelbeeld, en er wordt een bier gebrouwen dat Harp Lager heet. De harp staat afgebeeld op de Ierse euromunten. De Ierse luchtvaartmaatschappij Ryanair gebruikt eveneens een harp in haar logo.\nMuseum.\nIn de Italiaanse plaats Piasco bevindt zich het enige museum ter wereld dat aan harpen is gewijd."}
{"id": "6499", "revid": "1284890", "url": "https://nl.wikipedia.org/wiki?curid=6499", "title": "Hoorn", "text": ""}
{"id": "6501", "revid": "207191", "url": "https://nl.wikipedia.org/wiki?curid=6501", "title": "Clavecimbel", "text": ""}
{"id": "6502", "revid": "68292315", "url": "https://nl.wikipedia.org/wiki?curid=6502", "title": "Mandoline (instrument)", "text": "De mandoline is een snaarinstrument. De mandoline wordt bespeeld met een plectrum. Het instrument is dubbelkorig en heeft acht snaren die twee aan twee hetzelfde gestemd zijn als bij een viool, dus van laag naar hoog: g - d' - a' - e\".\nPas eind van de 19e eeuw wordt op de mandoline de tremolotechniek gebruikt, door het plectrum snel over de dubbele snaren heen en weer te bewegen. Op deze manier kunnen lang aangehouden tonen (sostenuto) gesuggereerd worden.\nGeschiedenis.\nDe mandoline is op het einde van de 17de eeuw in Itali\u00eb ontstaan, en behoort tot de luitfamilie. De chitarra morisca (Moorse gitaar) zou de oudste voorloper geweest zijn, peervormig en met bolle rug, door de Moren ge\u00efntroduceerd in Zuid-Europa.\nIn de 15e eeuw is er naast de pandura (zie ook bandurria) ons een 'mandora' bekend. In de 17e eeuw vindt men nieuwe benamingen terug zoals 'mandol(l)a', 'mandolino' en 'armandolino' voor de nieuwe varianten met wisselende aantallen snaren.\nDe 17e-eeuwse, dubbel besnaarde en in kwarten gestemde mandolino is het meest verspreid en pas na 1700 nemen twee met metaal besnaarde mandoline types, de Romeinse en Napolitaanse, hun plaats in naast hun voorloper, de mandolino. Deze twee nieuwe types zijn gestemd zoals de viool: sol re la mi (van de 4e naar 1e snaar) en worden, in tegenstelling tot de met de vingers bespeelde mandolino, met de schacht van een vogelveer aangetokkeld.\nTot de bekendste barokwerken voor mandoline behoren het Concerto in C groot RV 425 voor mandoline, strijkers en basso continuo en het Concerto in G groot RV 532 voor 2 mandolines, strijkers en basso continuo van Antonio Vivaldi. Ook Beethoven waagde zich eraan. En in de Zevende symfonie, in de tweede Nachtmusik, van Gustav Mahler is de mandoline een essenti\u00eble klankkleur.\nMandolinebouwers die het Napolitaanse mandoline type bouwden, waren o.a. leden van de familie Vinaccia. De bekende vioolbouwer Antonio Stradivarius heeft naast zijn befaamde violen ook nog de met darm besnaarde mandolinos gebouwd. Rond 1900 waren de beste bouwers te vinden in Itali\u00eb: , Giovanni Battista Maldura, Luigi Embergher (1856-1943) , Giovanni De Santis Pasquale Vinaccia en Raffaele Calace. In het begin van de 20e eeuw worden hoogwaardige composities geschreven voor de mandoline vari\u00ebrend van solomandoline tot concerten met orkestbegeleiding. Componisten als Gustav Mahler, Arnold Sch\u00f6nberg, Willem Pijper, Percy Grainger, Sergej Prokofjev en Dani\u00ebl Ruyneman gebruikten het instrument in hun werken.\nSinds deze bloeiperiode is de mandoline eigenlijk nooit weggeweest van het muziektoneel, componisten als George Crumb, John Adams, Elliott Carter, Hans Werner Henze, Goffredo Petrassi en Peter Maxwell Davies gebruikten het instrument in hun muziek.\nWel is er een toenemende interesse waar te nemen voor het instrument, resulterend in nieuw geschreven mandolineconcerten van Martijn Padding (\"eight metal strings\" geschreven voor Martine Sikkenk), Avner Dorman (Mandolin Concerto geschreven voor de Isra\u00eblische mandolinist Avi Avital), Victor Kioulaphides (Mandolin Concerto en Like a dream) en John Craton (5 mandolineconcerten, waarvan 1 een concert voor twee mandolines en orkest opgedragen aan Marianne Timmerman-Hollander en geschreven voor Sebastiaan de Grebber en Ferdinand Binnendijk).\nMandolinefamilie.\nTot de moderne mandolinefamilie behoren van (klein naar groot):\nZeldzamere mandolinetypes zijn:\nEen combinatie van deze instrumenten wordt gebruikt in het mandolineorkest. In Nederland zie je dat het mandolineorkest soms aangevuld wordt met accordeon.\nNauw verwant aan de mandoline is de mandolinebanjo.\nBluegrassmandoline.\nSinds de jaren 40 neemt de mandoline een prominente plaats in in de Amerikaanse muziek. Mandolinist Bill Monroe legde de basis voor bluegrass: een blijvende akoestische stroming naast de meer en meer elektrische (en 'pop'-) geori\u00ebnteerde countrymuziek. De bouw en klank van de typische bluegrassmandoline is geschikter voor de wat agressievere en vrijere speelstijl. Ook virtuoos David Grisman leverde met zijn 'dawg'-music (een kruising tussen bluegrass en de stringband jazz van Django Reinhardt en St\u00e9phane Grappelli) een belangrijke bijdrage aan de ontwikkeling van eigentijdse, niet-klassieke mandolinemuziek.\nDe bluegrassmandoline lijkt op de daaruit ontwikkelde (en niet andersom zoals wel wordt verondersteld) archtop-jazzgitaar. In bouwwijze is deze gelijk aan een viool met een gestoken, gewelfd voor- en achterblad en gebogen zijkanten. De klank is hierdoor steviger, warmer en meer van een 'houten' karakter dan van de luitvormige mandolines. Het patent op deze bouwwijze van mandolines berustte bij Orville Gibson, die hiermee zijn carri\u00e8re begon als bouwer van snaarinstrumenten.\nDe ultieme bluegrassmandolines zijn de modellen A-5 (een prototype) en F-5 van de Gibsonfabriek uit de periode 1920-1925. Het ontwerp hiervan is van Lloyd Loar, de hoofdontwerper van Gibson in die dagen.\nTegenwoordig worden zeer goede kopie\u00ebn (en verder verbeterde modellen) gemaakt door o.a. Steven Gilchrist uit Australi\u00eb."}
{"id": "6503", "revid": "1364227", "url": "https://nl.wikipedia.org/wiki?curid=6503", "title": "Sciencefiction", "text": "Sciencefiction (afgekort sf, scifi of essef, in het Engels als \"science fiction\" gespeld), is een artistiek genre dat vertegenwoordigd is in literatuur, stripverhalen, films, televisieseries, hoorspelen en computerspellen.\nHet Engelse \"science fiction\" betekent letterlijk vertaald \"wetenschapsfictie\", en dit is dan ook de betekenis die de bedenker van de term, Hugo Gernsback, eraan heeft willen geven. Voor Gernsback was de sciencefiction vooral bedoeld als een middel tot popularisatie van de wetenschap en van wetenschappelijke ontdekkingen, maar de geschiedenis ervan laat zien dat deze gedachte door latere schrijvers slechts beperkt is nagestreefd. In het genre worden tegenwoordig vooral toekomstbeelden met verzonnen technologische vooruitgang en wetenschappelijke ontwikkelingen gebruikt.\nCriticus Darko Suvin hanteert de volgende definitie: \"een literair genre of woordconstructie waarvan de [...] voorwaarden de aanwezigheid en interactie van vervreemding en cognitie zijn, en waarvan het belangrijkste instrument een verbeeldingskader is dat een alternatief vormt voor de empirische omgeving van de auteur.\"\nOorsprong.\nSciencefiction als een commercieel genre bestaat sinds 1926, toen \"Amazing Stories\", het eerste tijdschrift volledig gericht op het sciencefictiongenre werd uitgegeven, maar de geschiedenis van de sciencefiction als literair genre gaat verder terug.\nVeel verdedigers van sciencefiction als een gerespecteerd literair genre zien al vroeg in de geschiedenis voorlopers van sciencefiction. In zijn \"Pictoral History of Science Fiction\" draagt David Kyle bijvoorbeeld de Griekse satireschrijver Lucianus van Samosata voor als de eerste echte sciencefictionschrijver, omdat deze in zijn \"\u1f08\u03bb\u03b7\u03b8\u1fc6 \u03b4\u03b9\u03b7\u03b3\u03ae\u03bc\u03b1\u03c4\u03b1\" (\"Ware geschiedenis\") uit 160 n.Chr. schrijft over een reis naar de maan. De natuur- en sterrenkundige Johannes Kepler schreef ten tijde van de controverse rondom Copernicus' heliocentrische wereldbeeld ook over een reis naar de maan. Zijn voornaamste doel was om een dispuut te starten over de bewegende maan en de bewegende aarde. In \"Somnium\" (Latijn voor \"Droom\") (1620\u20131630) beschreef hij de beweging van de aarde gezien vanuit dat perspectief van de maan. Waar Kepler nog maandemonen nodig had om de afstand te overbruggen, had Cyrano de Bergerac in \"Histoire Comique des \u00c9tats et Empires de la Lune\" (\"Maanreis\", 1657) en \"Les \u00c9tats et Empires du Soleil\" (\"Reis naar de zon\", 1662) al meer technische oplossingen voor zijn ruimtevaartuigen. De Bergeracs luchtreis vond plaats in een grote houten kist, zeer licht van gewicht, die hermetisch afgesloten kon worden. Het geheel werd aangedreven door een kristal en een zeil dat bewoog op zonnewind. De straling van sterren werd zo omgezet in bruikbare energie. Hiermee overbrugde het vaartuig de grote afstanden. Naast bovengenoemden worden ook schrijvers als Thomas More (\"Utopia\", 1516) en Jonathan Swift, (\"Gullivers reizen\", 1726), soms aangeduid als proto-sciencefictionschrijvers. Hun verhalen worden door sommige critici gezien als het fantasygenre, aangezien er bij tijden bovennatuurlijke gebeurtenissen in voorkomen. Isaac Asimov en Carl Sagan zien echter Keplers werk als eerste daadwerkelijke sciencefictionverhaal.\nVoor critici als Brian Aldiss is sciencefiction niet mogelijk zonder wetenschap. Volgens Aldiss is het eerste echte sciencefictionverhaal dan ook veel later geschreven dan de hier boven aangehaalde verhalen. In zijn boek \"Billion Year Spree\" draagt hij \"Frankenstein\" (1818) van Mary Shelley voor als eerste sciencefictionverhaal omdat dit volgens hem het eerste verhaal is waarin een wetenschappelijk onderwerp (in dit geval elektriciteit) wordt gebruikt in plaats van magie om de wonderbaarlijke gebeurtenissen in het verhaal te verklaren. Zijn stellingname doet vermoeden dat hij Cyrano de Bergeracs sciencefiction niet heeft gelezen.\nNa Shelley waren het Jules Verne en H.G. Wells die het meest hebben bijgedragen aan de ontwikkeling van de moderne sciencefiction. Hierbij kan Verne beschouwd worden als de vader van de zogenoemde realistische sciencefiction. Hij schreef romans waarin uitvindingen centraal stonden waarvan de basiselementen ofwel al waren uitgevonden, of op het punt stonden om te worden uitgevonden, zoals de onderzeeboot en het vliegtuig. Met deze romans beschreef hij de mogelijkheden die de verdere ontwikkeling van die uitvindingen met zich mee zouden brengen. In \"Twintigduizend mijlen onder zee\" geeft hij de onderzeeboot \"Nautilus\" de mogelijkheid om weken, zo niet maanden onder water te varen, iets wat echte onderzeeboten pas konden toen de atoomonderzeeboot was uitgevonden.\nWells daarentegen was veel minder ge\u00efnteresseerd in hoe een uitvinding zou moeten werken en veel meer in wat ermee zou kunnen worden gedaan. Zijn vroege sciencefictionromans, met name \"De Tijdmachine\" (\"The Time Machine\", 1895), \"The Island of Doctor Moreau\" (1896), \"De onzichtbare man\" (\"The Invisible Man\", 1897), \"De oorlog der werelden\" (\"The War of the Worlds\", 1898) en \"The First Men in the Moon\" (1901), hadden een grote invloed op de ontwikkeling van het genre, niet het minst omdat hij naast het eerste tijdreis-verhaal ook het eerste verhaal over een buitenaardse invasie schreef, en verder omdat de thema's die hij aansneed in zijn romans nog steeds worden gebruikt in de moderne sciencefiction.\nModern.\nHet ruimtevaarttijdperk brak officieel aan op 4 oktober 1957 met de \"Spoetnik-lancering in de Sovjet-Unie. Vier jaar later, in 1961, werd kosmonaut Joeri Gagarin de eerste mens in de ruimte en in 1969 zette astronaut Neil Armstrong als eerste mens voet op de maan.\nDeze gebeurtenissen gingen aan de sciencefiction bepaald niet onopgemerkt voorbij. Sciencefictionverhalen begonnen volwassen te worden. A.E. van Vogt had al in 1945 de toon gezet met zijn \"Nul-A-trilogie\", in 1951 op de voet gevolgd door Isaac Asimov met zijn \"Foundation\"-serie. Robert A. Heinlein volgde met \"Dubbelster\" en vooral \"Vreemdeling in een vreemd land\", Stanis\u0142aw Lem in 1961 met \"Solaris\", Frank Herbert in 1963 met \"Duin\" en Arthur C. Clarke in 1968 met \"\".\nTelevisie en bioscoop bleven intussen niet achter. In 1963 verscheen de Britse sciencefictionserie \"Doctor Who\", al snel gevolgd door het Amerikaanse \"Star Trek\". In 1968 werd ' gelijktijdig met de verschijning van het boek bewerkt tot film door Stanley Kubrick. De film \"Solaris\" door Andrej Tarkovski kwam uit in 1972. Steven Spielberg bracht in 1977 \"Close Encounters of the Third Kind\", en in hetzelfde jaar verscheen de eerste \"Star Wars\"film in de bioscoop, destijds gewoon onder de naam \"Star Wars\" maar na de latere vervolgfilms nu bekend als '. Een jaar later kwam \"Battlestar Galactica\" uit. Dit was de eerste film van een hele reeks series en films. In de jaren 80 kwam \"E.T. the Extra-Terrestrial\" uit, een wereldhit met een opbrengst van meer dan 500 miljoen dollar. In 1987 verscheen op televisie eindelijk een vervolg op \"Star Trek\", namelijk '. In de jaren 90 verschenen succesvolle series als \"Babylon 5\", \"The X-Files\", ', ' en \"Stargate SG-1\". Ook in de 21e eeuw verschenen nieuwe sciencefictionseries: \"Firefly\", \"Smallville\", \"Stargate Atlantis\", \"Heroes\", ' en \"The 4400\". Ook \"Battlestar Galactica\" kreeg een vervolg, vanaf 2003 tot .\nIn de hedendaagse sciencefiction is vaak een tendens waar te nemen om andere mogelijke maatschappijen te beschrijven, waarbij de auteur de vrijheid kan nemen (door andere intelligente soorten of andere planeten te poneren) de dingen zo in te richten dat het resultaat plausibel wordt waar dit als extrapolatie van de bestaande aardse maatschappijvormen niet zo zou kunnen zijn. Goede sciencefiction is intern consistent - als de lezer eenmaal de basale 'suspension of disbelief' heeft kunnen verrichten, zit het verhaal verder logisch in elkaar. Opvallend is dat veel enthousiaste lezers werkzaam zijn in wetenschap en techniek (ingenieurs, natuurkundigen, IT-specialisten, enz.). Vaak heeft het lezen van sciencefiction in hun jeugd hen gestimuleerd om in deze richtingen verder te studeren. Ook zijn veel bekende sciencefictionschrijvers tevens wetenschapper, zoals Stephen Baxter en Vernor Vinge die beiden ook afgestudeerd wiskundige zijn.\nSubgenres.\nDeze afbakeningen zijn niet scherp; er zijn talloze overgangsvormen. Veel sciencefiction gebruikt een mengeling van deze onderdelen, bijvoorbeeld technologisch hoog ontwikkelde beschavingen waarin ook magie mogelijk is \"(Star Wars)\". Julian May heeft een grote cyclus geschreven over een maatschappij waarin telepathie tot een geheel nieuwe structuur leidt (\"Het Galactisch Bestel\"). Een combinatie van vele genres vindt men in de serie \"Duin\" van Frank Herbert en het vervolg erop door zijn zoon Brian Herbert samen met Kevin J. Anderson. De \"Hyperion\"-cyclus van Dan Simmons vermengt fantasy met harde sciencefiction.\nFilm en televisie.\nAl snel na de uitvinding van de cinematografie werden de eerste sciencefictionfilms gemaakt. \"Le voyage dans la lune\" uit 1902 is een beroemd voorbeeld. Andere vroege sciencefictionfilms zijn het Russische \"Aelita\" uit 1924 en Fritz Langs meesterwerk \"Metropolis\" uit 1927. In de 21e eeuw is de sciencefictionfilm nog grotendeels in het stadium blijven steken dat in de sciencefictionliteratuur in de jaren 1940 en 1950 gangbaar was, de zogenoemde \"space opera\", gekenmerkt door snelle ruimteschepen, vele buitenaardse wezens met vaak slechte bedoelingen, laserkanonnen en veldslagen in de ruimte. Later kwamen daar de tijdreizen (naar toekomst of verleden) bij. Er zijn overigens wel enkele intelligente en realistische sciencefictionfilms gemaakt, zoals \"Gattaca\" en \"Cube\", maar die waren veel minder succesvol dan \"ouderwetse\" sciencefictionfilms als \"Independence Day\" en \"Star Wars\".\nVooral de \"speciale effecten\", mogelijk gemaakt door geavanceerde computertechnologie\u00ebn, gaven de regisseurs van de sciencefictionfilms ongekende mogelijkheden hun films \"aan te kleden\". Hierbij wordt het met de elementaire fysica niet zo nauw genomen: vijandelijke interplanetaire ruimteschepen razen in \"Star Wars\" hoorbaar voorbij ondanks het feit dat geluid zich niet kan voortplanten in een vacu\u00fcm. Ook het reizen met grotere snelheid dan het licht is een moeilijkheid die meestal gemakkelijk wordt genegeerd, terwijl eventuele buitenaardse wezens tot ieders opluchting meestal vlekkeloos en idiomatisch Amerikaans-Engels blijken te spreken, al hebben ze soms wat andere normen en waarden dan wij. En anders bestaan er vertaalcomputers die de communicatie probleemloos maken. Een van de recentste incarnaties van de televisieserie \"\" heeft daarentegen een taalkundige aan boord (Hoshi Sato, een \"xeno-lingu\u00efst\") wiens primaire taak het is met de aliens van gedachten te wisselen. Daar deze serie een \"prequel\" is van de oorspronkelijke \"Star Trek\"serie - zo wordt uitgelegd - zijn de in het 'Star Trek universum' latere gebruikelijke vertaalcomputers nog niet uitgevonden en moet Hoshi daadwerkelijk moeite doen om communicatie te bewerkstelligen tussen mensen en buitenaardsen.\nEr is een aanzienlijke overlap met de genres Sword &amp; Sorcery en fantasy waarneembaar, alhoewel deze meer naar de avonturenfilms neigen. Ook een overlap met de horror- en thriller-genres komt steeds vaker voor.\nFilms.\nZie Lijst van sciencefictionfilms voor een lijst van belangrijke sciencefictionfilms in chronologische volgorde.\nSchrijvers.\nRepresentatieve sciencefictionschrijvers:\nDouglas Adams -\nMichael Crichton -\nIsaac Asimov -\nIain M. Banks -\nRay Bradbury -\nEddy C. Bertin -\nAlfred Bester -\nB.R. Bruss -\nLois McMaster Bujold -\nOrson Scott Card -\nC.J. Cherryh -\nArthur C. Clarke -\nSamuel R. Delany -\nPhilip K. Dick -\nStephen R. Donaldson -\nPhilip Jos\u00e9 Farmer -\nRaymond Feist -\nWilliam Gibson -\nHarry Harrison -\nRobert A. Heinlein -\nFrank Herbert -\nUrsula K LeGuin -\nFritz Leiber -\nStanis\u0142aw Lem -\nLiu Cixin -\nJulian May -\nLarry Niven -\nVeronica Roth -\nPamela Sargent -\nJack Vance -\nJules Verne -\nA.E. van Vogt -\nH.G. Wells -\nRobert Silverberg -\nTheodore Sturgeon -\nTais Teng -\nKurt Vonnegut -\nJohn Wyndham -\nRick Yancey -\nW.J. Maryson -\nMel Hartman -\nDjango Mathijsen -\nRoger Zelazny.\nZie Lijst van sciencefiction- en fantasyschrijvers voor een uitgebreidere lijst met schrijvers.\nNederland en Vlaanderen.\nSchrijvers.\nBetje Wolff schreef al in het jaar 1777 de toekomstroman \"Holland in het jaar 2440\". Nog geen vijftig jaar later verscheen \"Kort verhaal van eene aanmerkelijke luchtreis en nieuwe planeetontdekking\" (1813) van de hand van Willem Bilderdijk. Ook Nederlandse schrijver Maurits Dekker heeft veel bijgedragen aan het genre van de toekomstroman: \"Een toekomst-roman\" (1926), \"De aarde splijt\" (1930) en \"De wereld heeft geen wachtkamer\" (1949). De Vlaamse schrijver Theo Bogaerts schreef al in 1928 de sciencefiction-avonturenroman \"Het oog op de heuvel\". De eveneens Vlaamse Paul van Herck schreef vanaf 1965 korte sciencefictionverhalen en enkele jaren later ook romans en hoorspelen in dit genre. Zijn bekendste werk is \"Sam, of de Pluterdag\" uit 1968. Een andere bekende Nederlandse hoorspelschrijver was Carl Lans met zijn reeks \"Testwerelden van de Galaxie\". De Nederlander Felix Thijssen schreef tussen 1971 en 1978 zo'n vijftien sciencefictionboeken, waaronder de achtdelige serie over \"Ruimteverkenner Mark Stevens\" en vier boeken over \"Arne Nay Sterzon\". Deze boeken werden uitgebracht in de reeks Fontein SF, waarin ook ander Nederlandstalig werk werd opgenomen. In 1980 schreef de Nederlandse Wim Gijsen het sciencefictionboek \"De eersten van Rissan\" en een jaar later het aansluitende slotdeel \"De koningen van weleer\", na het bovengenoemde \"Sam, of de Pluterdag\" pas het tweede Nederlandstalige werk in de sciencefictionboekenreeks M=SF van uitgeverij Meulenhoff. Ook auteurs als Tais Teng, Peter Schaap, Auke Hulst, Hanna Bervoets, Aafke Romeijn, Rob van Essen, Johan Leys en Django Mathijsen hebben recentelijk bijgedragen aan het genre Nederlandstalige Sciencefiction.\nUitgevers.\nSinds de jaren 30 is er in het Engelstalige taalgebied een groot aantal sciencefictiontitels verschenen. In de jaren zestig werd dit genre ook populair in Nederland en er was dan ook een aantal uitgeverijen die, in een relatief korte tijd, de belangrijkste werken vertaalden en uitgaven. Naast series van onder andere Born, Bruna, Fontein, Scala en Prisma was die van Meulenhoff de belangrijkste.\nOnder de subtitel M=SF startte de uitgever een reeks die zijn aanvang nam in 1967. De eerste 62 deeltjes verschenen met een witte kaft: de zogenoemde \"witte reeks\". Herdrukken hiervan en verdere uitgaven verschenen met een gekleurde omslag. De meest belangrijke en invloedrijkste schrijvers zijn in de reeks te vinden zoals Isaac Asimov, Arthur C. Clarke, Philip K. Dick, Philip Jos\u00e9 Farmer, Harry Harrison, Robert Heinlein, Frank Herbert, Ursula Le Guin, Fritz Leiber, Larry Niven, Jack Vance, A.E. van Vogt, Robert Silverberg, Theodore Sturgeon en Kurt Vonnegut.\nIn de jaren 80 verminderde de belangstelling van het publiek en hierdoor ook de nieuwe uitgave van vertaalde sciencefiction geleidelijk en veel uitgevers stopten hun sciencefictionreeksen zelfs helemaal. Alleen Meulenhoff bleef over maar in de jaren 90 werd de frequentie van nieuwe vertaalde uitgaven ook hier steeds kleiner en werd in plaats daarvan steeds meer vertaalde fantasy-uitgegeven in de M=SF-reeks. Hierdoor verloor deze bekende reeks volgens vele fans grotendeels zijn 'pure' sciencefictionkarakter.\nIn het Nederlands taalgebied hebben uitgevers zich de laatste jaren vrijwel uitsluitend geconcentreerd op het fantasy-genre, mede door het succes van \"Harry Potter\" en \"The Lord of the Rings\". Hierdoor worden veel nieuwe sciencefictionboeken niet meer vertaald, waardoor de sciencefictionfan op het (uitgebreide) Engelstalige aanbod is aangewezen. Door de opkomst van internetboekhandels waar men gemakkelijk aan nieuwe Engelstalige uitgaven komt en vooral ook de steeds intensievere verspreiding van de kennis van het Engels onder steeds jongere delen van de Nederlandstalige bevolking, is dit voor de meeste lezers geen erg groot probleem meer. Nieuwe Nederlandstalige sciencefictionboeken zijn zodoende vrijwel altijd heruitgaven van oudere werken, op enkele uitzonderingen na: de nieuwe boeken van Jack Vance, Julian May en Dan Simmons werden wel in het Nederlands uitgebracht.\nSciencefictionstripverhalen.\nSciencefictionstripverhalen zijn volop vertegenwoordigd in de totale oplage stripverhalen. Hieronder een selectie:\nHoorspelen.\nVoor de radio is een groot aantal sciencefictionverhalen bewerkt tot hoorspel. Veruit het bekendst is de adaptatie van H.G. Wells' sciencefictionroman \"The War of the Worlds uit 1898. Dit verhaal werd door Orson Welles tot hoorspel bewerkt en als Halloween-special uitgezonden op 30 oktober 1938. Het 60 minuten durende hoorspel bestond voornamelijk uit nieuwsberichten die verslag deden van een Martiaanse invasie. Dit veroorzaakte grote paniek bij veel luisteraars, die dachten dat Amerika echt aangevallen werd. Welles werd hierdoor in een klap beroemd en het hoorspel is vermoedelijk het meest succesvolle radiodrama in de geschiedenis.\nZie Sciencefictionhoorspelen voor een lijst van sciencefictionhoorspelen.\nPrijzen.\nEr zijn twee belangrijke internationale prijzen voor sciencefictionliteratuur: de Hugo Award, waarvan de winnaars worden gekozen door de bezoekers van de jaarlijkse Worldcon, en de Nebula Award, waarvan de winnaars door de leden van de \"Science Fiction and Fantasy Writers of America\" (SFWA) worden gekozen.\nIn Nederland zijn er de Paul Harland Award, de Unleash Award en Fantastels. Tussen 2003 was 2005 was er in de Nederlanden ook De prijs voor de Nederlandstalige fantastische literatuur.\nNaast deze literatuurprijzen zijn ook de Saturn Awards een vermelding waard: deze worden sinds 1972 uitgereikt voor de beste sciencefictionfilm-, televisie- en video/dvd-werken."}
{"id": "6504", "revid": "1364734", "url": "https://nl.wikipedia.org/wiki?curid=6504", "title": "Teken (dieren)", "text": "Teken (Ixodida) vormen een orde van geleedpotige parasieten die behoren tot de klasse der spinachtigen. Samen met de mijten vormen zij de onderklasse der Acari. Teken zijn nauw verwant aan mijten, maar de precieze relatie is onduidelijk. \nTeken leven van het bloed van gewervelde dieren; ze bijten zich vast in de huid en laten zich na een bloedmaaltijd, die enige uren tot dagen duurt, weer vallen. Het dier waarop de teek leeft, wordt de gastheer genoemd. Bekende gastheren van teken zijn vogels, reptielen en verschillende zoogdieren. \nTeken kunnen verschillende ziekten overbrengen en worden daarom vectoren genoemd. Na de steekmuggen zijn teken de belangrijkste verspreiders van pathogenen. De bekendste Europese teek, die tevens een overbrenger is van lymeziekte, FSME en het alfa-galsyndroom, is de schapenteek (\"Ixodes ricinus\").\nKenmerken.\nTeken onderscheiden zich van de meeste spinachtigen, zoals de echte spinnen, met name doordat er geen duidelijke scheiding tussen kopborststuk en achterlijf bestaat. De meeste soorten hebben onopvallende kleuren als bruin en zwart. Voor de determinatie zijn onder andere het aantal en de vorm van de schilden en de aanwezigheid van sporen (uitsteeksels) op de basis van de poten van belang. Teken kunnen maar met weinig dieren worden verward, een uitzondering vormen de luisvliegen. Deze apart gebouwde bloedzuigende vliegen zijn nagenoeg vleugelloos en kunnen net als een teek het lichaamsvolume sterk vergroten tijdens een maaltijd.\nLichaam.\nHet lichaam van een teek is in normale toestand slechts een paar millimeter groot. Het heeft van boven een ronde tot ovale vorm en is, van opzij gezien, plat. In volgezogen toestand ziet een teek er bijna bolrond uit en kan meer dan een centimeter groot zijn. Dit is mogelijk dankzij de extreem rekbare huid. Hierdoor kan een volwassen vrouwtje tien keer het eigen lichaamsgewicht aan bloed opzuigen. Van de soort \"Hyalomma asiaticum\" is beschreven dat de teek zo'n 600 maal het eigen gewicht aan bloed kan opnemen. Vooral de vrouwtjes nemen veel bloed op, omdat ze prote\u00efnen nodig hebben voor de ontwikkeling van het grote aantal eitjes; mannetjesteken hebben veel minder voedsel nodig. \nDe anus, de daaromheen gelegen anale groeve en de plaats en vorm van de geslachtsopening zijn bij een aantal soorten de belangrijkste soort-onderscheidende kenmerken die bij de determinatie van belang zijn. Bij de harde teken, die ongeveer 80 procent van het aantal soorten uitmaken, bevindt zich op de achterkant en de voorkant van het lichaam een enkelvoudig of een samengesteld schild (scutum). Het scutum is niet rekbaar en heeft daardoor altijd dezelfde vorm.\nPoten.\nNet als alle spinachtigen hebben teken acht poten, waarmee ze zich onderscheiden van de insecten. Tekenlarven hebben echter tot hun eerste vervelling zes poten, ze zijn hieraan makkelijk te onderscheiden van de nimfen, die ook nog in een juveniel stadium verkeren, maar al acht poten hebben. De poten van een teek zijn, vergeleken met die van andere spinachtigen, klein. Op de voorpoten (poot I) bevindt zich op de laatste geleding het orgaan van Haller; dit is een complexe structuur bestaande uit een putje dat een aantal zintuigharen bevat en bij het lokaliseren van de gastheer wordt gebruikt. Met het orgaan kan de teek veranderingen in temperatuur en vochtigheid waarnemen, evenals stijging van kooldioxide door menselijke of dierlijke ademhaling. De precieze werking van dit zintuiglijk belangrijke en complexe orgaan is echter niet bekend.\nKop.\nDe kop van een teek wordt 'Gnathosoma' of 'capitulum' genoemd. Het capitulum is zeer klein, gefuseerd met het borststuk en nauwelijks zichtbaar. De kop draagt verschillende monddelen, de gepaarde delen aan weerszijden worden palpen genoemd. In het midden is een zuigsnuit of hypostoom aanwezig, die doet denken aan een tong en bestaat uit een met weerhaken getand steekorgaan. Het hypostoom wordt beschermd door twee cheliceren die helpen bij de doorboring van de huid. In het speeksel van een teek zit zowel een verdovende stof als een stof die de bloedstolling tegengaat. Harde teken scheiden, na zich in de huid te hebben geboord, een aparte lijmstof uit waarmee ze zich zeer goed vasthechten.\nOntwikkeling.\nNet als alle ongewervelden kent de teek verschillende levensstadia, die afgesloten worden met een vervelling, totdat het stadium van volwassenheid is bereikt. De meeste geleedpotigen hebben \u00f3f een nimfstadium, \u00f3f een larvestadium, maar bij de opgroeiende teek komen beide stadia achtereenvolgens voor. Als de jonge teek uit het ei kruipt, wordt deze larve genoemd; die heeft nog zes poten in plaats van acht. Het extra potenpaar verschijnt na de eerste vervelling, de teek komt dan in het nimfstadium. Na een volgende vervelling is de teek meestal volwassen en kan zich voortplanten; het kan echter jaren duren voor de teek volledig is ontwikkeld. De ontwikkelingscyclus van \"Ixodes ricinus\" kan bijvoorbeeld, afhankelijk van de omstandigheden, tussen 1, 5 en 7 jaar duren.\nDe teek heeft in ieder stadium bloed nodig. Verreweg de meeste soorten teken vervellen twee keer op de grond en hebben daartoe drie gastheren, die niet altijd van dezelfde soort hoeven te zijn. Deze teken worden driegastherig genoemd en zijn potentieel de gevaarlijkste wat het overbrengen van ziektes betreft. Er zijn ook tweegastherige soorten; \u00e9\u00e9n vervelling vindt dan op de grond plaats. Een aantal teken is eengastherig: ze blijven hun hele leven op dezelfde gastheer parasiteren zonder deze te verlaten, of blijven in het nest van de gastheer. Alle vervellingen vinden dan plaats op of bij de gastheer. Sommige teken kunnen op verschillende gastheren leven, andere hebben een voorkeur voor een bepaald dier. Soorten uit het geslacht \"Amblyomma\" bijvoorbeeld leven op schildpadden.\nDe larven kruipen, nadat ze uit het ei zijn gekomen, op een grasspriet of plant op enige hoogte boven de grond. Als een mogelijke gastheer langskomt klampen ze zich vast en zuigen zich vol, waarna ze zich weer op de grond laten vallen en vervellen. Een teek in het larvestadium kan nog geen ziektes overbrengen, in tegenstelling tot nimfen of imagines. De meeste larven van soorten die meerdere gastheren nodig hebben, verhongeren voordat ze een gastheer tegenkomen. Dit is de reden dat een vrouwtjes-teek zeer veel eitjes produceert, tot wel enkele duizenden. Hierdoor is de kans groter dat een aantal larven zich kan ontwikkelen tot een volwassen teek. Na de vervelling van de larve zoekt de nimf naar een nieuwe gastheer, waarna het proces zich herhaalt: de teek klampt zich vast, zuigt bloed, laat zich op de bodem vallen en vervelt. Nu is de teek volwassen en wordt een derde maal een gastheer opgezocht. Ditmaal wordt niet alleen bloed opgezogen, maar ook naar een partner gezocht, waarna de paring plaatsvindt.\nHet vrouwtje zet na haar laatste bloedmaaltijd een aanzienlijk percentage van haar lichaamsgewicht (50 procent of meer) in eieren om en produceert dan honderden tot enige duizenden eieren, voor zij sterft. Er is een waarneming bekend van een vrouwtje dat meer dan 23.000 eitjes afzette in een enkel legsel.\nLevenswijze.\nTeken zitten in struikgewas, bomen en op grassprieten te wachten tot een gastheer langskomt. Ze gaan extreem zuinig met hun energie om en kunnen meer dan een jaar zonder voedsel, sommige soorten wel vijf jaar. Teken detecteren hun potenti\u00eble gastheer door de uitgestraalde lichaamswarmte, en wellicht ook door de geur. Een teek kan enige dagen tot enkele weken op dezelfde gastheer blijven zitten. Ze kunnen via de extremiteiten van de gastheer omhoog klimmen en nestelen zich bij voorkeur in huidplooien, maar ook wel gewoon op een been, arm of poot. Een teek loopt meestal enige minuten rond op zoek naar een geschikte plaats, alvorens zich in de huid vast te bijten. \nAlle teken leven van bloed en lichaamsvloeistoffen van gewervelde dieren. Tot de prooidieren behoren onder andere: reptielen, vogels en zoogdieren als knaagdieren, hoefdieren, katachtigen, hondachtigen, vleermuizen en primaten, waaronder de mens.\nVerspreiding.\nTeken zijn kosmopoliet, ze komen wereldwijd voor. In Nederland en Belgi\u00eb kent men een tiental soorten teken, die deels zeer gespecialiseerd zijn in het bloed van bepaalde diersoorten, bijvoorbeeld vleermuizen, woelratten en oeverzwaluwen. Andere soorten hebben meer gastheren op hun menu staan. In beide landen komen teken vooral voor in landelijke gebieden met bossen en struikgewas, onder andere in Zeeland, Noord-Brabant, Limburg, Gelderland, Drenthe, Overijssel, Noordoost-Groningen, de Kempen en de Ardennen. \"Ixodes\"-teken zijn gevoelig voor uitdroging en komen het meest voor op plaatsen waar een wat vochtige bodem bestaat, bijvoorbeeld door een dikke strooisellaag. \nVan de harde tekensoorten (Ixodidae) zijn de \"Rhipicephalus\" en de \"Dermacentor\" exotisch. Zij zijn uit het Middellandse Zeegebied bekend en worden weleens met huisdieren ingevoerd. \"Rhipicephalus sanguineus\" kan zich, als hij niet wordt bestreden, binnenshuis handhaven en van de Dermacentor-teek wordt vermoed, dat hij zich in sommige Nederlandse natuurgebieden aan het vestigen is. Enkele in de laatste jaren geconstateerde gevallen van tekenkoorts (babesiose) bij honden kunnen namelijk niet gemakkelijk door directe import uit het buitenland verklaard worden. Een andere soort die hier is gevonden kwam alleen op ingevoerde schildpadden voor. \nPopulatietoename.\nDe populatie van teken kent een golfbeweging als gevolg van wisselende weersomstandigheden. De larven en nimfen leven op kleine zoogdieren, zoals muizen. In jaren met veel eikels en/of beukennootjes, de mastjaren, neemt de populatiedichtheid van gastheren toe waardoor de tekenpopulatie groeit. Ook bij het uitblijven van strenge winters, een fenomeen dat met de opwarming van de Aarde steeds vaker voorkomt, groeit de populatie van teken.\nLos van deze golfbeweging groeit de populatie van teken structureel, onder andere door de ontwikkeling van nieuwe natuurgebieden en de aanleg van het Natuurnetwerk Nederland. Hierdoor verspreiden gastheren als herten en wilde zwijnen zich beter en nemen ze in aantal toe. Metingen bevestigen de populatietoename: in Nederland worden vanaf 2007 op twaalf vaste tekenvanglocaties jaarlijks teken geteld. In 2015 werd voor het tweede achtereenvolgend jaar een recordaantal teken gevangen.\nToename door menselijk ingrijpen.\nHet Pentagon heeft medio 2019 opdracht gekregen van het Huis van Afgevaardigden om te onderzoeken of het Amerikaanse ministerie van Defensie tussen 1950 en 1975 heeft ge\u00ebxperimenteerd met teken als biologisch wapen.\nTekenbeet.\nTekenbeten kunnen bij de gastheer ziekten veroorzaken; bij de mens in ieder geval FSME, het alfa-galsyndroom en de meest voorkomende, de Lymeziekte. Naar schatting krijgt een \u00e0 twee procent van de mensen die een tekenbeet oplopen, deze laatste ziekte. De kans op besmetting is gering als de teek binnen 24 uur verwijderd wordt. Driekwart van de mensen die Lymeziekte oplopen, krijgen een kenmerkende rode ring of vlek bij de plek van de tekenbeet, de zogenaamde erythema migrans. Zodra deze erythema migrans wordt waargenomen, moet de huisarts worden geraadpleegd. Omdat de rode verkleuring niet altijd optreedt, is het van groot belang om na elke tekenbeet alert te blijven op symptomen van Lymeziekte.\nOm een tekenbeet te voorkomen kan de mens zijn kleding met een insectenwerend middel inspuiten, dat meestal DEET bevat. Verdere preventie bij de mens bestaat uit het bedekt houden van alle lichaamsdelen; het is ook raadzaam om de broekspijpen in de sokken te stoppen. Ondanks deze maatregelen kan men toch een tekenbeet oplopen. Daarom dient na het verlaten van het bos of 's\u00a0avonds het volledige lichaam gecontroleerd te worden op teken. Huisdieren kunnen beschermd worden tegen tekenbeten door toepassing van speciale bestrijdingsmiddelen.\nHet is zaak een vastgezogen teek zo snel mogelijk te verwijderen. Daarbij moet voorkomen worden dat de teek wordt beschadigd. In geval van letsel leegt de teek zijn maaginhoud in het lichaam van de gastheer, waardoor het besmettingsgevaar vele malen groter wordt. Het verdient de voorkeur bij het verwijderen van een teek gebruik te maken van speciale hulpmiddelen. Deze dienen na gebruik meteen gedesinfecteerd te worden.\nBestrijding.\nEen effectief bestrijdingsmiddel tegen teken is permethrin, dat een repellent (afwerend) effect heeft. Aangezien het niet selectief is en dus ook schade toe kan brengen aan niet-schadelijke insecten, is het als sproeimiddel niet meer toegestaan binnen de Europese Unie. Permethrin wordt wel ingezet als gastheer-gericht anti-tekenmiddel. Bij deze gastheer-gerichte middelen komen muizen in contact met de actieve substantie. Teken die zich voeden op deze muizen worden zo gedood. Gezien de lage dosering permethrin in dergelijke gastheer-gerichte producten bestaat er geen gevaar voor muizen. Permethrin is toxisch voor vissen en andere waterorganismen. Permethrin is ook niet geschikt voor gebruik bij katten. Katten missen het leverenzym om pyrethro\u00efden effici\u00ebnt te kunnen afbreken, waardoor vergiftigingen kunnen ontstaan. Diergeneesmiddelen met permethrin zijn geregistreerd voor gebruik bij de hond. \nVoor de bestrijding van teken bij katten bestaat een ander bestrijdingsmiddel op basis van fipronil.\nUit proeven in 2015 is gebleken dat nematoden, minuscule wormpjes, een teek binnen tien dagen kunnen doden. Dit lijkt een doorbraak in de bestrijding van teken mogelijk te maken.\nTaxonomie.\nEr zijn drie groepen teken, de belangrijkste groep wordt gevormd door de harde teken of schildteken die behoren tot de familie Ixodidae. Er zijn ongeveer 700 soorten harde teken die vooral parasiteren op vogels en zoogdieren. Ze danken hun naam aan het schild op de rugzijde. De tweede groep wordt gevormd door de zachte teken of lederteken (familie Argasidae), waarvan ongeveer 200 soorten zijn beschreven. Ze parasiteren op vogels en vleermuizen en danken de naam aan het ontbreken van het schildje. De derde groep, de familie Nuttalliellidae, wordt vertegenwoordigd door slechts \u00e9\u00e9n soort: \"Nuttalliella namaqua\", die leeft in Afrika. Deze teek wordt naast alle andere soorten ingedeeld vanwege een aantal afwijkende kenmerken, zo heeft \"Nuttalliella namaqua\" geen haartjes op het lichaam en een andere bouw van de steeksnuit.\nBeknopt overzicht.\nOnderstaand overzicht toont de families en enkele geslachten van de orde Ixodida weer. Per geslacht worden een of meer soorten genoemd."}
{"id": "6506", "revid": "1061913", "url": "https://nl.wikipedia.org/wiki?curid=6506", "title": "Jack Vance", "text": "John Holbrook (Jack) Vance (San Francisco, 28 augustus 1916 \u2013 Oakland, Californi\u00eb, 26 mei 2013) was een Amerikaans sciencefiction- en fantasyauteur met een oeuvre dat meer dan 50 boeken en ongeveer 100 korte verhalen omvat. Hij studeerde mijnbouw en natuurkunde en tijdens de Tweede Wereldoorlog werkte hij in de internationale koopvaardij. Ook na de oorlog bleef hij veel reizen. Zijn hobby's waren onder andere zeilen, musiceren \u2013 hij bespeelde de kornet \u2013 en pottenbakken. Zowel het reizen als de genoemde hobby's zijn terugkerende elementen in zijn werk.\nStijl.\nEen kenmerk van het werk van Vance is zijn beeldende taal en suggestieve schrijftrant. Voor het geestesoog van de lezer ontrolt zich het decor van de vertelling. Planeten, landschappen, klimatologische omstandigheden, flora en fauna, geuren en kleuren, steden, nederzettingen, kastelen, burchten of sloppen en de bewoners (mensen, maar ook bizarre \u00e9n invoelbare wezens, met hun leefwijzen, behuizing, kleding- en voedingsgewoonten, zeden, absurde gewoonten, (a)sociale omgangspatronen, kasten, rangen en standen, middelen van bestaan, transport- en communicatiemiddelen) zijn als het ware uit te tekenen. Vance schetst de contouren en de lezer vult ze in.\nSoms gaat hij ook heel gedetailleerd te werk, haalt hij de beschrijving uit een \"Intergalactische encyclopedie\" aan of gebruikt hij voetnoten om een en ander duidelijk te maken. Zo schrijft hij in De Anome, Durdane: \"Blink had reeds de witte toga van een Zuivere Knaap aangenomen en zich de naam Chalres Gargamet gekozen, een naam waarin de deugden samengingen van Chalres, de Chilitische asceet die tot zijn dood toe in de takken van de Heilige Eik had geleefd, zes kilometer verder het Murkdal in, en van Bastin Gargamet, de meester-looier die de sacramentele eigenschappen had ontdekt van galga\".\"\u00b9\" In de voetnoot vermeldt Vance: \"Galga: de gedroogde bladeren van de easilstruik, verpulverd, gebonden met easilgom en ahulfbloed: een gewichtig hulpmiddel bij de spastische Chilitische verering van Galexis\".\nAnalyses van de stijl en woordenschat van Vance, uitgevoerd in het kader van het \"Vance Integral Edition\" project, gaven aan dat Vance in zijn werk een uitzonderlijk grote woordenschat gebruikt, die alleen ge\u00ebvenaard wordt door Sir Walter Scott, en die de woordenschat van schrijvers als Thomas Hardy en Jack London overtreft.\nThema's.\nVance hanteert een grote verscheidenheid aan onderwerpen en laat zijn hoofdpersonen er meestal een laconieke levensfilosofie op nahouden, maar zijn thema's zijn vaak ernstig: slavernij, suppressie, wraak, kinderarbeid- en misbruik, verraad, hebzucht, moord en doodslag. Niet zelden is de hoofdpersoon de bedrogen bedrieger, of volkomen amoreel: \"Op een afstandje zat Gark, die aarde van zijn petje veegde. 'Je gooit die aarde maar in het rond; heel onvoorzichtig'. Cugel\" (de hoofdpersoon) \"grinnikte, geleund op de spa. 'Ja, als jij door de bosjes rondsluipt kan ik je ook niet zien, wel?'. 'Het is jouw verantwoordelijkheid. Ik heb de plicht je werk te inspecteren.' 'Nou, spring dan het graf in en bekijk het maar eens van dichtbij.' Garks ogen puilden uit van woede en hij knerste met verhoornde mondstukken. 'Je denkt dat ik achterlijk ben? Schiet op met je werk. Twango betaalt je geen dure terces om werkeloos te staan dromen!' 'Gark, je bent wel heel streng,' zei Cugel. 'Nou, wat moet, dat moet dan maar.' Zonder veel omhaal rolde hij\" (het lijk van) \"Weamish zijn graf in, schepte de aarde eroverheen en stampte die aan. Zo verstreek de ochtend. Op het middaguur genoot Cugel een uitstekende maaltijd van geroosterde paling met krap en knolraap, een gelei van exotische vruchten en een fles witte wijn. Yelleg en Malser, die hun maal deden met boerenbrood en eikels uit het zuur, sloegen hem van terzijde gade met een mengeling van verrassing en afgunst\" (uit: Cugel gewroken).\nOpvallende elementen uit het werk van Vance zijn combinaties van omstandigheden die gevoelsmatig tegenstrijdig zijn. Zo worden samenlevingen beschreven waar uiterst primitieve transportmiddelen (zoals karavanen met last- en trekdieren voor vervoer over land, vlotten op rivieren en zeilschepen voor zeereizen) of communicatiemiddelen (van geen tot lichtreflecterende spiegels) gemeengoed zijn, maar waar tegelijkertijd intergalactisch verkeer mogelijk is. Veelal bestaat zo'n samenleving uit een (kleine ) boven- en een (grote) onderklasse.\nOok schuwt Vance het vermelden van demonen, magi\u00ebrs, magie en tovenarij en bijgeloof niet.\nIn 1954 verkocht hij voor het eerst een verhaal: \"De Wereldbedenker\" uit de vertellingen van \"De stervende aarde\".\nZijn werk wordt sinds 1968 in het Nederlands vertaald en uitgegeven bij uitgeverij J.M. Meulenhoff in de reeks M=SF.\nVance is in Nederland, anders dan in zijn eigen land, een van de populairste fantasy-schrijvers. Hij heeft zelf altijd bezwaar gehad tegen het etiket van SF-schrijver.\nSelectie uit de bibliografie.\nBoeken.\nOnderstaande lijst is een (deel) van het verdere werk (boeken en/of korte verhalen) van Jack Vance.\nHet gehele werk van Vance is in originele staat uitgegeven in de vorm van de Vance Integral Edition, een project van samenwerkende vrijwilligers dat vrijwel geheel via internet uitgevoerd werd."}
{"id": "6508", "revid": "264532", "url": "https://nl.wikipedia.org/wiki?curid=6508", "title": "Oculair", "text": "Een oculair (van het Latijnse \"oculus\", oog) is een lens of lenzenstelsel waarmee het door het objectief van een optisch systeem gevormde beeld kan worden waargenomen met het oog. Voor de meeste moderne toepassingen is het oculair een positieve lens, voor de Hollandse kijker wordt echter een negatief oculair gebruikt.\nVroeger werd een oculair ook wel een \"ooglens\" genoemd, maar deze term kan verwarring geven met de lens in het oog.\nWerking.\nEen optisch systeem, zoals een telescoop, een verrekijker, een microscoop, een periscoop, en vele andere, vormen een zogenaamd \"luchtbeeld\u201d, een beeld dat als het ware \"in de lucht zweeft\u201d. Een oculair is in feite een loep waarmee dat beeld met het oog bekeken kan worden. Bij spiegelreflexcamera's wordt het beeld van het cameraobjectief niet als luchtbeeld maar via een matglas bekeken, het oculair van de zoeker kan op deze manier gebruikt worden om de scherpstelling en scherptediepte te beoordelen.\nGebruik.\nOculairs van optische instrumenten zijn vaak verwisselbaar. Door een ander oculair te plaatsen, kan men veelal een grotere (of kleinere) vergroting instellen, waardoor tegelijk de beeldhoek kleiner (of groter) wordt.\nOok kan men in veel gevallen het oculair wat naar voren of achteren verplaatsen, waardoor men kan scherpstellen indien men bij- of verziend is. Dit omdat bij gebruik van een bril het oog meestal wat verder van het oculair komt, waardoor men niet het gehele beeldveld kan zien."}
{"id": "6509", "revid": "1125181", "url": "https://nl.wikipedia.org/wiki?curid=6509", "title": "Telescoop (optica)", "text": "Een telescoop is een optisch instrument waarmee verre voorwerpen vergroot kunnen worden waargenomen. De naam komt van het Griekse \u03c4\u1fc6\u03bb\u03b5 (t\u00e8le), \"ver\" en \u03c3\u03ba\u03bf\u03c0\u03b5\u1fd6\u03bd (skop\u00e9in), \"zien\", \"bekijken\". Het woord televisie, half Grieks, half Latijn, betekent hetzelfde, maar hier gaat het om een heel ander toestel.\nDe woorden telescoop en verrekijker betekenen dus hetzelfde, maar de instrumenten zijn voor verschillende toepassingen.\nOorspronkelijk is een telescoop een instrument dat gebruikt wordt voor zichtbaar licht. Tegenwoordig zijn er telescopen voor alle golflengtegebieden tussen radiostraling (radiotelescopen) en gammastraling. Instrumenten worden ook telescoop genoemd als de techniek verschilt van die van optische telescopen.\nOm de invloed van de aardatmosfeer en lichtvervuiling te verminderen worden telescopen vaak geplaatst op een hoge berg, in een luchtballon, of in de ruimte.\nOptische telescopen.\nRefractors.\nEen telescoop die uitsluitend lenzen gebruikt, wordt wel \"refractor\" genoemd, omdat lichtstralen worden gemanipuleerd door breking. Zo'n telescoop bestaat uit minstens twee lenzen of groepen van lenzen: het objectief en het oculair. Een kleine uitvoering van een refractor is de verrekijker.\nEen telescoop die bestaat uit twee positieve lenzen, keert het beeld om. Om een rechtopstaand beeld te verkrijgen zijn extra optische hulpmiddelen noodzakelijk, zoals omkeerprisma's. Bij astronomisch gebruik is daar geen behoefte aan.\nDe zogenoemde \"Hollandse kijker\" heeft een negatieve lens als oculair en geeft een rechtopstaand beeld, de beeldkwaliteit en maximale vergroting zijn echter minder dan met een positief oculair. De ouderwetse \u201etelescopische\u201d uitschuifkijkers zijn vaak van dit type; de term \u201etelescopisch\u201d in de betekenis van \"uitschuifbaar\" komt hiervandaan. Toneelkijkers en speelgoedkijkers zijn meestal ook Hollandse kijkers.\nReflectors.\nGrotere astronomische telescopen hebben sinds het begin van de twintigste eeuw als objectief (\"primary mirror\") meestal een spiegel. Dit soort telescopen wordt ook wel \"reflector\" genoemd, omdat lichtstralen worden geconvergeerd door reflectie.\nGeschiedenis.\n\"Hollandse kijker\".\nDe telescoop is een Nederlandse uitvinding van het begin van de 17e eeuw. In 1608 vroegen twee personen een octrooi aan op de uitvinding: op 2 oktober de Duitse Middelburger Hans Lipperhey en op 15 oktober Jacob Adriaanszoon Metius uit Alkmaar. Lipperhey beschikte over een aanbeveling van de Gecommitteerde Raden van Zeeland, maar kort nadien verwittigden zij de Staten-Generaal dat nog een andere jongeman uit Middelburg de kunst bezat \"instrumenten te maecken om verre dingen naeby te sien\". De identificatie van deze persoon met Sacharias Jansen is niet houdbaar gebleken. Misschien was de jongeman de niet bij naam genoemde \"Belgicus\" (bewoner van de Lage Landen) die volgens Simon Marius op de Frankfurter Messe eenzelfde soort kijker voorstelde, waarvan hij naar eigen zeggen de eerste uitvinder was. Er wordt aangenomen dat Lowys Lowyssen een kandidaat kan zijn voor deze niet nader bekende persoon. \nDe twee octrooiaanvragen werden afgewezen. Wie daadwerkelijk de eerste uitvinder was, is niet met zekerheid te weten. De theorie dat Lipperhey de eerste was, vindt ondersteuning in zijn octrooiaanvraag en in zijn demonstratie kort voordien aan stadhouder Maurits van Nassau. Vanuit Den Haag kon toen met de voor huidige begrippen kleine telescoop de kerkklok in Delft afgelezen worden. Maurits zag meteen in wat voor revolutie dit zou betekenen in de oorlogvoering; de vijand \u2013 in die tijd Spanje \u2013 zou hiermee van verre bekeken kunnen worden. Wat hij echter ook zag, was dat de telescoop veel te gemakkelijk na te bouwen was, en dus werd er geen patent verleend. Natuurlijk werd er wel een notitie gemaakt van de patentaanvraag voor de \"buyse waarmede men verre kan sien\".\nDe vraag waarom het na de uitvinding van de bril bijna vier eeuwen duurde om lenzen te combineren tot een telescoop, is in 2007 beantwoord door Rolf Willach. Hij onderwierp oude kijkers aan een Ronchi-test en toonde zo aan dat de randen van de lenzen onvoldoende sferisch waren en het beeld vervormden. Ook chromatische afwijkingen beperkten de functionaliteit. Lipperhey moet de beperkingen van de toenmalige slijptechniek hebben opgelost door de randen van het objectief te bedekken met een diafragma, zodat alleen het niet-vervormde middendeel werd gebruikt. \nDankzij een Frans pamflet verspreidde de Hollandse kijker zich snel over Europa en leverde hij in 1609-1610 een golf van astronomische ontdekkingen op. Thomas Harriot bracht de Maan in kaart en nam zonnevlekken waar, maar het meest spectaculair was het vinden van de Galile\u00efsche manen van Jupiter. Ze werden onafhankelijk geobserveerd door Simon Marius in Ansbach en Galileo Galilei in Padua, waarbij de Italiaanse geleerde eerst publiceerde en prioriteit kreeg. Beiden hadden een Hollandse kijker bekomen en vervolgens een verbeterde versie gemaakt. Galilei sleep daartoe zijn eigen lenzen en bekwam een vergroting van ongeveer 30\u00d7.\nKeplertelescoop.\nDe Hollandse kijker had een negatief (divergerend) oculair, waardoor de beeldhoek beperkt was. Johannes Kepler ontwikkelde een variant met een positief (convergerend) oculair. De beeldhoek was daardoor groter, maar het uiteindelijke beeld stond ondersteboven. Deze staat bekend als de Keplertelescoop.\nLater voegde men zogenoemde omkeerprisma\u2019s toe om het beeld weer rechtop te zetten. Deze constructie wordt toegepast in verrekijkers en die worden dan ook vaak prismakijkers genoemd. Omkeren met een extra lens is ook mogelijk, maar daardoor wordt de kijker veel langer. Voor astronomisch gebruik wordt het omgekeerde beeld niet bezwaarlijk gevonden.\nSpiegeltelescoop.\nIn 1668 gebruikte Isaac Newton een holle spiegel als objectief. Dat leidde tot de opkomst van de spiegeltelescopen.\nLenzentelescopen hebben een beperking waardoor ze ongeschikt zijn voor zeer grote vergrotingen. Hoe groter de lens, des te dikker is hij ook, en daardoor des te zwaarder. Zodoende bestaat het risico dat de lens doorbuigt, waardoor weer extra afbeeldingsfouten ontstaan. Ook is een lens duurder dan een spiegel van vergelijkbare afmetingen, doordat een lens aan twee zijden geslepen moet worden. Ten slotte geeft een lens chromatische aberratie. In de praktijk heeft een lenzentelescoop zelden een diameter die veel groter is dan een meter. Alle grotere telescopen zijn spiegeltelescopen.\nTemeer daar grote telescopen meestal eenlingen zijn \u2013 dat wil zeggen niet in series gebouwd \u2013 konden steeds nieuwere varianten worden gebouwd met steeds betere specificaties en betere correctie van afbeeldingsfouten.\nModerne ontwikkelingen.\nOm beeldvervormingen door de onrust in de aardatmosfeer te compenseren zijn er tegenwoordig spiegeltelescopen met \"adaptieve optiek\". Hierbij wordt het beeld door een computer continu geanalyseerd en de vorm van de spiegel snel bijgesteld. Dit gebeurt enkele honderden malen per seconde.\nAls grote spiegeltelescopen een ster moeten volgen, zal de spiegel ten gevolge van zijn eigen gewicht iets vervormen. Moderne spiegeltelescopen gebruiken \"actieve optiek\" om deze vervorming te compenseren. Daar deze bewegingen altijd betrekkelijk langzaam zijn, is hier een correctiesnelheid van enkele malen per seconde voldoende.\nVerwant hiermee is het maken van een hele serie opnamen met korte belichtingstijd en deze later digitaal te combineren. Voor amateurs is dit een goed bruikbare methode omdat een beeldsensor van een webcam van enige tientallen euro's al goed genoeg is, en omdat de bijgeleverde software vaak al de mogelijkheid biedt om filmpjes met 15 of 30 beelden per seconde te maken. Deze methode is echter alleen geschikt voor vrij heldere objecten, zoals planeten en manen.\nEr bestaan ook telescopen die niet in het zichtbare frequentiegebied van het elektromagnetisch spectrum opereren. Een voorbeeld hiervan is de radiotelescoop. Maar ook de satellietschotel en de reflectoren van radarantennes werken volgens dit principe.\nSoorten telescopen.\nVoor (amateur-)astronomen is er een groot aantal telescopen te koop. Ze kunnen worden onderverdeeld in drie typen: de \"refractor\", de \"spiegeltelescopen\" of \"reflectoren\" en de \"catadioptrische systemen\". \"Refractoren\" werken in het primaire optische systeem alleen met lenzen, \"reflectoren\" alleen met spiegels en \"catadioptrische systemen\" met een combinatie van beide.\nRefractoren: \u2013 bijvoorbeeld achromaat, apochromaat\nSpiegeltelescoop: \u2013 bijvoorbeeld Newtontelescoop, Cassegraintelescoop, Kuttertelescoop\nCatadioptrische systemen: \u2013 bijvoorbeeld Schmidttelescoop, Maksoetovtelescoop\nAccessoires.\nEen telescoop heeft vaak een verwisselbaar oculair voor verschillende vergrotingen.\nOm het vinden van een hemellichaam te vergemakkelijken is er vaak een zoekkijker. Dit is een klein kijkertje dat op de telescoopbuis gemonteerd is, precies parallel aan de hoofdkijker. De zoekkijker heeft een geringe vergroting en toont daardoor een groter deel van de hemel. Bovendien heeft de zoekkijker kruisdraden. Richt men de zoekkijker op het gewenste hemellichaam, precies in het midden, dan is de hoofdkijker ook op dat hemellichaam gericht.\nOm de hemel te observeren moet men schuin omhoog kijken, wat niet comfortabel is. Daarom is er vaak een zenitprisma, waardoor men schuin omlaag kan kijken. Het zenitprisma keert het beeld om, het staat nu niet meer ondersteboven, maar wel in spiegelbeeld.\nKenmerken van telescopen.\nVoor het waarnemen van lichtzwakke objecten zoals kometen, nevels en gaswolken wordt de optimale vergroting bepaald door de uittreepupil. Deze moet ongeveer even groot zijn als de pupil van het oog van de waarnemer. De diameter van de uittreepupil is gelijk aan de diameter van het objectief gedeeld door de vergroting. Voor een 100 mm telescoop met een vergroting van 25\u00d7 is de uittreepupil dus 4 mm. Telescopen die speciaal op dit criterium ontworpen zijn worden kometenzoekers genoemd.\nDoor de Airy-limiet zijn bij een voor de objectiefdiameter te grote vergroting geen extra details meer te zien. Een vuistregel hiervoor is 2 keer vergroting per millimeter objectiefdiameter.\nEen redelijke amateurtelescoop met een objectiefdiameter van 100\u00a0mm zal dus tot een vergroting van maximaal 200 keer bruikbaar zijn, bij nog sterkere vergrotingen verschijnen geen nieuwe details, alles wordt alleen groter en vager.\nEen amateurtelescoop met een objectiefdiameter van 50 of 60\u00a0mm is dus tot hooguit 100 keer vergroting bruikbaar. Zo'n telescoop wordt echter soms geadverteerd wordt met een vergroting van 600. Daarbij komt nog dat de kwaliteit van de optiek en die van de opstelling matig is, wat de bruikbaarheid nog verder beperkt.\nDe grootste professionele telescopen hebben objectiefdiameters van meer dan 10 meter, en kunnen dus theoretisch tot 20.000 keer vergroten.\nProfessionele telescopen worden zelden tot nooit gebruikt om gewoon doorheen te kijken, meestal worden er foto's mee gemaakt (tegenwoordig digitaal met CCD's), of er worden andere meetinstrumenten, zoals spectrografen achter gehangen om metingen aan het licht van het hemellichaam te verrichten.\nEen astronomische CCD-camera is erg duur. Voor een beginnende amateur zijn ook goede resultaten te behalen door een webcam of gewoon digitaal fototoestel achter het oculair te houden (zie ook digiscoping). Met een aangepaste webcam en speciale software zijn zelfs spectaculaire resultaten te behalen.\nDe opstelling.\nAndere factoren in de bruikbaarheid van een telescoop zijn de volgende:"}
{"id": "6510", "revid": "56642912", "url": "https://nl.wikipedia.org/wiki?curid=6510", "title": "Hoekvergroting", "text": "De hoekvergroting is een maat voor het 'dichterbij halen' door een telescoop en voor de vergroting van een microscoop. Twee punten van een voorwerp waarvan de lichtstralen het objectief van de telescoop of de microscoop onder een bepaalde hoek bereiken, worden bij een hoekvergroting \"M\" onder een \"M\" maal zo grote hoek waargenomen. Zo is de hoek waaronder de maan wordt waargenomen met het blote oog ongeveer 0,5\u00b0, dat wil zeggen dat de lichtstralen van de boven- en de onderkant deze hoek met elkaar maken. Door een kijker met een hoekvergroting 10, vaak geschreven als 10\u00d7, zien we de maan onder een hoek van 5\u00b0.\nDe definitie van de hoekvergroting luidt:: \nwaarin:\nEigenlijk wordt dus de \"tangens\" van de hoek \"M\"ang maal zo groot. Bij kleine hoeken is de tangens van de hoek ongeveer gelijk aan de hoek in radialen, zodat men toch van \"hoekvergroting\" kan spreken."}
{"id": "6511", "revid": "37284", "url": "https://nl.wikipedia.org/wiki?curid=6511", "title": "Lichtsterkte (fotografie)", "text": "De lichtsterkte van een lens, objectief of optisch instrument is een maat voor de hoeveelheid licht die het opvangt en nuttig gebruikt om een beeld te vormen.\nIn het menselijk oog wordt de lichtsterkte bepaald door de grootte van de pupil, die zich aanpast aan de hoeveelheid beschikbaar licht. In helder zonlicht is de opening ongeveer een millimeter, in diepe duisternis 7 of 8 millimeter. Hoewel dit een oppervlaktevergroting is van ongeveer 100 maal zijn met lenzen veel grotere lichtsterkten te halen, evenredig aan de oppervlakte van de lens. Lichtsterke lenzen zijn dus groter en zwaarder dan minder lichtsterke en hebben meer last van optische fouten zoals sferische en chromatische aberratie.\nZogenaamde nachtkijkers hebben grote objectieflenzen.\nIn de fotografie wordt de lichtsterkte van een objectief uitgedrukt in een getal dat de maximale diafragma-opening weergeeft.\nNaast de zuiver optisch werkende lichtsterke instrumenten zijn er in de laatste decennia elektronische lichtversterkers ontwikkeld die worden gebruikt in nachtzichtapparatuur."}
{"id": "6512", "revid": "484386", "url": "https://nl.wikipedia.org/wiki?curid=6512", "title": "Diafragma", "text": ""}
{"id": "6513", "revid": "915222", "url": "https://nl.wikipedia.org/wiki?curid=6513", "title": "Diafragma (optica)", "text": "In de optica is een diafragma een (meestal ronde of veelhoekige) opening in de lichtbaan van een lens of objectief die een bepaalde hoeveelheid licht door kan laten of tegenhouden. Het midden van het diafragma valt samen met de optische as van de binnenvallende lichtbundel in het instrument of objectief.\nRobert Hooke paste als eerste een diafragma of mechanische iris toe in zijn microscoop.\nVeel fototoestellen hebben een verstelbaar diafragma waardoor de hoeveelheid invallend licht kan worden veranderd. Belichting kan verder worden be\u00efnvloed door het wijzigen van de belichtingstijd met behulp van de sluiter.\nDe iris is het diafragma van het menselijk oog.\nDonkerveldmicroscopen maken gebruik van een speciaal diafragma in ringvorm dat juist de lichtstralen die langs de optische as zouden lopen tegenhoudt en randstralen doorlaat.\nFotografie.\nBij een kleiner diafragma wordt de hoeveelheid doorgelaten licht kleiner en neemt de scherptediepte toe. Ook bepaalde lensfouten nemen af bij kleiner diafragma, daar tegenover staat dat bij kleiner diafragma bepaalde brekings- en buigingsverschijnselen ook weer toenemen, zodat voor de meeste objectieven geldt dat ze bij een lensopening van 2 \u00e0 3 stops onder de maximale opening optimaal functioneren. Randonscherpte en vignettering die bij volle lensopening in mindere of meerdere mate zichtbaar zijn (afhankelijk van de kwaliteit van het objectief) verdwijnen en ook de middenscherpte is optimaal. Naarmate de lensopening verder wordt verkleind, zal de scherptediepte wel toenemen, maar de scherpte in het scherpstelvlak niet, en vaak juist minder worden. Tevens bepaalt de grootte en de vorm van het diafragma de bokeh van een objectief.\nMet de langere belichtingstijd neemt echter ook de kans op bewegingsonscherpte toe.\nConstructie.\nHet diafragma van een objectief bestaat meestal uit een aantal metalen plaatjes (lamellen) die samen een cirkelvormige opening vormen (hoe meer lamellen hoe beter een cirkel benaderd wordt). De grootte van de diafragmaopening kunnen we veranderen en werd gestandaardiseerd. Ze wordt weergegeven door getallen: het diafragmagetal (ook wel F-getal genoemd).\nDe 'stervorm' die we zien als een punt op een foto sterk overbelicht wordt (bijvoorbeeld de zon) is meestal een gevolg van interne reflecties op de inwendige randen van het diafragma; door het aantal punten van de ster te tellen kun je zien uit hoeveel lamellen het diafragma gemaakt was. Dit is een optische fout, althans een artefact van veel objectieven waar we zo aan gewend geraakt zijn dat ook bij foto's die deze afwijking niet vertonen het effect digitaal kan worden aangebracht om 'echter' te lijken.\nAutomatisch diafragma.\nIn meetzoekercamera's kan het diafragma altijd in de gewenste stand staan. Bij spiegelreflexcamera's wordt de opnamelens echter ook gebruikt voor de zoeker. Hierbij kan het zoekerbeeld erg donker worden als er een klein diafragma geselecteerd is. Bovendien is door de grotere scherptediepte het scherpstellen veel lastiger.\nIn eerste instantie werd hiervoor het zogenaamde \"preset-diafragma\" ingevoerd. Hierbij was een verstelbare mechanische blokkade op de diafragmaring aangebracht, waarmee vlak voor de opname het diafragma met de hand tot de juiste waarde dichtgedraaid kon worden.\nAl vrij snel na de opkomst van de spiegelreflexcamera werd echter het \u201eautomatisch diafragma\u201d ge\u00efntroduceerd. Hierbij blijft het diafragma vol open staan, ongeacht de op de diafragmaring gekozen instelling. Pas bij het maken van de opname wordt een pen of hendel in de lensvatting ingedrukt waardoor het diafragma tot de gewenste waarde sluit.\nEen complicatie van dit mechanisme kwam naar voren toen de camera's voorzien werden van ingebouwde lichtmeting door de lens. Omdat de lichtmeter met open lens mat, zou geen rekening gehouden worden met het geselecteerde diafragma. Dit werd ondervangen door de diafragmasimulator, een mechanisme dat de stand van de diafragmaring overbracht naar de lichtmeter in de camera zelf. Sommige merken, zoals Nikon, gebruikten een externe overbrenging die zichtbaar is als een \u201evorkje\u201d op de diafragmaring dat een pennetje op de lichtmeter heen en weer bewoog, bij andere merken zijn soortgelijke mechanismen intern in de lensvatting aangebracht. Moderne uitvoeringen brengen de stand van de diafragmaring \u2013 voor zover nog aanwezig \u2013 elektrisch of digitaal over via contactpunten die in de lensvatting zijn aangebracht.\nDiafragma-automatiek.\nNaast het automatisch diafragma is er ook nog de \"diafragma-automatiek\", waarmee de juiste belichting verkregen wordt door het automatisch aanpassen van het diafragma aan de hand van de gemeten lichthoeveelheid en de door de gebruiker gekozen sluitertijd. Omdat het instellen van een bepaald diafragma ook een creatief middel is wordt door veel fotografen echter de voorkeur gegeven aan \"sluitertijd-automatiek\", waarbij de sluitertijd aangepast wordt aan het gekozen diafragma. \"Programma-automatiek\" past zowel sluitertijd als diafragma aan voor een juiste belichting."}
{"id": "6514", "revid": "6224", "url": "https://nl.wikipedia.org/wiki?curid=6514", "title": "Scherptediepte", "text": "Scherptediepte is de afstand tussen de dichtstbijzijnde en verste punten die acceptabel scherp worden afgebeeld. Deze afstand wordt be\u00efnvloed door de kwaliteit van de lens, het lichtgevoelige materiaal, de gebruikte diafragmaopening en de afstand waarop wordt scherpgesteld.\nVerstrooiingscirkels.\nDe verstrooiingscirkel van een punt van een gefotografeerd object is de weergave van dat punt als cirkelschijf op de gevoelige plaat zoals film of beeldsensor. Bij perfecte apparatuur en perfecte scherpstelling op basis van de afstand is dit in principe een punt. Als echter punten op verschillende afstanden samen op \u00e9\u00e9n foto komen kan deze scherpte maar voor \u00e9\u00e9n afstand bereikt worden, punten op kortere en langere afstanden worden cirkelschijven.\nScherptediepte.\nDe scherptediepte is het gebied in de voorwerpsruimte, waarbinnen de verstrooiingscirkels niet groter zijn dan de toelaatbare onscherpte. In de kleinbeeldfotografie wordt daarbij uitgegaan van een maximale diameter van de verstrooiingscirkels van 0,03\u00a0mm. Voor andere formaten (waaronder ook digitale camera's) moet deze waarde worden gedeeld door de crop-factor van dat formaat.\nWanneer de diafragmaopening wordt verkleind, zal de lichtkegel veel spitser binnenvallen. De cirkels (verstrooiingscirkels) worden dan ook kleiner en dus scherper afgebakend. Om nu te bepalen wat door mensen als scherp wordt beschouwd, zijn er afspraken gemaakt die er voor het kleinbeeldformaat op neerkomen dat \u201escherp\u201d overeenkomt met een verstrooiingscirkel met een diameter kleiner dan 0,03\u00a0mm.\nDe scherptediepte is dus het hele gebied (niet alleen op het vlak waarop is scherpgesteld, maar ook het gebied ervoor en erachter) in de voorwerpsruimte waarvan de verstrooiingscirkels in de beeldruimte kleiner zijn dan 0,03\u00a0mm. Het scherptevlak ligt overigens niet precies midden in dit gebied; de scherpte van het gebied v\u00f3\u00f3r het scherpstelvlak is kleiner dan het gebied erachter. Bij de zogenaamde hyperfocale afstand loopt het scherptegebied achter het scherpstelpunt door tot in het oneindige.\nHet objectief of zoomlens geeft ook aan, welke afstanden scherp worden afgebeeld. Het middelpunt is de grootste diafragma opening. Aan weerszijden van dit middelpunt bevinden zich streepjes (objectief) of lijnen (zoomlens), met de diafragma waarden of kleuren die overeenkomt met het ingestelde diafragma.\nVoorwerpen die dichter bij of verder weg liggen dan het scherptevlak, worden dan onscherp weergegeven. De scherptediepte kan worden vergroot (zodat het gebied dat scherp wordt afgebeeld zich uitbreidt) door een diafragma in te stellen dat het gebruikte lensoppervlak verkleint, maar dit gaat dan ten koste van de lichtsterkte. Naast het diafragma zijn de afstand tot het scherpstelpunt en de brandpuntsafstand van de lens de factoren die de scherptediepte bepalen:\nScherptediepte bij groothoeklens versus telelens.\nEen groothoeklens (met een korte brandpuntsafstand) heeft een veel grotere scherptediepte dan een telelens (met een grote brandpuntsafstand), de scherptediepte is namelijk omgekeerd evenredig met het kwadraat van de brandpuntsafstand maar dat gaat alleen op bij dezelfde instelafstand en diafragma.\nOp korte afstand, maar een gelijke afbeeldingsmaatstaf, is de scherptediepte vrijwel gelijk. Het perspectief verandert wel. Op grotere afstanden is dit niet meer het geval. Zie berekening.\nScherptediepte kleinere formaten, bijvoorbeeld bij een digitale compact camera..\nDigitale compact camera's hebben over het algemeen een sensor die veel kleiner is dan het formaat van bijvoorbeeld kleinbeeldfilm (36mm \u00d7 24\u00a0mm). Een compact camera heeft bijvoorbeeld een sensoroppervlak van (6\u00a0mm \u00d7 4\u00a0mm). Hierdoor wordt de afbeeldingsmaatstaf veel kleiner en daardoor de scherptediepte aanzienlijk groter. Een camera met een sensor die 6 keer zo klein is, levert een scherptediepte alsof het diafragma zes keer zo klein is. De scherptediepte is in de volgende situatie ongeveer gelijk. Beeldhoek gelijk, scherpstelafstand 5 meter, kleinesensorcamera met een diafragma van f/2,8, en 35mm-camera (full frame) met een diafragma van f/16.\nWenselijkheid van scherptediepte.\nIn de fotografie wordt de scherptediepte van een foto onder meer artistiek gebruikt. Het is niet automatisch zo dat de grootste scherptediepte ook de mooiste foto oplevert; vaak is het mooier als alleen het hoofdonderwerp van de sc\u00e8ne goed scherp wordt afgebeeld. Ook kan een onscherpe afbeelding van voor- of achtergrond een dieptewerking geven. Afhankelijk van het gewenste effect kan de fotograaf kiezen voor een grote of geringe scherptediepte door de keuze van het objectief en het diafragma. Het niet kunnen kiezen voor een geringe scherptediepte bij de compacte digitale camera wordt dan door fotografen ook vaak als het grootste nadeel van dit type camera gezien. Er is zelfs een apart begrip voor de kwaliteit van de onscherpte, dit wordt bokeh genoemd.\nIn de praktijk.\nDe afstandsinstelring op objectieven is vaak voorzien van extra aanduidingen die de scherptediepte bij verschillende diafragmawaarden aangeven. Deze schaal staat dan naast de streep die de ingestelde afstand aanwijst; de kleinste diafragmawaarde (grootste lensopening) staat dan het dichtst bij de afstandsstreep. Bij zoomobjectieven zijn meerdere schalen van toepassing, omdat de scherptediepte met de brandpuntsafstand varieert.\nAls de scherptediepte kritisch is, is het aan te bevelen zowel de minimale als de maximale afstand te meten (door erop scherp te stellen, of met een meetlint) en het diafragma zo te kiezen dat beide afstanden binnen het op het objectief aangegeven schaalbereik vallen.\nScherptevlak.\nHet vlak waarop scherp wordt gesteld en waarvoor en waarachter zich de scherptediepte afspeelt. Bij normale camera's ligt dit vlak evenwijdig aan de film in het toestel. Bij technische camera's kan het objectief ten opzichte van het filmvlak worden gekanteld waardoor het scherptevlak (volgens de voorwaarde van Scheimpflug) heel anders kan komen te liggen. Ook dan is de scherptediepte een bandbreedte voor en achter dit vlak hoewel dit dan geredeneerd is vanuit de lens en niet vanuit het projectievlak.\nBerekening.\nAls de hyperfocale afstand en diafragmawaarde bekend zijn, kan de scherptediepte met de volgende formules worden berekend:\nformula_1 en formula_2\nWaarin formula_3 de afstand is tussen objectief en het begin van de scherptediepte, formula_4 is afstand van objectief tot einde scherptediepte. formula_5 is hyperfocale afstand en formula_6 de instelafstand.\nVoorbeeld 1: een objectief met een brandpuntsafstand \"f\" van 135\u00a0mm, ingesteld op \"v\" = 5\u00a0m, het diafragmagetal \"N\" is 11, de verstrooiingscirkel \"c\" is 1/30\u00a0mm en bedoeld voor een kleinbeeldcamera.\nH de hyperfocale afstand wordt berekend met: :formula_7\nformula_8\nformula_9\nformula_10\nBovenstaande is geldig voor full frame sensors, ofwel een cropfactor van 1,0. Voor andere sensorafmetingen moet de hyperfocale afstand nog gedeeld worden door de cropfactor.\nVerder is het goed te vermelden dat voor de brandpuntsafstand in bovenstaande formules de echte brandpuntsafstand gebruikt moet worden en niet het 35mm-equivalent."}
{"id": "6515", "revid": "780746", "url": "https://nl.wikipedia.org/wiki?curid=6515", "title": "Camera obscura (optica)", "text": "Een camera obscura (Latijn voor 'donkere kamer') is een verduisterde ruimte waarbij in een van de wanden een klein gaatje is aangebracht, later ook wel een lens. Het hierdoor invallende licht werpt een afbeelding van de buitenwereld op de tegenoverliggende wand. Net zoals bij afbeelding door een lens het geval is, wordt de buitenwereld op zijn kop afgebeeld. Als de achterwand van de camera obscura doorzichtig wordt gemaakt (bijvoorbeeld met matglas) is de afbeelding van buitenaf te zien. De scherpte van het beeld heeft te maken met de afstand van het beeld tot de lens of het gaatje en met de grootte van het gaatje zelf.\nEen bijzonder aspect van de camera obscura is dat de opnamen een oneindige scherptediepte hebben, tenminste de versies zonder lens.\nDe allereerste camera obscura is ontwikkeld door de Arabische astronoom en wiskundige Abu Ali al-Hasan ibn al-Haytham (Basra, 965 \u2013 Ca\u00efro, \u00b11040). In Europa is hij bekend als Alhazen, een Latijnse verbastering van zijn voornaam.\nVoordat de lichtgevoelige plaat was ontdekt (rond 1800) was de camera obscura een kermisattractie. Men kon immers de wereld buiten ongezien bespieden. Met spiegels werd ervoor gezorgd dat de afbeelding weer rechtop kwam te staan.\nDe Nederlander Gemma Frisius was een van de eersten die de werking van de camera obscura op papier heeft gezet. In zijn werk gaf hij ook aanwijzingen hoe de lezer zelf astronomische instrumenten kon bouwen.\nGebruik.\nSommige kunstschilders gebruikten de camera obscura als hulpmiddel om de werkelijkheid nauwkeurig over te kunnen nemen op hun doek. \nIn 1992 publiceerde de beeldend kunstenaar Ramon van de Werken in het kunsttijdschrift \"Praktikabel\" een artikel waarin hij beweerde dat Caravaggio (1571-1610) gebruik zou hebben kunnen gemaakt van de camera obscura. Ook van de schilder Johannes Vermeer wordt verondersteld dat hij gebruik zou hebben kunnen gemaakt van een camera obscura.\nIn de victoriaanse tijd werden er camerae obscurae gebouwd ter grootte van een huis, waar men (tegen betaling) een blik kon komen werpen op de omgeving. Onder meer in Grahamstad in de provincie Oost-Kaap (Zuid-Afrika) is dat nog steeds mogelijk, alsook in C\u00e1diz (Spanje), in Lissabon (Portugal) en in Edinburgh (Schotland)."}
{"id": "6517", "revid": "67086416", "url": "https://nl.wikipedia.org/wiki?curid=6517", "title": "Middenrif", "text": "Het middenrif of diafragma is in de anatomie een grote platte koepelvormige spier met een centraal peesblad die de scheiding vormt tussen borst- en buikholte.\nBoven het middenrif liggen de longen en het hart, eronder de lever, de maag, de milt en darmen. In het middenrif bevinden zich twee peesbladen met een opening, het foramen venae cavae waardoor de vena cava inferior loopt, en de hiatus aorticus, een opening gevormd door het crus dexter en het crus sinister, waar de aorta doorheen gaat, met dorsaal daarvan de ductus thoracicus, een kanaal dat alle lymfe van de buik en de onderste ledematen vervoert. Het peesblad zorgt ervoor dat de openingen niet dicht kunnen gaan door het samentrekken van het middenrif. Het spiergedeelte bevat een opening voor de slokdarm, de \"hiatus oesophageus\". Dorsaal en ventraal van de slokdarm lopen de \"truncus vagalis posterior\" en \"truncus vagalis anterior\" van de nervus vagus mee door deze opening. Bij samentrekking van het middenrif zal de \"hiatus aorticus\" verbreden, omdat de gotische boog gevormd wordt door de crurae spiervezels naar craniaal te trekken. De slokdarm wordt echter wel vernauwd bij contractie.\nHet diafragma is de belangrijkste spier bij de ademhaling. Aanspanning ervan doet de grootte van de borstholte toenemen, ten koste van de buikholte. Doordat de longen de beweging van het diafragma volgen neemt ook het volume van de longen toe, waardoor er een onderdruk wordt gecre\u00eberd in de longen. Hierdoor wordt lucht van buiten aangezogen. De nervus phrenicus is de zenuw die het middenrif doet samentrekken. Deze is kwetsbaar en raakt daarom nog weleens beschadigd, wat leidt tot een gehele of gedeeltelijke diafragmaverlamming. \nDe hik is een periodieke onwillekeurige contractie van het middenrif. \nGeoefende sprekers, zangers en bespelers van blaasinstrumenten, maken gebruik van het middenrif om de lucht nauwkeurig te kunnen doseren. Dit wordt \"ademsteun\" genoemd.\nEen opening ('breuk') in het middenrif wordt een hernia diaphragmatica genoemd."}
{"id": "6518", "revid": "780746", "url": "https://nl.wikipedia.org/wiki?curid=6518", "title": "Hik", "text": "De hik (Latijn: \"singultus\") is een periodiek optredende, spontane, onwillekeurige samentrekking van het middenrif tijdens inademing, gevolgd door het plots sluiten van de stemspleet wat een kenmerkend geluid veroorzaakt. Deze samentrekkingen volgen elkaar op met een interval van een of meerdere seconden. De hik is niet ritmisch, de frequentie varieert van 2 tot 60 keer per minuut. Het verschijnsel komt veel voor en is onaangenaam, maar meestal onschuldig en van korte duur. De hik is genoemd naar de klank die erbij ontstaat. Vergelijkbare namen heeft het verschijnsel onder andere in het Deens en het Noors (\"hikke\"), in het Engels (\"hiccup\") en in het Turks (\"h\u0131\u00e7k\u0131r\u0131k\").\nOorzaken.\nOnderzoekers van de Universiteit van Calgary stellen voor dat de hik een evolutionair overblijfsel is van onze vroegere amfibie-ademhaling; amfibie\u00ebn als kikkers slikken lucht en water via een simpele motorreflex vergelijkbaar met onze hik. Bovendien blijken de zenuwbanen die de hik mogelijk maken al in de vroeg-embryonale fase aanwezig te zijn, al voor de zenuwbanen die de normale ademhaling reguleren. De hik is dan een antecedent van de ingewikkelde longademhaling. Bij foetussen is de hik een normaal verschijnsel, en komt voor vanaf de 8e week van de zwangerschap. Naarmate de longen van de baby rijpen, neemt het hikken af. Te vroeg geboren baby's hikken relatief meer, tot zo'n 2,5% van de tijd, doordat hun longen bij de geboorte minder ontwikkeld zijn dan die van een voldragen pasgeborene. Twee belangrijke zenuwen die bij de hik zijn betrokken, zijn de nervus vagus en nervus phrenicus. Een aantal behandelmethodes is erop gericht de irritatie van deze zenuwen te onderbreken.\nDe hik kan ook worden beschouwd als een myoclonus van het middenrif en de tussenribspieren, gevolgd door sluiting van de glottis (stemapparaat).\nKortdurende hik.\nDuurt meestal maar een paar minuten. Uitlokkende factoren:\nChronische hik.\nIndien de hik langer dan 48 uur aanhoudt, of vaak terugkomt spreekt men van chronische hik. Dit komt vaker voor bij mannen dan bij vrouwen. Chronische hik is niet alleen hinderlijk, maar ook een bedreiging voor de gezondheid: eetstoornissen, slapeloosheid, gewichtsverlies, uitputting, zure oprispingen (risico van verslikken met zure maaginhoud) en hartritmestoornissen. Oorzaken kunnen zijn:\nEen beroemd geval is dat van de Amerikaan Charles Osborne, die van februari 1922 tot 1990 (68 jaar lang) de hik had. Hij hikte naar schatting 420 miljoen keer, goed voor een notering in het Guinness Book of Records. Bij hem is nooit duidelijk geworden wat de oorzaak van de hik was.\nAan het begin van de twintigste eeuw was er een hikziekte-epidemie, waaraan veel mensen stierven.\nBehandeling.\nAlternatieven, als geneesmiddelen niet helpen:\nAls niets heeft geholpen, kan men een chirurgische blokkade van de nervus phrenicus overwegen. Deze ingreep kan leiden tot ademhalingsmoeilijkheden."}
{"id": "6519", "revid": "499839", "url": "https://nl.wikipedia.org/wiki?curid=6519", "title": "Verrekijker", "text": "Een verrekijker (of kortweg \"kijker\") is een optisch instrument om voorwerpen op grote afstand vergroot weer te geven. Het instrument is in 1608 uitgevonden door Nederlander Hans Lipperhey uit Middelburg.\nDe tegenwoordige verrekijker is meestal dubbel (binoculair) uitgevoerd en bestaat dan uit twee gelijke telescopen met kleine vergroting. Beide kijkerhelften bevatten een objectief en een oculair en zijn voorzien van een stelsel van prisma's om het beeld rechtop te zetten (een astronomische telescoop zonder deze prisma's geeft een omgekeerd beeld). Een verrekijker wordt daarom ook wel \"prismakijker\" genoemd. Met de prisma's wordt ook een verkorting van de verrekijker bewerkstelligd door het samenvouwen van de stralengang.\nDe door Lipperhey uitgevonden kijker had, anders dan de tegenwoordige kijkers, een negatieve lens als oculair. Dat geeft zonder dat er prisma's nodig zijn een rechtopstaand beeld, maar de beeldhoek is klein en een grote vergroting is niet goed haalbaar. Dit type wordt ook wel \"Hollandse kijker\" genoemd. De zogeheten toneelkijkers maken soms nog gebruik van dit systeem.\nEr worden twee soorten prismastelsels gebruikt. Enerzijds zijn er de dakkantprisma's (ook wel pentaprisma's genoemd), die te herkennen zijn aan de rechtdoor gaande stralengang (waarbij objectieven en oculairen recht achter elkaar staan). Anderzijds zijn er de porroprisma's, die een parallelle verschuiving in de stralengang geven. Zoals op de foto te zien is zijn de objectieven en oculairen ten opzichte van elkaar verschoven.\nEigenschappen.\nEen verrekijker wordt meestal gekarakteriseerd door twee getallen, bijvoorbeeld 10\u00d750 of 8\u00d722. Het eerste getal (10\u00d7 resp. 8\u00d7) geeft de vergroting (de 'sterkte') aan, in deze voorbeelden 10 keer of 8 keer; het tweede getal geeft de diameter van het objectief (officieel: van de intreepupil) in mm aan.\nDeze diameter bepaalt het 'lichtverzamelend vermogen' van de kijker. Hoe groter de voorste lens, hoe meer licht erin valt. Gedeeld door de vergroting geeft dit de diameter van de uittreepupil. Die zou ook als de schemering invalt ongeveer even groot moeten zijn als de diameter van de oogpupil: zo'n 7\u00a0mm. Een 8\u00d722 kijker heeft een uittreepupil van 2,75\u00a0mm en deze kijker is daarom vooral geschikt voor overdag als onze oogpupil ook niet groot is. Een 7\u00d750 kijker heeft een uittreepupil van 7,1\u00a0mm en is daardoor ook bij weinig licht bruikbaar. Een nog betere indicatie voor de bruikbaarheid in de schemering geeft het schemergetal: dit is de wortel uit (vergroting maal diameter). De wortel uit (10\u00d750) is 22,4, de wortel uit (7\u00d750) is 18,7, zodat volgens het schemergetal een 10\u00d750 bij minder licht iets minder bruikbaar is dan een 7\u00d750.\nNaast vergroting en objectiefdiameter zijn ook de algemene kwaliteit van de lenzen en de grootte van het beeldveld van belang. Een groot beeldveld maakt het gemakkelijker om een bewegend object te blijven volgen, maar optiek die een groot beeldveld geeft is complexer en dus duurder om te maken. Het beeldveld wordt vaak vermeld op de kijker, ofwel door aan te geven hoeveel het zicht op 1000\u00a0m afstand is (bijvoorbeeld 105\u00a0m op 1000\u00a0m), ofwel door de beeldhoek in graden te geven (bijvoorbeeld een beeldhoek van 6,1\u00b0). In dat laatste geval valt eenvoudig de 'schijnbare beeldhoek' te berekenen: die is gelijk aan vergroting maal beeldhoek. Deze schijnbare beeldhoek is de grootte van de cirkel die je door de kijker kijkend voor je ziet. Bij zeer goede kijkers ligt de schijnbare beeldhoek meestal rond de 60\u00b0. Een schijnbare beeldhoek groter dan 70\u00b0 maakt de kijker zeer duur, of maakt de kwaliteit van het beeld matig, vooral aan de rand van het beeldveld.\nVerrekijkers worden ook gebruikt bij kleine afstanden. Veel kijkers in het luxe segment kunnen nog scherpstellen tot op 2 meter, wat erg handig is bij het waarnemen van vlinders en libellen. Enkele gespecialiseerde modellen gaan tot 50\u00a0cm bij een vergroting van 8 keer.\nVerder vinden we in het luxesegment gasdichte kijkers met interne scherpstelling. Daardoor kan geen condens optreden en zijn de optische gedeeltes beschermd tegen waterschade.\nEen andere vaak gebruikte term is APO. Dit houdt in het wegwerken van de chromatische aberratie, ofwel kleurschifting, door het combineren van glas met hoge en lage brekingsindex in \u00e9\u00e9n lens, waardoor alle (in de praktijk drie verschillende) golflengtes (kleuren) van het licht nagenoeg dezelfde brandpuntsafstand hebben. Hiervoor wordt vaak fluorietglas gebruikt en LD-glas (Low Dispersion). De ontspiegeling van de lensoppervlakken en prisma's met behulp van coatings draagt bij aan het beperken van lichtverlies en vermindert storende interne reflecties.\nVoor brildragers die met bril door de kijker willen kijken, is nog van belang hoe ver de uittreepupil achter het oculair ligt en of de beschermranden van het oculair weggeklapt kunnen worden. Als de uittreepupil ver achter de laatste lens van het oculair ligt, zeg 18\u00a0mm, dan kan de kijker tegen de bril gehouden worden en is toch nog het volle beeldveld zichtbaar. Vaak vermeldt een fabrikant dat een kijker geschikt is voor brildragers, maar in veel gevallen ligt de uittreepupil dan toch voor veel brildragers nog wat te dicht bij de optiek, zodat de rand van het beeldveld wegvalt.\nOmdat bij sterke vergrotingen de bewegingen van de hand evenredig meevergroot worden is het vaak lastig een stabiel beeld te krijgen bij kijkers met een vergroting van 10\u00d7 of meer. Sommige kijkers zijn daarom voorzien van elektronische of optische stabilisatiesystemen.\nKijkers groter dan 12\u00d750 zijn meestal enkelvoudig uitgevoerd en worden vanaf een statief gebruikt. Deze kijkers worden vaak al telescoop genoemd en zijn onder andere populair bij vogelwaarnemers."}
{"id": "6520", "revid": "264532", "url": "https://nl.wikipedia.org/wiki?curid=6520", "title": "Brandpuntsafstand", "text": "De brandpuntsafstand van een lens of spiegel is gedefinieerd als de afstand tussen de lens en het punt waar lichtstralen, die evenwijdig aan de optische as invallen, na door de lens samenkomen omdat zij in de lens van richting zijn gebroken. Dat punt heet het brandpunt of de focus van de lens en is in de figuur hiernaast met een F aangegeven. De brandpuntsafstand wordt met formula_1 aangegeven en in lengte-eenheden (in meters) uitgedrukt.\nDeze definitie is alleen voor dunne lenzen te gebruiken. Voor dikke lenzen en stelsels van lenzen, zoals in een verrekijker, moet de brandpuntsafstand anders worden gedefinieerd, met behulp van hoofdvlakken.\nIn plaats van de brandpuntsafstand wordt voor brillenglazen, voorzetlenzen en dergelijke de lenssterkte gebruikt, die is gedefinieerd als de omgekeerde waarde van de brandpuntsafstand. Er kan met de lenssterkte eenvoudiger worden gerekend dan met de brandpuntsafstand. De eenheid voor de lenssterkte is de dioptrie, gedefinieerd als 1 dpt = 1 m.\nDe brandpuntsafstand is in de fotografie een belangrijk begrip. Ieder objectief wordt behalve door de helderheid van het in het objectief voor de lenzen gebruikte glas door de brandpuntsafstand ervan bepaald."}
