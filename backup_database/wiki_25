{"id": "7298", "revid": "622142", "url": "https://nl.wikipedia.org/wiki?curid=7298", "title": "Boelwerf", "text": "Boelwerf, aanvankelijk Jos. Boel &amp; Zonen, was tussen 1829 en 1994 een grote Belgische scheepswerf in Temse aan de Schelde.\nGeschiedenis.\nDe Boelwerf werd in 1829 opgericht door Bernard Boel (1798-1872), oorspronkelijk timmerman op de scheepswerven in Antwerpen-Zuid. Hij werd later opgevolgd door zijn zoon Jozeph Boel. De eerste vijftig jaar bouwde de werf houten schepen op een terrein dat ze huurden van het polderbestuur en werkten er slechts enkele werknemers. Het bedrijf bouwde gemiddeld \u00e9\u00e9n schip per jaar, voornamelijk tjalken. In 1896 werd het eerste stalen binnenschip \"De vijf gebroeders\" gemaakt. Vanaf 1900 begon het aantal schepen dat gebouwd werd langzaam te stijgen en daardoor ook het aantal werknemers. Ook verwierven ze de terreinen van de werf. In 1911 bouwden ze het grootste binnenschip tot dan toe, de \"Graaf De Smet de Naeyer\". Jozef Boel overleed in 1914 en werd opgevolgd door zijn zoon Frans Boel, die samen met zijn broer Cesar het bedrijf verder uitbouwde. In 1924 telde het bedrijf al 300 werknemers.\nDe grootste bloei van \"Jos Boel &amp; Zonen\" ontstond na de Tweede Wereldoorlog toen het bedrijf internationaal doorbrak. Bij de viering van het 150-jarig bestaan in 1979 telde de Zaat 3000 werknemers. Een aanzienlijk deel van hen waren uiteraard Temsenaren. De priv\u00e9onderneming groeide uit tot een middelgrote scheepswerf met wereldfaam. Het jubileum viel samen met de bouw van een LPG-tanker van 57.000 m\u00b3 met een zeer symbolisch bouwnummer: op de kop af 1500: de \"Petrogas II\", die later onder de naam \"Hariette N\" onder de vlag van Singapore zou varen.\nIn dezelfde periode groeide ook de syndicale afvaardiging uit tot een inspirerend voorbeeld voor het \"strijdsyndicalisme\" in Belgi\u00eb. De boegbeelden van deze stroming, Jan Cap (ACV) en Karel Heirbout (ABVV), kregen nationale bekendheid.\nNa een reeks afsplitsingen op 19 december 1980 van holdingmaatschappijen en scheepsfirma's, zoals Almabo en Exmar, bleef de eigenlijke werf over onder de naam \"Boelwerf\". Na het faillissement in 1982 van de Cockerill Yards, een werf in Hoboken aan de overkant van de Schelde, nam Boelwerf ook de werf van Cockerill over. De onderneming groeide daardoor nog tot 3500 werknemers op twee grote werven.\nEinde.\nDoor de internationale crisis in de scheepsbouwsector raakte deze onderneming halverwege de jaren tachtig in de problemen en werd zij op 28 oktober 1992 failliet verklaard. De curator, Christian Van Buggenhout, legde een klacht neer wegens fraude, een klacht die hij later weer introk. De werf was al die tijd overeind gehouden door de overheid, die grote bedragen aan goedkope en kunstmatige scheepkredieten toegestaan had aan de scheepseigenaren. Deze kredieten zijn later voor een groot deel kwijtgescholden of verloren gegaan. Het gerechtelijk onderzoek, dat in 1992 startte, sleepte jarenlang aan. Een onderzoekscommissie van het Vlaams Parlement in 2000 heeft daar weinig aan veranderd. Uiteindelijk oordeelde het hof van beroep in Gent in juni 2010 dat alles verjaard was, op een kleinigheid na. De fiscus probeerde zijn vordering nog te redden met een cassatieberoep. \nNa stakingen en een bezetting werd het bedrijf in 1993 weer opgestart, dit keer met deelname van de Vlaamse overheidsholding Gimvindus en onder de naam \"Boelwerf Vlaanderen\". Deze werkte de laatste (zeven) bestellingen af, waarna zij op 30 november 1994 ook failliet ging. De curator, Jozef Dauwe, had opnieuw veel moeite om alles ordentelijk op te ruimen. De bestuurders van Boelwerf Vlaanderen werden op 12 oktober 2004 veroordeeld voor fraude met Europese opleidingssubsidies.\nNieuwe terreinfunctie.\nAnno 2017 worden de bijna 87 hectare grote terreinen van de Boelwerf ingericht tot KMO-zone en een woonwijk genaamd 'De Zaat'. Voor de woonzone zijn zo'n 200 eengezinswoningen en ca. 750 appartementen voorzien."}
{"id": "7299", "revid": "14738", "url": "https://nl.wikipedia.org/wiki?curid=7299", "title": "KLM", "text": ""}
{"id": "7301", "revid": "68160563", "url": "https://nl.wikipedia.org/wiki?curid=7301", "title": "Bridge (kaartspel)", "text": "Bridge is een kaartspel dat valt onder de noemer denksporten. Het spel vereist concentratie, logisch denken, geheugen, en goede samenwerking tussen partners. Het spel wordt gespeeld met \u2013 per tafel \u2013 vier personen en 52 speelkaarten. Iedere speler krijgt 13 kaarten. De spelers worden aangeduid met de windrichtingen: Noord, Oost, Zuid, en West. Noord en Zuid spelen samen en vormen een paar; zij spelen tegen Oost en West, die ook samenspelen en een paar zijn. Een paar kan ad hoc gevormd worden, maar veel bridgers hebben vaste partners met wie ze jaren samenspelen. Zo leren ze elkaar begrijpen en vertrouwen; onmisbaar om goed te kunnen bridgen.\nEen bridgespel bestaat uit twee delen: het bieden en het spelen. Het bieden lijkt op een veiling bij opbod. Het hoogste bod wordt het contract en bepaalt de kaders voor het spelen: welke kleur troef is, en hoe veel slagen de bieders van het contract beloven te halen. Tijdens het spelen proberen de bieders van het contract dit aantal slagen te halen, en de tegenstanders proberen dit te verhinderen door samen ook zo veel mogelijk slagen te halen. Na 13 slagen resulteert dit in een puntenscore.\nBridge als sport.\nBridge is afgeleid van whist, een kaartspel dat ontstaan is in de 17de eeuw, en erg in de mode was bij de Engelse adel van die tijd.\nTerwijl bij andere kaartspellen veel variaties bestaan in de spelregels, zijn de spelregels van bridge overal dezelfde. Zoals in iedere grote sport zijn er internationale toernooien, kampioenschappen en topspelers over de hele wereld.\nHet spel in het kort.\nDe spelregels van bridge zijn relatief eenvoudig. Kort samengevat zijn dit de stappen:\nDe volledige internationale spelregels zijn wel behoorlijk uitgebreid, maar behandelen met name wat er moet gebeuren bij een onregelmatigheid. Dus als bijvoorbeeld een speler biedt of speelt als hij niet aan de beurt is, een bod doet dat lager is dan het vorige, hij een kaart mist of te veel heeft, enzovoorts.\nHet bieden.\nHet doel.\nVia het bieden communiceren de spelers met hun partner over hun verdeling (het aantal kaarten per kleur) en hun kracht (de hoogte van hun kaarten). Uiteindelijk probeert ieder paar het beste contract te bereiken: het contract waarmee ze het hoogste aantal punten denken te halen. In de puntentelling wordt hoog bieden beloond met bonuspunten voor een 'manche' of een 'slem'. Vanwege die bonuspunten is het bieden altijd gericht op het onderzoeken of een manche of slem mogelijk is. \u00d3f op het saboteren van de tegenstanders in die zoektocht, bijvoorbeeld door snel hoog te bieden.\nVerder maakt de puntentelling onderscheid tussen de verschillende kleuren. Zo zijn bijvoorbeeld de \"hoge kleuren\", harten en schoppen, meer waard dan de \"lage kleuren\", klaveren en ruiten. In de hoge kleuren hoeven er minder slagen gehaald te worden om de manchebonus te verdienen. Dit maakt dat het bieden veel sterker gericht is op het troef maken van een hoge kleur dan een lage kleur.\nDe biedkaarten.\nBieden wordt gedaan door het leggen van een biedkaartje uit de 'biedbox' of 'bidding box': een bak met biedkaartjes zoals op de foto hiernaast. Vroeger bood men mondeling, maar dit gaf veel ruimte voor ongeoorloofde informatie. Bovendien moet je dan alle biedingen onthouden. De biedbox is inmiddels de standaard, zelfs bij de gezelligheidsverenigingen.\nEen bod bestaat uit een getal (minimum 1 en maximaal 7) en een \"speelsoort\". De speelsoort is een van de vier kleuren (\u2663/\u2666/\u2665/\u2660) of \"sans atout\" (zonder troef). Het getal betekent het aantal slagen boven 6 slagen die gehaald moeten worden als het bod het contract wordt. Een bod geeft dus minimaal 7 (1+6) en maximaal alle 13 (7+6) slagen aan.\nDe volgorde van de speelsoorten is reglementair vastgelegd en is, van laag naar hoog:\nNaast een bod doen (het bieden van een speelsoort) is het ook mogelijk om te passen (P), doubleren (X) of redoubleren (XX). Passen betekent meestal niets. Het doublet en het redoublet zijn speciale biedingen die de punteninzet verhogen (ongeveer verdubbelen resp. verviervoudigen).\nElk doublet of redoublet wordt weer opgeheven door een nieuw bod. Het blijft dus alleen staan als er direct na het (re)doublet drie keer opeenvolgend gepast wordt.\nDe betekenis van biedingen.\nDe spelregels geven geen enkele beperking aan de betekenis van een bieding. Een bridgepaar mag hierover dus in beginsel alles afspreken wat ze wil! De meeste paren spelen echter een standaard biedsysteem aangevuld met extra afspraken, zogenoemde biedconventies. Verder kan een club of wedstrijdorganisatie bepalen dat bepaalde afspraken niet toegestaan zijn, zoals de hoogst ongebruikelijke methoden.\nHet spelen.\nNa het bieden wordt het spel gespeeld. Het paar dat 'afspeelt' (of 'speelt') is het paar dat het contract geboden heeft en het gaat proberen te maken. Het andere paar gaat 'tegenspelen' en probeert dit te beletten door zelf zo veel mogelijk slagen te halen.\nSlagen dichtleggen.\nIn slagenspelen worden de kaarten doorgaans verzameld door de winnaar van de slag. Bij bridge is het tegenwoordig gebruikelijk dat iedere speler zijn kaarten bij zich houdt. Hij legt ze dicht voor zich neer: verticaal als zijn paar de slag won, en horizontaal als zijn paar de slag verloor. Alle slagen worden op die manier neergelegd, in een rijtje van links naar rechts, half op elkaar gestapeld.\nDit heeft veel voordelen. Door de richting van neerleggen kan men aan het eind van het spel zien hoeveel slagen elke partij gehaald heeft. Op basis van de volgorde kan ook het hele spelverloop gereconstrueerd worden, wat heel belangrijk is bij bijvoorbeeld vermoeden van een overtreding. Ten slotte, en dat is bij wedstrijden essentieel, is het mogelijk dat daarna aan een andere tafel door andere spelers met dezelfde kaartverdeling wordt gespeeld, wat nodig is om de prestaties te vergelijken.\nDe dummy.\nBijzonder bij bridge is dat de leider bepaalt welke kaarten zijn partner speelt. Na de uitkomst, dus als de linker tegenstander van de leider gespeeld heeft in de eerste slag, legt de partner van de leider (de dummy) al zijn kaarten op tafel, zodat ze voor alle spelers goed zichtbaar zijn. De leider speelt zowel de kaarten van zijn eigen hand als de kaarten van de dummy. De dummy is gedurende het spelen dus niet actief bij het spel betrokken; hij mag enkel de kaarten hanteren op instructie van de leider.\nScores en wedstrijdvormen.\nScores in bridge: algemeen.\nOp de standaard bridgeclub, en natuurlijk bij toernooien, speelt men wedstrijdbridge (in Nederland gewoon 'bridge' genoemd). Hierbij spelen meerdere tafels dezelfde spellen. De meeste clubs spelen in lijnen van 6 tot 8 tafels, met 24 spellen per zitting. De puntenscores van ieder spel worden onderling vergeleken.\nHet vergelijken van de puntenscores kan doordat steeds andere spelers met dezelfde kaarten spelen, dus zonder dat de kaarten opnieuw geschud en gedeeld worden. De slagen worden niet, zoals bij veel andere kaartspellen, door de winnaar van de slag ingezameld, maar elke speler houdt zijn eigen kaarten bij zich. Nadat een spel gespeeld is worden de kaarten, vier stapeltjes van 13, teruggestoken in hun oorspronkelijke vakje in het 'board'. Het is belangrijk (het wordt vaak vergeten) dat elke speler zijn 13 kaarten schudt voor hij ze terugsteekt, zodat hij geen informatie geeft aan andere deelnemers. Dit board wordt naar een andere tafel gebracht met vier andere spelers, die niet mogen weten wat er eerder met de kaarten gebeurd is. Die spelen het spel opnieuw, en zo verder. Bij grotere wedstrijden worden de spellen 'gedupliceerd', waarbij de computer via een schudmachine dezelfde verdelingen van kaarten in meerdere boards stopt. Op die manier kan hetzelfde spel op meerdere tafels tegelijk (en dus vaker) gespeeld worden.\nDe score op ieder spel wordt pas aan het eind van de wedstrijd bepaald, wanneer ieder spel meerdere keren gespeeld is. Degenen die op een spel meer punten haalden dan anderen op datzelfde spel, krijgen op dat spel een positieve score, en vice versa. Het toevalselement van hoe de kaarten verdeeld worden is op die manier ge\u00eblimineerd. Het enige wat dus je score bepaalt, is wat jij doet met je kaarten (in vergelijking met wat anderen doen).\nWedstrijdvormen.\nDe precieze berekening van de score verschilt per wedstrijdvorm. De meest voorkomende wedstrijdvormen zijn de volgende:\nTactiek per wedstrijdvorm.\nDoordat de scoreberekening verschilt per wedstrijdvorm, heeft ook iedere wedstrijdvorm zijn eigen tactiek. Hoe beter de bridger, hoe meer rekening hij hiermee kan en zal houden.\nIn een parenwedstrijd kan elk puntje belangrijk zijn. Iedere ruwescorepunt kan je immers op een andere plek in de ranglijst plaatsen. Overslagen zijn daarom enorm belangrijk. In een viertallenwedstrijd daarentegen zijn het vooral de 'grote' spellen die de score bepalen: degenen waarin net wel of niet een manche of slem gehaald kan worden. De bonus hiervoor is namelijk zo hoog dat die een groot puntenverschil veroorzaakt. In viertallen zal men dus sneller de manche bieden, ook als die niet eens 50% kans heeft. En in het af- en tegenspel is het belangrijkste om het contract te halen resp. down te spelen. Een leider zal koste wat kost proberen het contract te maken, ook als hij er overslagen voor moet opgeven, of meer downslagen haalt als het fout gaat. Bij paren kan daarentegen elke slag de beslissende zijn.\nVariant: robberbridge.\nVanouds werd er robberbridge gespeeld. Bij deze variant speelt geluk een grotere rol. Waar bij wedstrijdbridge prestaties vergeleken worden doordat andere spelers met dezelfde kaarten spelen, staat bij robberbridge ieder spel op zich. De geluksfactor - of men goede of slechte kaarten krijgt - is hier dus w\u00e9l van belang.\nBij robberbridge verloopt het bieden en spelen hetzelfde, maar de puntentelling is anders: \nSpelregels.\nDe spelregels van het bridge zijn op wereldniveau vastgesteld en gelden in principe over de hele wereld.\nOffici\u00eble wedstrijden worden geleid door een arbiter, die in actie komt wanneer onregelmatigheden geconstateerd worden. Voor sommige situaties bestaan vaste procedures, maar in veel gevallen heeft een arbiter diepgaande kennis en begrip van het spel en de situatie nodig om een juiste beslissing te nemen. Er bestaan dan ook arbiters van verschillende niveaus.\nOp de website van de Nederlandse Bridgebond staat meer informatie over de spelregels.\nOngeoorloofde informatie.\nEen heel belangrijke spelregel is dat informatie alleen door middel van het bieden en het spelen zelf mag worden uitgewisseld en niet op een andere manier. Voorbeelden van ongeoorloofde informatie (OI) zijn het gebruikmaken van gebaren, geluiden, speelsnelheid, de manier van neerleggen van de kaarten, overtredingen, commentaar tijdens het spelen enz. \nIn toernooien, en tegenwoordig ook thuis, wordt graag gebruik gemaakt van 'biedboxen' \u2014 men biedt niet mondeling maar door een kaartje neer te leggen. Een scherm over de tafel kan visuele informatie verhinderen.\nEen schoolvoorbeeld van ongeoorloofde informatie is wanneer beide spelers van een paar een marginale hand hebben. Noord mag als eerste bieden. Hij denkt lang na en past. Officieel betekent zijn pas dat hij niet voldoende heeft om de bieding te openen, misschien heeft hij helemaal niets. Maar uit zijn denkpauze kan ongeoorloofd geconcludeerd worden dat hij toch wel iets heeft. Zijn partner Zuid, die toevallig ook een marginale hand heeft, kan nu besluiten de bieding te openen. Dat is een overtreding: hij heeft een conclusie getrokken uit de denkpauze van Noord. Een ander geval is het als Zuid een sterke hand heeft. Dan mag hij normaal bieden, dat zou hij ook hebben gedaan als Noord niet geaarzeld had.\nHet is niet geoorloofd valse informatie te geven. Een speler die maar een kaart heeft van de gevraagde kleur, kan alleen die kaart bijspelen. Om geen argwaan te wekken, doet hij dat na een normale pauze van een paar seconden. Dat is toegestaan. Denkt hij lang na, dan wekt hij de indruk dat hij meer kaarten heeft, waarmee hij de tegenstander misleidt en dat is ongeoorloofd.\nNederland bridgeland.\nIn Nederland zijn meer dan 100.000 mensen lid van de Nederlandse Bridge Bond, die na de Amerikaanse de grootste bridgebond ter wereld is. Er zijn meer dan 1000 clubs bij de bond aangesloten, maar er zijn ook veel gezelligheidsverenigingen die zelfstandig bridge beoefenen. In Nederland wordt bridge tegenwoordig vooral door ouderen gespeeld, maar van origine was het een studentensport. Het heeft ook altijd offici\u00eble jeugdcategorie\u00ebn gekend (tot 25 jaar), zowel in Nederland en Belgi\u00eb als in de rest van de wereld. De sterkste spelers zijn bovendien gemiddeld veel jonger dan het totale speelveld.\nNederland draait mee in de internationale top. Tijdens de Wereldkampioenschappen bridge 2011, die in het Nederlandse Veldhoven werden gehouden, won het Nederlandse open team voor het laatst de Bermuda Bowl (het wereldkampioenschap viertallenbridge). In 2019 en 2021 won het open team zilver. De laatste keer dat de Nederlands vrouwen goud wonnen in de Venice Cup, de vrouwelijke tegenhanger van de Bermuda Bowl, was in 2000, maar ook hier wordt vaak het podium gehaald. Daarnaast sleept Nederland ook op Europees niveau en in de paren veel medailles in de wacht. Bijvoorbeeld bij de jeugd, die op vrijwel ieder WK en EK meerdere podiumplaatsen verovert. De laatste wereldtitel viertallen voor de junioren (open tot 25 jaar) was in 2023, en voor de 'meisjes' (vrouwen tot 25 jaar) in 2016."}
{"id": "7305", "revid": "67651668", "url": "https://nl.wikipedia.org/wiki?curid=7305", "title": "Perkament", "text": "Perkament, ook als verfijnde vorm: \"velijn\", \"vellum\", is een dun papierachtig materiaal, gemaakt van huid van kalveren, koeien, geiten, schapen, konijnen of ezels. Perkament is naar de stad Pergamon uit de klassieke oudheid genoemd, in het huidige Turkije. Het is daar niet uitgevonden, maar wel verbeterd. Perkament is vooral bekend als schrijfmateriaal voor handschriften.\nGeschiedenis.\nDe Attaliden vestigden in hun hoofdstad Pergamon de Bibliotheek van Pergamon. De bibliotheek werd door Attalus I begonnen in de laatste decennia van de 3e eeuw v.Chr. en verder ontwikkeld door zijn zoon Eumenes II. De verzameling zou 200.000 'boeken' hebben gehad. Pergamon concurreerde met Alexandri\u00eb en om de Pergamenen dwars te zitten, sneed Ptolemaeus V de export van papyrus af. Het oude Egypte was zo goed als de enige bron voor papyrus. Eumenes II paste een traditionele methode van de Ionische Grieken toe, waarbij in plaats van papyrus behandelde schapenhuiden werden gebruikt. Het woord perkament kwam van deze nieuwe vorm van 'Pergameens papier'. De dikkere huid kon moeilijk zoals papyrus worden opgerold. Daarom werden ze aan een zijde aan elkaar genaaid, waardoor een boek met pagina's of een codex ontstond. Deze boeken waren gemakkelijker te lezen dan een perkamentrol. \nHet oudste perkament dateert van 2700 voor Christus en is in Egypte gevonden. Perkament bleek beter en sterker te zijn dan papyrus, maar het was ook duurder, veel duurder. Perkament werd in de middeleeuwen veel in Europa gebruikt om op te schrijven, omdat het gebruikelijke papyrus vochtgevoelig is en niet lang houdbaar in het natte Europa. Het minder gevoelige papier bestaat al vanaf de 14e eeuw, maar werd aanvankelijk als minderwaardig schrijfmateriaal beschouwd.\nPerkament van kalfshuid had de beste kwaliteit. Vaak werd het purperrood geverfd en beschreven met zilver- of goudkleurige inkt en was daardoor duurder dan andere perkamentsoorten. Deze soort wordt ook wel \"vellum\", velijn, genoemd. Perkament heeft gemiddeld een dikte van ongeveer 0,6\u00a0mm, maar er zijn vari\u00ebteiten die aanmerkelijk dunner of dikker zijn, afhankelijk van de gebruikte soort huid. Het is in elk geval aanzienlijk dikker dan het huidige schrijfpapier van ongeveer 0,1\u00a0mm. \nFabricage van perkament.\nHet perkament was hierna klaar om te worden beschreven. Het perkament heeft twee kanten, de ene kant was oorspronkelijk de haarzijde, de andere de vleeszijde. De haarzijde is ruwer dan de vleeszijde en ook iets donkerder van kleur. In een middeleeuws boek werden over het algemeen in een boek twee haarzijden tegen elkaar gelegd, daarna twee vleeszijden, twee haarzijden, enzovoort. Als het boek wordt opengeslagen, worden dus twee dezelfde zijden tegenover elkaar zichtbaar. Een voordeel van perkament boven papyrus was dat men bij perkament geen last had van verticaal lopende vezels aan de achterkant. Beide zijden konden dus gemakkelijker worden beschreven, hetgeen materiaal bespaarde. Een nadeel was dat perkament van nature opkrult, vooral in de hoeken en dat het meer glimt dan papyrus, wat minder goed leest.\nGebruik van perkament.\nVeel handschriften uit de middeleeuwen zijn door monniken op perkament geschreven. Dat werd gedaan met ganzenveerpennen en rietstaafjes die in ijzergallusinkt werden gedoopt. Als versieringen werden onder andere miniaturen getekend en ingekleurd met verf. Er werden ook veel versierde letters gebruikt: vooral de initialen, de beginletters van hoofdstukken versierde men. De monniken kopieerden vooral veel andere, oudere, boeken en zo zijn door de middeleeuwen heen veel boeken uit de oudheid voor ons bewaard gebleven.\nMen maakte bij het schrijven vaak gebruik van hulplijntjes, die werden gemaakt door aan weerszijden van elk vel met een speld een verticale rij gaatjes in het materiaal te prikken. Dan trok men met de botte kant van een mes of loodstift horizontale lijnen tussen de gaatjes en ook een paar verticale lijnen, om in kolommen te kunnen werken. Perkament werd soms ook hergebruikt. De oude tekst werd eraf geschraapt en het perkament werd beschreven met een nieuwe tekst. Dit behandelde perkament heet palimpsest. Vaak is de oude tekst, die belangwekkender kan zijn dan de nieuwere tekst, nog met infrarood of ultraviolet licht te lezen. Oud perkament werd ook gebruikt voor het inbinden van nieuwere boeken. Men noemt zulke 'hergebruikte' delen \"membra disjecta \", verworpen delen. Perkament werd in lampen en zelfs in ramen gebruikt, omdat het doorschijnend is.\nPerkament werd aan het einde van de middeleeuwen door papier verdrongen. Niet alleen was papier veel goedkoper, maar het neemt ook de drukinkt beter op. Perkament wordt ook tegenwoordig nog voor joodse thorarollen gebruikt en door mensen die de kalligrafie beoefenen, voor luxe boekbanden en voor oorkonden. Het wordt ook in de perkamentkunst gebruikt."}
{"id": "7306", "revid": "64", "url": "https://nl.wikipedia.org/wiki?curid=7306", "title": "Tasj Mahal", "text": ""}
{"id": "7309", "revid": "1316882", "url": "https://nl.wikipedia.org/wiki?curid=7309", "title": "Aretha Franklin", "text": "Aretha Louise Franklin (Memphis (Tennessee), 25 maart 1942 \u2013 Detroit (Michigan), 16 augustus 2018) was een Amerikaanse gospel-, soul- en r&amp;b-zangeres. Op de ranglijst van 100 beste zangers (m/v) aller tijden van het Amerikaanse muziektijdschrift \"Rolling Stone\" staat zij op de eerste plaats.\nLevensloop.\nAretha Franklin werd geboren in Memphis (Tennessee) maar groeide op in Detroit (Michigan). Als kind zong ze met haar zussen, Carolyn en Erma, in de baptistenkerk waar haar vader dominee was. Haar eerste plaatopnamen maakte ze toen ze 14 jaar oud was. Ze werd door John Hammond ontdekt en sloot een contract met Columbia Records. Begin jaren zestig vertolkte ze een paar liedjes die populair werden, onder andere het oorspronkelijk door Al Jolson in 1918 uitgebrachte \"Rock-a-bye Your Baby with a Dixie Melody\". In 1968 gaf Aretha Franklin een legendarisch concert in het Concertgebouw in Amsterdam. Het was onderdeel van haar eerste tournee buiten de Verenigde Staten. Zij vertolkte daar onder meer \"Satisfaction\", \"Dr. Feelgood\" en \"A Natural Woman\".\nNa haar vertrek bij Columbia Records sloot ze een contract met Atlantic Records. Haar producer werd Jerry Wexler, met wie ze een paar zeer invloedrijke r&amp;b-opnamen maakte, zoals \"I Never Loved a Man (The Way I Love You)\". De stijl van dit lied had veel meer \"soul\" dan haar eerdere werk. Tegen het eind van de jaren zestig kreeg Aretha Franklin de bijnaam \"The Queen of Soul\", omdat ze zo beroemd was geworden en tevens als een rolmodel voor de Afro-Amerikaanse gemeenschap werd gezien. \nAretha Franklin had veel top 10-hits, waaronder covers van andere beroemdheden, zoals The Beatles (\"Eleanor Rigby\"), The Band (\"The Weight\"), Simon &amp; Garfunkel (\"Bridge Over Troubled Water\"), Sam Cooke en The Drifters. Andere belangrijke hits waren \"Chain Of Fools\", \"(You Make Me Feel Like) A Natural Woman\", \"Think\", \"Baby I Love You\", \"The House That Jack Built\", \"I Say a Little Prayer\" en \"Respect\". \"Spanish Harlem\" stond in de Daverende Dertig \u00e9\u00e9n week op de eerste plaats. \nBegin jaren tachtig leek het voorbij met haar carri\u00e8re, totdat ze een cover van de Doobie Brothers-hit \"What a Fool Believes\" opnam. Vlak daarna was ze te bewonderen in de klassieke John Belushi-muziekfilm \"The Blues Brothers\". Het duurde daarna nog zeven jaar voordat ze de hitlijsten weer haalde, maar dat deed ze dan ook met de gigantische hit \"I Knew You Were Waiting (for Me)\", een duet met George Michael dat een paar weken op nummer 1 in de Top 40 en de Nationale Hitparade stond. Het nummer werd geschreven door Simon Climie van Climie/Fisher. In 1994 zong ze nog \"A Deeper Love\" voor de bioscoopkraker \"Sister Act\".\nOp 3 januari 1987 werd zij de eerste vrouw die een plaats kreeg in de Rock and Roll Hall of Fame. In 1999 ontving ze de hoogste Amerikaanse kunstonderscheiding, de National Medal of Arts. Op 20 januari 2009 zong Franklin \"My Country, 'Tis of Thee\" tijdens de inauguratie van Barack Obama als 44ste president van de Verenigde Staten. In 2010 werd Franklin door het Amerikaanse muziektijdschrift \"Rolling Stone\" uitgeroepen tot beste zanger(es) aller tijden. In 2012 werd ze opgenomen in de Gospel Music Hall of Fame.\nOp 17 oktober 2014 kwam haar 38ste studioalbum \"Aretha Franklin Sings the Great Diva Classics\" uit. Dit album bevat liedjes van andere beroemde zangeressen. De eerste uitgekomen single van dit album was een vertolking van Adele's \"Rolling in the Deep\". Van het album verscheen ook een remix-versie met bewerkingen van Terry Hunter, The Wideboys en Eric Kupper.\nOp 6 december 2015 gaf Franklin in bijzijn van president Barak Obama nog een memorabele uitvoering van \"(You Make Me Feel Like) A Natural Woman\" in de Kennedy Center ter ere van Carole King die die avond werd gelauwerd als een van de winnaars van de Kennedy Center Honors.\nIn februari 2017 meldde Franklin dat ze met pensioen zou gaan na de verschijning van haar laatste album in september. Haar laatste publieke optreden was op 7 november 2017 op het gala ter gelegenheid van het 25-jarig jubileum van de Elton John AIDS Foundation in Kathedraal Saint John the Divine in New York.\nPriv\u00e9.\nFranklin werd op 28 januari 1955, op haar 12e, moeder van haar eerste zoon, Clarence Franklin. In 1957 werd Edward Franklin geboren. Ze was niet getrouwd met hun vader, Edward Jordan. Van 1961 t/m 1969 was ze getrouwd met Ted White. In 1964 werd Ted White Jr. / Richards geboren. In 1970 werd Kecalf Cunningham geboren. Zijn vader was haar verloofde en manager Ken Cunningham. Van 1978 - 1984 was ze getrouwd met Glynn Turman.\nGezondheid.\nIn december 2010 werd bekend dat de zangeres ziek was. Ze leed aan alvleesklierkanker. In reactie op speculatie in de media verklaarde de zangeres in augustus 2013 de ziekte te hebben overwonnen en zich weer helemaal te willen richten op haar loopbaan. De ziekte keerde echter terug. Op 13 augustus 2018 werd bekend dat ze thuis palliatieve zorg kreeg en dat ze stervende was. Op 16 augustus 2018 overleed Franklin. Ze werd 76 jaar.\nFilm Respect.\nRespect is een Amerikaanse biografische drama- en muziekfilm uit 2021, onder regie van Liesl Tommy. Hij is gebaseerd op het leven en de carri\u00e8re van Aretha Franklin, die in de film vertolkt wordt door Jennifer Hudson."}
{"id": "7310", "revid": "60775", "url": "https://nl.wikipedia.org/wiki?curid=7310", "title": "Sleutel (muziek)", "text": "Een muzieksleutel, toonsleutel of kortweg sleutel is een symbool dat wordt gebruikt bij het noteren van muziek en dat, in principe, aan het begin van iedere notenbalk wordt geplaatst. Een sleutel op een notenbalk omvat een lijn daarvan en legt daarmee de toonhoogte vast van een noot op die lijn. De sleutel bepaalt op deze manier de toonhoogte van alle noten die erna komen, tot aan een eventuele nieuwe sleutel. De sleutel legt niet de toonsoort vast; daartoe worden vlak na sleutel voortekens in de vorm van een of meer mollen of kruisen geplaatst. Als de notenbalken van de genoteerde muziek opgevat kunnen worden als \u00e9\u00e9n doorlopende balk, noteert men de sleutel wel alleen aan het begin van de eerste balk. \nSpreekt men in de muziek van sleutel, dan wordt enerzijds het symbool bedoeld, waarvan er drie zijn, en anderzijds het vastleggen van een bepaalde toon door de plaatsing van het symbool op de balk.\nEr zijn nog drie verschillende symbolen in gebruik; vroeger waren er meer. De voorkomende sleutels zijn gestileerde vormen van de letters G, F en C.\nDe zeven sleutels.\nDoor plaatsing van een muzieksleutel op de notenbalk wordt dus een lijn van de balk aangewezen waarop de door de sleutel bepaalde toon ligt. In principe kan elke sleutel op elke hoogte geplaatst worden. Niet elke plaatsing is even gebruikelijk. Plaatsing met de aangewezen toon tussen twee lijnen is heel ongebruikelijk. Er zijn momenteel drie verschillende sleutels en zeven plaatsingen gangbaar.\nUit de laatste kolom blijkt wel dat de vijf lijnen voor veel verschillende tonen kunnen staan. Hierbij is nog geen aandacht besteed aan de voortekens.\nVorm.\nG-sleutel.\nDe vorm van de g-sleutel in handschriften en gedrukte bladmuziek heeft in de loop der tijden nogal wat veranderingen gekend, die soms ook naast elkaar voortbestonden. Aanvankelijk werd een eenvoudige 'g' genoteerd op de lijn, later verschenen ook meer gestileerde vormen. Tegenwoordig wordt alleen de moderne variant nog gebruikt.\nDe ontwikkeling van de g-sleutel:\nC-sleutel.\nDe c-sleutel ontwikkelde zich als gestyleerde vorm van de hoofdletter C.\nF-sleutel.\nDe f-sleutel ontwikkelde zich uit de hoofdletter F. Aanvankelijk als baritonsleutel die de middelste lijn aangaf voor de f. De beide dwarsstreepjes werden gereduceerd tot stippen, .\nKlavarskribo.\nDe klavarnotatie kent slechts \u00e9\u00e9n sleutel, namelijk een c-sleutel. Deze dient niet om aan te geven waar de c zich bevindt, want dat is al duidelijk (links van het tweetal lijnen), maar om aan te geven welke c de eengestreepte c is. Dit wordt, behalve met de sleutel, ook aangegeven door de lijnen voor des' en es' te stippelen\nAndere sleutels.\nEr bestaan ook nog sleutels voor drumpartijen, met 1 of 2 verticale strepen.\nBij octaverende sleutels plaatst men een 8 onder of boven de sleutel om alles een octaaf lager of hoger te spelen dan genoteerd staat."}
{"id": "7311", "revid": "154519", "url": "https://nl.wikipedia.org/wiki?curid=7311", "title": "Gammacamera", "text": "Een gammacamera is een detectieapparaat voor gammastralen waarbij ook de plaats, waar het gammafoton de detector raakt, wordt geregistreerd. Gammacamera's worden gebruikt in de nucleaire geneeskunde.\nWerking.\nEen gammacamera bestaat uit een groot plat scintillatie (natuurkunde)kristal van b.v. natriumjodide, dat zichtbaar licht-fotonen uitzendt wanneer het door een gammafoton wordt getroffen. Deze worden door PMT's (photo multiplier tubes) achter het kristal gedetecteerd en versterkt; uit de rangschikking van de waarnemende PMT's wordt de positie van het treffende gammafoton afgeleid.\nOmdat gammastralen niet optisch kunnen worden afgebogen moet er een andere manier worden gebruikt om te zorgen dat alleen gammastralen, die het detectoroppervlak loodrecht treffen, worden gedetecteerd. Dit gebeurt door een collimator van lood, een fijnmazig rooster van loodfolie lijkend op een honingraat, bestaande uit rechte kanaaltjes omgeven door een dunne laag lood, dat voor het kristal is bevestigd.\nStralen die de collimator onder een schuine hoek treffen worden tegengehouden door het lood; stralen die onder een bijna loodrechte hoek treffen kunnen erdoorheen en worden gedetecteerd. Door de waargenomen events te plotten krijgt men een \"2-dimensionale afbeelding\" van de voor de camera geplaatste bron.\nDoor de camera om de bron heen te laten draaien is het ook mogelijk een \"3-dimensionaal beeld\" van de bron te berekenen. Door de gebruikte techniek en de plaatsonnauwkeurigheid van de detectiemethode hebben dergelijke beelden slechts een beperkt oplossend vermogen, circa 1 cm.\nEen gammacamera is groot en zwaar: vele tientallen kilo's. Het lood en het uit een stuk bestaande natriumjodidekristal beperken de maximale grootte."}
{"id": "7312", "revid": "1336395", "url": "https://nl.wikipedia.org/wiki?curid=7312", "title": "Kalligrafie", "text": "Kalligrafie (uit het Grieks: \"\u03ba\u03b1\u03bb\u03cc\u03c2\", mooi en \"\u03b3\u03c1\u03ac\u03c6\u03b5\u03b9\u03bd\", schrijven) is de kunst van het schoonschrift. In China en Japan wordt Chinese kalligrafie nog steeds hoog gewaardeerd, en in islamitische culturen bestaan talloze gekalligrafeerde versies van de Koran en worden gekalligrafeerde teksten uit de Koran vaak in tapijten verwerkt of aan de muur gehangen.\nHet westen.\nIn Europa werd het kalligraferen aanvankelijk uitgevoerd door slaven (Romeinse Rijk), later na de doorbraak van het christendom door monniken in kloosters. In de latere middeleeuwen ontstonden er gilden voor kalligrafen en verluchters (zij maakten versieringen bij het letterwerk). Verschillende stijlen van kalligrafie zijn te onderscheiden, waaronder Gotisch, Romaans, Karolisch en Beneventaans.\nRenaissance.\nGedurende de renaissance omstreeks 1300 in Itali\u00eb ontstaat er een beweging die probeert oude waarden te doen herleven. Wat betreft het schrift baseert men zich op de Karolingische minuskel, waarvan men in die dagen dacht dat hij stamde uit de Romeinse tijd. En via pauselijke brieven verspreidden zich de vernieuwde schriften door heel Europa en daar buiten.\nIn 1420 ontwikkelde Niccolo Niccoli een \"nieuwe\" humanistische schrijfletter. In feite was het een revival en een aanpassing van het handschrift uit de tijd van Karel de Grote dat door vele anderen in die dagen, zoals Poggio Bracciolini en Giovanni Aretino, werd gebruikt. Bij het cursief van Niccoli wordt de pen veel minder van het papier genomen, door ophalen te maken en letters diagonaal met elkaar te verbinden. Zo kon men sneller schrijven en bleef de leesbaarheid behouden.\nNa de uitvinding van de boekdrukkunst raakte het beroep van kopiist langzamerhand overbodig. Maar dat gold enkel voor de productie van grotere uitgaven, waarvan veel exemplaren nodig waren. De letters die boekdrukkers gebruikten, waren nog altijd geheel gebaseerd op hun kalligrafische voorbeelden. In de begintijd van de boekdrukkunst werden uitgaven vaak verlucht met kalligrafische toevoegingen. In de bijbel van Johannes Gutenberg werden de initialen en andere versieringen met de hand toegevoegd. Elk exemplaar was hierdoor uniek.\nVeel beroepen zoals rechters, advocaten, notarissen, bleven afhankelijk van geschreven contracten. Schrijvers van boeken, toneelstukken en muziek waren nog altijd afhankelijk van manuscripten. Bij al deze zaken staat de leesbaarheid en de herkenbaarheid van al wat geschreven is voorop. Anders zouden akten nooit als bewijs hebben kunnen dienen.\nItaliaanse schriftboeken.\nBegin zestiende eeuw ontstonden er enkele schriftboeken in Itali\u00eb. Met daarin vele voorbeelden van de verschillende cursieve schriften die op dat moment in gebruik zijn.\nIn 1522 verscheen als eerste \"La Operina\", met daarin gravures van Ugo da Carpi naar de modellen, de canselarescha, van Lodovico delgi Arrighi, bijgenaamd Vicentino, die schrijver was van pauselijke brieven. Een tweede boek met voorbeelden van cursieven was \"Il modo de temperare le Penne\"; dit boek verscheen in Veneti\u00eb in 1523 als aanvulling op \"La Operina\". Daarin ook aanwijzingen hoe een pen te snijden en verschillende cursieven anders dan de cancellerescha. De graveur was Eustachio Celebrino da Udene.\nHierna volgen vele andere boeken :\nInktrecept.\nIn het schriftboek van Augustino da Siena is een recept te vinden, hoe inkt te maken. Goede inkt moet in oplossing blijven, en mag niet opdrogen als een vlek op de bodem van de inktfles. Goede inkt dient lange tijd kleurecht te blijven en mag ook niet na een tijd verbleken.\nIn plaats van witte wijn, kan ook gekookt regenwater (of gedestilleerd water) worden gebruikt.\nEen nadeel van deze inkt is, dat het ijzermoleculen bevat, en dit ijzer kan op den duur de papiervezels aantasten. De cellulose van de vezels onder de inkt verpulvert dan langzaam, en zo kan het hele document uiteindelijk verloren gaan.\n\u00b9Een ons is hier ongeveer 28 gram of 28 milliliter.\nHerleving kalligrafie in de 19e eeuw.\nSinds 1850 herleefde de belangstelling voor de kalligrafie. Eerst als hobby, maar allengs ontwikkelde de kalligrafie zich tot een zelfstandige kunstvorm.\nToch ging het mis met de kwaliteit van schrijven gedurende de 19e eeuw. In Engeland ontstond in het begin van de 20ste eeuw een beweging om het schrijfonderwijs aan jonge kinderen op de lagere school op een hoger plan te brengen. Onder het motto: \"Jong geleerd is oud gedaan.\" De motor van dit alles vormden onder andere Edward Johnston, Alfred Fairbank en Marion Richardson. Met het oefenen naar voorbeelden op zogenaamde 'writing-cards' werden de kinderen aangemoedigd tot creativiteit in een lopend schrift.\nVaak wordt bij het kalligraferen gebruikgemaakt van een 'brede pen', een pen die in dwarse richting een smalle, maar in lengterichting een brede streep trekt. De brede pen is afgeleid van de vorm van de rietpen (gebruikt op papyrus tot ongeveer 300 na Chr.) en de ganzenveer (gebruikt op perkament en vellum, vanaf ongeveer 300) die een vergelijkbaar schrijfgedrag heeft, maar veel vaker in de inkt moet worden gedoopt, en waarvan de lijn meer varieert met de hoeveelheid inkt die er nog op zit. Tegenwoordig wordt ook wel de trekpen als schrijfgereedschap gebruikt. Veelgebruikte inktsoorten zijn Oost-Indische inkt en lichtechte gepigmenteerde inkten die watervast opdrogen.\nDoor kalligrafen veel gebruikte lettertypen zijn: de Romeinse kapitaal, de middeleeuwse unciaal, de Karolingische minuskel (en de gotische varianten daarvan), de cursief (italic) en het kanselarijschrift.\nIn Nederland bevinden zich de belangrijkste (historische) collecties op het gebied van de kalligrafie in de Koninklijke Bibliotheek in Den Haag en in de Bibliotheek van de Universiteit van Amsterdam. De Universiteitsbibliotheek van Amsterdam beheert ook het Schriftmuseum J.A. Dortmond.\nAan de Haagse Koninklijke Academie van Beeldende Kunsten vormt het schrijven een wezenlijk onderdeel van de opleiding tot letterontwerper. De gevolgde methode is ontwikkeld door Edward Johnston, de ontwerper van het Underground type. Gerrit Noordzij ontdekte Johnstons boek in 1955, waarin deze uitlegt dat schrijven, illumineren en lettering van wezenlijk belang zijn voor de typografie en de graphic designer. \nEen toegepaste vorm van kalligrafie is stripboekbelettering.\nChina.\nDe Chinese kalligrafie staat sinds 2009 vermeld op de lijst van meesterwerken van het orale en immateri\u00eble erfgoed van de mensheid van UNESCO.\nIslam.\nIn de islam geldt een verbod op het afbeelden van Allah, de profeet Mohammed en heiligen. In plaats van portretten werden daarom kalligrafische composities met hun namen gemaakt. Verder werd kalligrafie toegepast voor handgeschreven korans, gebedenboeken, soera's, heiligennamen, gedichten en spreuken.\nOok in het Ottomaanse Rijk stond kalligrafie in hoog aanzien. Het was de enige Ottomaanse kunst die zich ontwikkelde zonder enige westerse invloed omdat het ging om een religieuze en traditionalistische kunst. Aan het hof van de Ottomaanse sultans waren kalligrafen werkzaam en ook enkele sultans, zoals Ahmet III, waren bedreven kalligrafen."}
{"id": "7313", "revid": "1312480", "url": "https://nl.wikipedia.org/wiki?curid=7313", "title": "Kongo", "text": ""}
{"id": "7314", "revid": "231402", "url": "https://nl.wikipedia.org/wiki?curid=7314", "title": "Zaire", "text": ""}
{"id": "7315", "revid": "10036", "url": "https://nl.wikipedia.org/wiki?curid=7315", "title": "Diomedeidae", "text": ""}
{"id": "7318", "revid": "15168", "url": "https://nl.wikipedia.org/wiki?curid=7318", "title": "Za\u00efre", "text": "Za\u00efre, officieel de Republiek Za\u00efre, was de naam van de Democratische Republiek Congo van 1971 tot 1997. Za\u00efre lag in Centraal-Afrika en was, qua oppervlakte, het op twee na grootste land in Afrika (na Soedan en Algerije) en het op elf na grootste land ter wereld (van 1965 tot 1997). Met een bevolking van meer dan 23 miljoen inwoners was Za\u00efre het meest bevolkte officieel Franstalige land in Afrika, evenals een van de meest bevolkte landen in Afrika.\nOnder leiding van Mobutu Sese Seko en zijn heersende Parti de la R\u00e9volution Populaire, evolueerde het land tot een eenpartij-totalitaire militaire dictatuur. Za\u00efre ontstond na de staatsgreep van Mobutu in 1965, te midden van vijf jaar politieke onrust na de onafhankelijkheid van Belgi\u00eb, die bekend staat als de Congocrisis. De grondwet van Za\u00efre was sterk centralistisch en buitenlandse eigendommen werden genationaliseerd. Deze periode wordt soms ook wel aangeduid als de Tweede Congolese Republiek.\nOnder leiding van Mobutu werd ook een grootschalige campagne van Authenticit\u00e9 gelanceerd, gericht op het verwijderen van invloeden uit het koloniale tijdperk. Na de paleisrevolutie die de Roemeense dictator Ceau\u0219escu ten val had gebracht, en verzwakt door het stopzetten van Amerikaanse steun na het einde van de Koude Oorlog, werd Mobutu in 1990 gedwongen een nieuwe Za\u00efrese republiek met een meerpartijenstelsel uit te roepen uit angst voor een vergelijkbaar lot. Tegen de tijd van zijn val werd Za\u00efre gekenmerkt door uitgebreide vriendjespolitiek, corruptie en economisch wanbeheer.\nZa\u00efre stortte in de late jaren 1990 in, te midden van de destabilisatie van de oostelijke delen van het land in de nasleep van de Rwandese genocide en groeiend etnisch geweld. In 1996 leidde Laurent-D\u00e9sir\u00e9 Kabila, het hoofd van de militie van de Alliantie van Democratische Krachten voor de Bevrijding van Congo (AFDL), een populaire opstand tegen Mobutu. De opstand begon terwijl Mobutu in Zwitserland was voor de behandeling van Prostaatkanker. Met rebellen die westwaarts terrein wonnen, vluchtte Mobutu uiteindelijk het land uit. Mobutu stierf vier maanden later terwijl hij in ballingschap in Marokko verbleef.\nEtymologie.\nDe naam van het land, Za\u00efre, vindt zijn oorsprong in de naam van de Congo-rivier, die soms Zaire wordt genoemd in het Portugees. Deze naam is op zijn beurt afgeleid van het Kikongo-woord 'nzere' of 'nzadi', wat 'rivier die alle rivieren opslokt' betekent. Het gebruik van Congo lijkt geleidelijk Zaire te hebben vervangen in het Engels gedurende de 18e eeuw, en tegen de 19e eeuw was Congo de gebruikelijke Engelse naam. Desalniettemin bleven verwijzingen naar Zahir of Zaire als de naam die door de lokale bevolking werd gebruikt (afgeleid van het Portugese gebruik) nog steeds algemeen voorkomen.\nGeschiedenis.\nCongocrisis.\nKort na de onafhankelijkheid van Congo kwam het Congolese leger in opstand, wat het begin betekende van de Congocrisis. Ondanks de inspanningen van premier Lumumba om de troepen te kalmeren, verslechterde de situatie. Katanga en Zuid-Kasa\u00ef verklaarden vervolgens hun onafhankelijkheid van de centrale regering. De Verenigde Naties (VN) organiseerden een vredesoperatie en stuurden troepen naar Congo. Op 5 september ontsloeg president Kasavubu Lumumba uit zijn functie. De regering werd verlamd door de politieke strijd die daarop volgde, en op 14 september kondigde kolonel Joseph-D\u00e9sir\u00e9 Mobutu een overname aan in Leopoldstad en de installatie van zijn eigen administratie. Twee dagen later werd Lumumba onder huisarrest geplaatst. Tegen oktober waren de aanhangers van de premier ervan overtuigd dat weinig van hun doelen konden worden bereikt via de nieuwe regering. Antoine Gizenga, Lumumba's vicepremier, vertrok op 13 november naar Stanlestad om zijn eigen regering te vormen.\nStaatsgreep.\nNa vijf jaar van extreme instabiliteit en burgerlijke onrust pleegde Joseph-D\u00e9sir\u00e9 Mobutu, destijds luitenant-generaal, een door de CIA gesteunde staatsgreep in 1965 waarbij hij Kasavubu omverwierp. Hij genoot de steun van de Verenigde Staten vanwege zijn felle oppositie tegen de Sovjet-Unie, wat hem naar verluidt een hindernis zou maken voor communistische activiteiten in Afrika.\nMobutu verklaarde zichzelf president voor een periode van vijf jaar, waarbij hij zei dat hij die tijd nodig had om de schade ongedaan te maken die de politici hadden toegebracht in de eerste vijf jaar van de onafhankelijkheid van het land. Binnen twee jaar richtte hij echter de Populaire Beweging van de Revolutie op als de enige wettige partij van het land. In 1970 stond hij alleen op het stembiljet bij de eerste rechtstreekse presidentsverkiezingen van het land. Twee weken later werd een enkele lijst van PMR-kandidaten verkozen tot de wetgevende macht. Voor alle praktische doeleinden was de Republiek Congo ten einde gekomen, maar het duurde nog een jaar voordat Mobutu officieel de naam van het land veranderde in Za\u00efre\nDe beginjaren van Za\u00efre.\nTijdens het begin van de jaren 1970 werden Za\u00efreanen onder het beleid van authenticit\u00e9 verplicht \"authentieke\" namen aan te nemen. Mobutu volgde deze richtlijn door zijn voormalige naam Joseph-D\u00e9sir\u00e9 af te zweren en officieel de titel Mobutu Sese Seko Kuku Ngbendu Wa Za Banga aan te nemen, beter bekend als Mobutu S\u00e9s\u00e9 Seko, wat \"de allesoverwinnende krijger, die van triomf naar triomf gaat\" betekent.\nIn een retrospectieve rechtvaardiging van zijn machtsovername in 1965, beschreef Mobutu de geschiedenis van de Eerste Republiek als een periode van \"chaos, wanorde, nalatigheid en incompetentie\". De verwerping van het erfgoed van de Eerste Republiek ging verder dan retoriek. In de eerste twee jaar van zijn bestaan richtte het nieuwe regime zich op dringende taken van politieke wederopbouw en consolidatie. Het cre\u00ebren van een nieuwe basis van legitimiteit voor de staat, in de vorm van een enkele partij, stond hoog op de prioriteitenlijst van Mobutu.\nEen derde dwingende factor was het uitbreiden van de invloed van de staat op sociaal en politiek gebied, een proces dat begon in 1970 en leidde tot de goedkeuring van een nieuwe grondwet in 1974. Tegen 1976 begon deze inspanning echter zijn eigen interne tegenstellingen te genereren, waardoor de weg werd vrijgemaakt voor de heropleving van een Bula Matari (\"de breker van rotsen\") systeem van onderdrukking en wreedheid.\nConstitutionele veranderingen.\nTegen 1967 had Mobutu zijn heerschappij geconsolideerd en ging hij over tot het geven van het land een nieuwe grondwet en een enkele partij. De nieuwe grondwet werd in juni 1967 voorgelegd aan een volksreferendum en goedgekeurd door 98 procent van degenen die stemden. Hierin werd bepaald dat uitvoerende bevoegdheden gecentraliseerd zouden worden bij de president, die staatshoofd, regeringsleider, opperbevelhebber van de strijdkrachten en de politie, en verantwoordelijk voor het buitenlands beleid zou zijn.\nMaar de meest ingrijpende verandering was de oprichting van de Beweging van de Populaire Revolutie (Mouvement Populaire de la R\u00e9volution\u2014MPR) op 17 april 1967, wat de opkomst markeerde van \"de natie politiek georganiseerd\". In plaats van dat overheidsinstellingen een emanatie van de staat waren, werd de staat voortaan gedefinieerd als een emanatie van de partij. Zo werden in oktober 1967 partij- en administratieve verantwoordelijkheden samengevoegd in een enkel kader, waardoor de rol van de partij automatisch werd uitgebreid naar alle administratieve organen op centraal en provinciaal niveau, evenals naar vakbonden, jeugdbewegingen en studentenorganisaties.\nDrie jaar na de naamswijziging van het land naar Za\u00efre, vaardigde Mobutu een nieuwe grondwet uit die zijn greep op het land consolideerde. Elke vijf jaar (zeven jaar na 1978) koos de MPR een president die tegelijkertijd werd genomineerd als enige kandidaat voor het presidentschap van de republiek; hij werd bevestigd in functie via een referendum. Onder dit systeem werd Mobutu in 1977 en 1984 herkozen met ongelooflijk hoge marges, waarbij hij een unanieme of bijna-unanieme \"ja\"-stem claimde. De MPR werd gedefinieerd als de \"enkele instelling\" van het land, en haar president werd bekleed met de \"volheid van de machtsuitoefening.\" Elke vijf jaar werd een enkele lijst van MPR-kandidaten teruggezonden naar de Nationale Vergadering, waarbij offici\u00eble cijfers een bijna-unanieme steun aantoonden. Alle burgers van Za\u00efre werden automatisch lid van de MPR bij hun geboorte. Dit gaf de president van de MPR\u2014Mobutu\u2014in feite volledige politieke controle over het land.\nTotalitaire uitbreiding.\nHet vertalen van het concept van \"de natie politiek georganiseerd\" naar de realiteit impliceerde een grote uitbreiding van staatscontrole over de burgermaatschappij. Dit betekende in de eerste plaats de opname van jeugdgroepen en arbeidersorganisaties in het kader van de MPR. In juli 1967 kondigde het Politbureau de oprichting aan van de Jeugd van de Populaire Revolutionaire Beweging (Jeunesse du Mouvement Populaire de la R\u00e9volution\u2014JMPR), na de lancering een maand eerder van de Nationale Unie van Za\u00efrese Arbeiders (Union Nationale des Travailleurs Za\u00efrois\u2014UNTZA), die drie bestaande vakbonden in \u00e9\u00e9n organisatorisch kader samenbracht.\nKennelijk was het doel van de fusie, in de bewoordingen van het Manifest van N'Sele, om de rol van vakbonden te transformeren van \"alleen maar een kracht van confrontatie\" tot \"een orgaan ter ondersteuning van het regeringsbeleid\", waardoor \"een communicatielink tussen de arbeidersklasse en de staat\" werd geboden. Op dezelfde manier moest de JMPR optreden als een belangrijke schakel tussen de studentenpopulatie en de staat. In werkelijkheid probeerde de regering de sectoren waar oppositie tegen het regime zich zou kunnen concentreren onder haar controle te brengen. Door belangrijke leiders van de arbeiders en de jeugd aan te stellen in het Politbureau van de MPR, hoopte het regime de vakbonden en studentenkrachten te betrekken bij het apparaat van de staat. Desalniettemin is er, zoals door talloze waarnemers is opgemerkt, weinig bewijs dat de co\u00f6ptatie erin slaagde om steun voor het regime op te bouwen verder dan het meest oppervlakkige niveau.\nDe trend naar co\u00f6ptatie van belangrijke sociale sectoren zette zich voort in de daaropvolgende jaren. Vrouwenverenigingen werden uiteindelijk onder controle van de partij gebracht, evenals de pers, en in december 1971 ging Mobutu over tot het verzwakken van de macht van de kerken. Vanaf dat moment werden slechts drie kerken erkend: de Kerk van Christus in Za\u00efre (L'\u00c9glise du Christ au Za\u00efre), de Kimbanguistische Kerk en de Rooms-Katholieke Kerk.\nDe nationalisatie van de universiteiten van Kinshasa en Kisangani, samen met Mobutu's eis om alle christelijke namen te verbieden en JMPR-secties op te richten in alle seminaries, bracht al snel de Rooms-Katholieke Kerk en de staat in conflict. Pas in 1975, en na aanzienlijke druk van het Vaticaan, stemde het regime ermee in om zijn aanvallen op de Rooms-Katholieke Kerk te matigen en enige controle over het schoolsysteem terug te geven aan de kerk. Ondertussen werden, in overeenstemming met een wet van december 1971 die de staat toestond \"elke kerk of sekte die de openbare orde in gevaar brengt of dreigt te brengen, op te lossen\", tientallen niet-erkende religieuze sekten ontbonden en werden hun leiders gevangengezet.\nMobutu was er ook op bedacht alle instellingen te onderdrukken die etnische loyaliteiten konden mobiliseren. Openlijk gekant tegen etniciteit als basis voor politieke alignatie, verbood hij zulke etnische verenigingen als de Associatie van Lulua Broeders (Association des Lulua Fr\u00e8res), die in 1953 was opgericht in Kasa\u00ef als reactie op de groeiende politieke en economische invloed van het rivaliserende Luba-volk, en Liboke lya Bangala (letterlijk, \"een bundel van Bangala\"), een vereniging gevormd in de jaren 1950 om de belangen van Lingala-sprekers in grote steden te vertegenwoordigen. Het hielp Mobutu dat zijn etnische affiliatie vaag was in het publieke bewustzijn. Niettemin, toen ontevredenheid opkwam, kwamen etnische spanningen opnieuw naar boven.\nCentralisatie van macht.\nNaast de inspanningen van de staat om alle autonome bronnen van macht te controleren, werden belangrijke administratieve hervormingen ingevoerd in 1967 en 1973 om de hand van de centrale autoriteiten in de provincies te versterken. Het centrale doel van de hervorming van 1967 was om provinciale regeringen af te schaffen en ze te vervangen door ambtenaren die waren aangesteld door Kinshasa. Het principe van centralisatie werd verder uitgebreid naar districten en gebieden, elk geleid door administrateurs aangesteld door de centrale regering.\nDe enige overheidsinstanties die nog een zekere mate van autonomie behielden - zij het niet lang - waren de zogenaamde lokale collectiviteiten, namelijk chefferies en sectoren (waarbij de laatste verschillende chefferies omvatten). Het unitaire, gecentraliseerde staatssysteem dat zo in het leven was geroepen, vertoonde dus een opvallende gelijkenis met zijn koloniale voorganger, behalve dat vanaf juli 1972 provincies regio's werden genoemd.\nMet de hervorming van januari 1973 werd nog een belangrijke stap gezet in de richting van verdere centralisatie. Het doel was in wezen om een volledige fusie van politieke en administratieve hi\u00ebrarchie\u00ebn te bewerkstelligen door het hoofd van elke administratieve eenheid de president van het lokale partijcomit\u00e9 te maken. Bovendien leidde een andere consequentie van de hervorming tot een ernstige beperking van de macht van traditionele autoriteiten op lokaal niveau. Erfelijke aanspraken op autoriteit zouden niet langer worden erkend; in plaats daarvan zouden alle stamhoofden worden benoemd en gecontroleerd door de staat via de administratieve hi\u00ebrarchie. Tegen die tijd had het proces van centralisatie theoretisch alle bestaande centra van lokale autonomie ge\u00eblimineerd.\nDe analogie met de koloniale staat wordt nog overtuigender wanneer deze wordt gekoppeld aan de introductie in 1973 van \"verplichte burgerarbeid\" (lokaal bekend als Salongo naar de Lingala-term voor werk), in de vorm van \u00e9\u00e9n middag per week verplichte arbeid aan landbouw- en ontwikkelingsprojecten. Officieel beschreven als een revolutionaire poging om terug te keren naar de waarden van communalisme en solidariteit inherent aan de traditionele samenleving, was Salongo bedoeld om de bevolking te mobiliseren voor het verrichten van collectief werk \"met enthousiasme en zonder dwang\".\nIn werkelijkheid leidde het opvallende gebrek aan populariteit voor Salongo tot wijdverbreide weerstand en traagheid (waardoor veel lokale bestuurders een oogje dichtknepen). Hoewel het niet naleven straffen met zich meebracht van \u00e9\u00e9n maand tot zes maanden gevangenisstraf, ontweken de meeste Za\u00efreanen in de late jaren 1970 hun verplichtingen voor Salongo. Door een van de meest bitter betwiste kenmerken van de koloniale staat nieuw leven in te blazen, droeg verplichte burgerarbeid in niet geringe mate bij aan de erosie van legitimiteit die de Mobutistische staat onderging.\nGroeiende onrust.\nIn 1977 en 1978 lanceerden Katangese rebellen, gestationeerd in Angola, twee invasies - Shaba I en Shaba II - in de provincie Katanga (hernoemd tot \"Shaba\" in 1972). De opstandelingen werden voornamelijk verdreven met militaire steun van het Westen, met Frankrijk en Belgi\u00eb als belangrijkste bijdragers.\nDe Slag om Kolwezi, gevochten in mei 1978, resulteerde in een luchtlandingsoperatie met als doel Zairiaanse, Belgische en Franse mijnwerkers te redden die werden vastgehouden als gijzelaars door pro-communistische Katangese guerrilla's.\nPaus Johannes Paulus II bracht op 2 mei 1980 een pauselijk bezoek aan Za\u00efre, ter gelegenheid van de honderdste verjaardag van de katholieke evangelisatie. Tijdens zijn tour begroette hij meer dan een miljoen mensen, waarmee hij de eerste paus werd die Afrika bezocht als \"boodschapper van vrede\". Hij verliet Za\u00efre vier dagen later op 6 mei, kort nadat 9 mensen werden vertrapt terwijl ze probeerden de mis bij te wonen.\nIn 1981, ondanks trage vooruitgang, lanceerde Za\u00efre een economische hervorming om zijn economie nieuw leven in te blazen om zijn herziene betalingen op de enorme schuld van het land van $ 4,4 miljard te kunnen nakomen, die een kleine economische groei had laten zien in de laatste drie kwartalen van 1980.\nGedurende de jaren 1980 bleef Za\u00efre een eenpartijstaat. Hoewel Mobutu tijdens deze periode de controle behield, waren oppositiepartijen, met name de Union pour la D\u00e9mocratie et le Progr\u00e8s Social (UDPS), actief. Pogingen van Mobutu om deze groepen te onderdrukken, leidden tot aanzienlijke internationale kritiek.\nBelgisch-Za\u00efrees conflict van 1988-1989.\nHet Belgisch-Za\u00efrese conflict van 1988-1989 ontstond door geschillen over schulden en de gekrenkte waardigheid van Za\u00efre, wat leidde tot een open conflict tussen beide landen. Za\u00efre nam maatregelen om het conflict te benadrukken, zoals het stopzetten van Sabena vluchten en het verplaatsen van de zetel van Air Za\u00efre van Brussel naar Parijs. Daarnaast werden belangrijke verdragen opgezegd en de schuldaflossing aan Belgi\u00eb gestopt. Onderhandelingen tussen Belgi\u00eb en Za\u00efre, ondernomen door Leo Tindemans en later bemiddeld door koning Hassan II van Marokko, resulteerden in een akkoord op 15 juli 1989 in Parijs. Hierbij werd een deel van de schulden kwijtgescholden en werd een gezamenlijk beheerd fonds opgericht voor ontwikkelingsprojecten.\nDit akkoord leidde tot een tijdelijke normalisering van de relaties tussen Belgi\u00eb en Za\u00efre. Echter, een jaar later brak opnieuw een crisis uit toen president Mobutu van Za\u00efre een studentenrevolte in Lubumbashi gewelddadig werd onderdrukt. Hoewel Za\u00efre beweerde dat er slechts \u00e9\u00e9n slachtoffer was, rapporteerde de Verenigde Naties tientallen doden. Belgische functionarissen, onder leiding van minister van Buitenlandse Zaken Mark Eyskens, benadrukten het belang van de mensenrechtenclausule uit het eerdere akkoord. Uiteindelijk verbrak Za\u00efre unilateraal de diplomatieke betrekkingen met Belgi\u00eb.\nTweede Za\u00efrese Republiek.\nNaarmate de Koude Oorlog zijn einde naderde, intensiveerde de druk op Mobutu zowel van binnenuit als van buitenaf. Tegen het einde van 1989 en het begin van 1990 werd hij geconfronteerd met binnenlandse onrust, toenemende internationale veroordeling van de mensenrechtenschendingen in zijn regime, economische moeilijkheden en wijdverbreide corruptie binnen zijn regering, met name het grootschalig misbruik van overheidsgelden voor persoonlijk gewin. Gelijktijdig vond in Roemeni\u00eb een paleisrevolutie plaats, een parallelle gebeurtenis in een vergelijkbare context, waarbij dictator Ceau\u0219escu werd afgezet en ter dood gebracht door hooggeplaatste leden van zijn eigen regime. Mobutu vreesde dat een soortgelijk lot ook hem te wachten stond.\nIn mei 1990 stemde Mobutu daarom in met het principe van een meerpartijenstelsel met verkiezingen en een grondwet. Omdat details van een hervormingspakket werden uitgesteld, begonnen soldaten in september 1991 te plunderen in Kinshasa om te protesteren tegen hun onbetaalde lonen. Tweeduizend Franse en Belgische troepen, waarvan sommige werden ingevlogen met Amerikaanse luchtmachtvliegtuigen, arriveerden om de 20.000 bedreigde buitenlandse burgers in Kinshasa te evacueren.\nIn 1992, na eerdere soortgelijke pogingen, werd de langverwachte Soevereine Nationale Conferentie gehouden, met meer dan 2000 vertegenwoordigers van verschillende politieke partijen. De conferentie gaf zichzelf een wetgevende mandaat en koos Aartsbisschop Laurent Monsengwo Pasinya tot voorzitter, samen met \u00c9tienne Tshisekedi wa Mulumba, leider van de UDPS, als premier. Tegen het einde van het jaar had Mobutu een rivaliserende regering gecre\u00eberd met een eigen premier. De daaropvolgende impasse leidde tot een compromisfusie van de twee regeringen tot de Hoge Raad van de Republiek-Parlement van Overgang (HCR-PT) in 1994, met Mobutu als staatshoofd en Kengo wa Dondo als premier. Hoewel presidents- en parlementsverkiezingen herhaaldelijk waren gepland gedurende de volgende 2 jaar, vonden ze nooit plaats.\nEerste Congolese Burgeroorlog en ondergang van Za\u00efre.\nTegen 1996 waren de spanningen vanuit de buurlanden Rwanda en Burundi overgeslagen naar Za\u00efre. Rwandese Hutu-militiekrachten (Interahamwe), die Rwanda waren ontvlucht na de opkomst van een door RPF geleide regering, hadden Hutu-vluchtelingenkampen in Oost-Za\u00efre gebruikt als uitvalsbases voor aanvallen tegen Rwanda. Deze Hutu-militiekrachten sloten al snel een bondgenootschap met de Zairiaanse gewapende strijdkrachten (FAZ) om een campagne te lanceren tegen Congolese etnische Tutsi's in Oost-Za\u00efre, bekend als de Banyamulenge. Op hun beurt vormden deze Zairiaanse Tutsi's een milities om zichzelf te verdedigen tegen aanvallen. Toen de Zairiaanse regering begon met het escaleren van de moordpartijen in november 1996, kwamen de Tutsi-milities in opstand tegen Mobutu, wat de Eerste Congolese Burgeroorlog in gang zette.\nDe Tutsi-militie werd al snel vergezeld door diverse oppositiegroepen en gesteund door verschillende landen, waaronder Rwanda en Oeganda. Deze coalitie, onder leiding van Laurent-D\u00e9sir\u00e9 Kabila, werd bekend als de Alliance des Forces D\u00e9mocratiques pour la Lib\u00e9ration du Congo-Za\u00efre (AFDL). Terwijl Mobutu langdurig in Zwitserland verbleef voor de behandeling van prostaatkanker, boekte de AFDL, die nu tot doel had om Mobutu te verdrijven, begin 1997 aanzienlijke militaire successen. Tegen het midden van 1997 had de AFDL het land bijna volledig veroverd. Het enige wat de AFDL-troepen leek te vertragen was de gammele infrastructuur van het land; onregelmatig gebruikte zandpaden en rivierhavens waren alles wat sommige gebieden verbond met de buitenwereld. Na mislukte vredesbesprekingen tussen Mobutu en Kabila vluchtte Mobutu op 17 mei in ballingschap naar Marokko. Kabila benoemde zichzelf tot president, consolideerde de macht rond zichzelf en de AFDL, en marcheerde drie dagen later zonder tegenstand Kinshasa binnen. Op 21 mei herstelde Kabila officieel de naam van het land terug naar de Democratische Republiek Congo.\nOverheid en politiek.\nHet land werd geregeerd door de Mouvement Populaire de la R\u00e9volution (MPR) als een eenpartijstaat, aangezien de enige wettelijk toegestane partij in het land, hoewel Congo effectief een eenpartijstaat was geweest sinds de oprichting van de MPR. Ondanks dat de grondwet nominale ruimte bood voor het bestaan van twee partijen, was de MPR de enige partij die een kandidaat mocht voordragen voor de presidentsverkiezingen van 1 november 1970. Mobutu werd bevestigd in zijn functie met een ongeloofwaardige marge van meer dan 10.131.000 stemmen tegen slechts 157 die \"nee\" stemden. Bij de parlementsverkiezingen die twee weken later werden gehouden, kregen kiezers een enkele lijst van de MPR voorgelegd die met meer dan 99 procent steun werd goedgekeurd.\nDe president diende als het staatshoofd van Za\u00efre, wiens rol het was om kabinetsleden aan te stellen en te ontslaan en hun verantwoordelijkheidsgebieden te bepalen. De ministers, als hoofden van hun respectievelijke departementen, moesten de programma's en beslissingen van de president uitvoeren. De president had ook de macht om de gouverneurs van de provincies en de rechters van alle rechtbanken, inclusief die van het Hooggerechtshof van Justitie, aan te stellen en te ontslaan.\nHet tweekamerparlement werd vervangen door een eenkamerwetgevend orgaan dat de Wetgevende Raad werd genoemd. Gouverneurs van provincies werden niet langer gekozen door provinciale assemblees, maar werden benoemd door de centrale regering. De president had de macht om autonome regelingen uit te vaardigen over zaken die niet behoren tot het domein van de wet, zonder afbreuk te doen aan andere bepalingen van de grondwet. Onder bepaalde omstandigheden was de president gemachtigd om te regeren bij uitvoerend bevel, dat de kracht van wet had.\nMobutisme.\nDe doctrinaire basis werd kort na de geboorte ervan onthuld, in de vorm van het Manifest van N'sele (genoemd omdat het werd uitgegeven vanuit de landelijke residentie van de president in N'sele, 60 km stroomopwaarts van Kinshasa), dat in mei 1967 openbaar werd gemaakt. Nationalisme, revolutie en authenticiteit werden ge\u00efdentificeerd als de belangrijkste thema's van wat bekend kwam te staan als \"mobutisme\".\nNationalisme impliceerde het bereiken van economische en politieke onafhankelijkheid. Revolutie, beschreven als een \"echt nationale revolutie, in wezen pragmatisch\", betekende \"de verwerping van zowel het kapitalisme als het communisme\". Zo werd \"noch rechts noch links\" een van de rechtvaardigende slogans van het regime, samen met \"authenticiteit\".\nMinisteries, Departementen of Commissariaten.\nIn de jaren 1970 en 1980 vertrouwde de regering van Mobutu op een geselecteerde groep technocraten, vaak aangeduid als de \"nomenklatura\", waaruit het staatshoofd putte en periodiek competente personen rouleerde. Ze vormden de Uitvoerende Raad en leidden het volledige spectrum van Ministeries, Departementen of, naarmate de overheids terminologie veranderde, Commissariaten. Onder deze personen waren internationaal gerespecteerde benoemingen zoals Djamboleka Lona Okitongono, die werd benoemd tot Secretaris van Financi\u00ebn, onder Burger Namwisi (Minister van Financi\u00ebn), en later President werd van OGEDEP, het Nationaal Bureau voor Schuldenbeheer.\nUiteindelijk werd Djamboleka gouverneur van de Bank van Za\u00efre in de laatste fase van de regering van Mobutu. Zijn vooruitgang was vrij typisch voor het rotatiepatroon dat door Mobutu was vastgesteld, die de meest gevoelige ministeri\u00eble portefeuilles (zoals Defensie) voor zichzelf behield.\nAdministratieve indelingen.\nZa\u00efre was verdeeld in 8 regio's met als hoofdstad Kinshasa. In 1988 werd de provincie Kivu opgesplitst in drie regio's. Ze kregen in 1997 de naam provincies.\nEconomie.\nDe za\u00efre werd ge\u00efntroduceerd als vervanging van de franc als de nieuwe nationale valuta. 100 makuta (enkelvoud likuta) was gelijk aan \u00e9\u00e9n za\u00efre. De likuta werd ook verdeeld in 100 sengi. Echter, deze eenheid had zeer weinig waarde, dus het kleinste muntstuk was voor 10 sengi.\nTerwijl het land begon te stabiliseren nadat Mobutu aan de macht kwam, begon de economische situatie te verslechteren, en tegen 1979 was de koopkracht slechts 4% van die van 1960. Vanaf 1976 verstrekte het IMF stabiliserende leningen aan zijn regime. Een groot deel van het geld werd echter verduisterd door Mobutu en zijn kring.\nVolgens het rapport uit 1982 van de IMF-gezant Erwin Blumenthal was het \"alarmerend duidelijk dat het corrupte systeem in Za\u00efre met al zijn slechte en lelijke manifestaties, zijn wanbeheer en fraude, alle inspanningen van internationale instellingen, bevriende regeringen en commerci\u00eble banken om de economie van Za\u00efre te herstellen en te rehabiliteren, zal vernietigen\". Blumenthal verklaarde dat er \"geen kans\" was dat crediteuren ooit hun leningen zouden terugkrijgen. Toch bleven het IMF en de Wereldbank geld lenen dat ofwel verduisterd, gestolen of \"verspild werd aan olifantenprojecten\". \"Structurele aanpassingsprogramma's\" die werden ge\u00efmplementeerd als voorwaarde voor IMF-leningen, verminderden de steun voor gezondheidszorg, onderwijs en infrastructuur.\nCultuur.\nHet concept van authenticiteit was afgeleid van de geprofeteerde leer van de MPR van \"authentiek Za\u00efrisch nationalisme en veroordeling van regionalisme en stammenstrijd\". Mobutu definieerde het als het bewustzijn van iemands eigen persoonlijkheid en waarden en het thuis voelen in de eigen cultuur. In lijn met de eisen van authenticiteit werd de naam van het land op 27 oktober 1971 gewijzigd in de Republiek Za\u00efre, en die van de strijdkrachten in de Forces Arm\u00e9es Za\u00efroises (FAZ).\nDeze beslissing was opmerkelijk gezien de historische connotaties van de naam \"Congo\", die zowel verwezen naar de rivier Congo als naar het middeleeuwse Kongo-rijk, en die diep geworteld waren in de prekoloniale Afrikaanse geschiedenis. In contrast daarmee was \"Zaire\" afgeleid van een ander Afrikaans woord, \"Nzadi\" (\"rivier\"), dat door Portugese ontdekkingsreizigers werd verbasterd tot \"Zaire\".\nJoseph-D\u00e9sir\u00e9 Mobutu werd Mobutu S\u00e9s\u00e9 Seko en dwong al zijn burgers Afrikaanse namen aan te nemen, ook veel steden werden hernoemd. \nDaarnaast werden de adoptie van Za\u00efrische, in plaats van westerse of christelijke, namen in 1972 en de verlating van westerse kleding ten gunste van het dragen van de abacost later gepromoot als uitingen van authenticiteit.\nMobutu maakte gebruik van het concept van authenticiteit als een middel om zijn eigen leiderschap te legitimeren. Hij betoogde dat volgens de Afrikaanse traditie er nooit sprake was geweest van meerdere leiders, en daarom was het nodig om alle energie\u00ebn van de Congolese burgers te bundelen onder \u00e9\u00e9n nationale partij, om zo trouw te blijven aan de continentale tradities.\nKritiek op het regime wees al snel op de tekortkomingen van het mobutisme als rechtvaardigingsformule, met name de belangen van Mobutu zelf en de inherente vaagheid van de ideologie. Ondanks deze kritiek nam het ideologische opleidingscentrum van de MPR, het Makanda Kabobi Institute, zijn rol serieus in het verspreiden van de leer van de Stichter-President, die uniform moest worden onderwezen en ge\u00efnterpreteerd door het hele land. Leden van het MPR Politbureau werden belast met de taak om \"bewaarders en garanten van mobutisme\" te zijn.\nOngeacht de verdiensten of zwaktes van mobutisme putte de MPR veel van haar legitimiteit uit het model van de allesomvattende massapartijen die in de jaren 1960 in Afrika waren opgekomen, een model dat ook een inspiratiebron was geweest voor de MNC-Lumumba. De MPR probeerde de lumumbistische erfenis toe te eigenen in haar streven om de Za\u00efriaanse massa's achter haar stichter-president te mobiliseren. Centraal in de leer van mobutisme stond de visie van een allesomvattende eenpartijstaat die alle sectoren van de natie omvatte.\nStandaarden en afkortingen.\nHet top-level domein van Zaire was \".zr\", maar dit is later gewijzigd naar \".cd\".\nDe IOC-code van Zaire was ZAI, die de atleten van het land gebruikten bij de Olympische Spelen en andere internationale sportevenementen zoals de All-Africa Games. Deze code werd echter later gewijzigd naar COD."}
{"id": "7320", "revid": "18768", "url": "https://nl.wikipedia.org/wiki?curid=7320", "title": "Jayne Mansfield", "text": "Jayne Mansfield, artiestennaam van \"Vera Jayne Palmer\", (Bryn Mawr (Pennsylvania), 19 april 1933 \u2013 bij Slidell (Louisiana), 29 juni 1967) was een Amerikaans filmactrice en sekssymbool.\nZe was bekend om haar platinablonde haar, haar zandloperfiguur, haar prominente boezem en diepe decollet\u00e9s. Ze werd bekend in het midden van de jaren vijftig, nadat Marilyn Monroe blonde sekssymbolen met een vergelijkbaar lichaamstype erg populair had gemaakt.\nMansfield heeft niet in veel films gespeeld. Na een paar grote rollen in Hollywood bleek de combinatie van negatieve publiciteit en slechte zakelijke beslissingen te veel en ze belandde buiten de spotlights van Hollywood. Ze trad op in kleine nachtclubs en speelde in een aantal kleine producties, voornamelijk melodrama's en komedies, voordat ze op 34-jarige leeftijd bij een auto-ongeluk om het leven kwam.\nVroege jaren.\nZe was enig kind en woonde in Phillipsburg, in New Jersey. Haar vader overleed aan een hartaanval toen hij met zijn vrouw en driejarige dochter in een auto reed. Haar moeder hertrouwde in 1939 en ze verhuisden naar Dallas in Texas.\nZe studeerde drama en natuurkunde aan de Southern Methodist University en liep een aantal colleges aan de University of Texas in Austin, waar ze haar eerste man ontmoette. Haar eerste optreden was op 22 oktober 1953 in een productie van Arthur Millers \"Death of a Salesman\".\nZe won ook een aantal schoonheidswedstrijden in Texas, waaronder Miss Photoflash, Miss Magnesium Lamp en Miss Fire Prevention. In 1954 verhuisden ze naar Los Angeles, waar ze drama studeerde aan de UCLA.\nCarri\u00e8re.\nZe was al op jonge leeftijd een fan van de actrice Shirley Temple en ze wilde zelf ook een filmster worden. Ze was zich wel bewust van de kracht van publiciteit, legitiem of zelfgegenereerd. Er wordt wel gezegd dat ze haar eerste werk voor tv kreeg, nadat ze de producent een briefje had toegestopt met daarop alleen haar maten: \"39, 22, 35\" (die later zelfs 40-21-36 zouden bedragen) en nog geen half uur na de geboorte van haar tweede kind belde ze naar een roddelcolumniste om ervoor te zorgen dat de geboorte in de publiciteit kwam.\nHaar filmcarri\u00e8re begon met kleine rollen voor Warner Brothers. Ze werd door de studio gecontracteerd, nadat ze was ontdekt in een productie van \"Pasadena Playhouse\" in 1953.\nIn 1955 was de ze playmate van de maand in \"Playboy\". Ze zou vaker in dit blad verschijnen. Datzelfde jaar kreeg ze een rol aangeboden in de film \"The Burglar\". Deze werd in een film noirstijl opgenomen, maar werd pas twee jaar later, toen ze het bekendst was, uitgebracht. Haar optreden in deze dramatische rol was populair, maar ze speelde in de films hierna alleen maar komische rollen of rollen die haar als sekssymbool benadrukten.\nNa nog twee films verhuisde ze naar New York, waar ze in een prominente rol op het toneel verscheen in de Broadwayproductie van de komedie \"Will Success Spoil Rock Hunter?\" (1955). Alhoewel ze in eerste instantie de rol niet had willen aannemen, kreeg ze uiteindelijk de Theatre World Award 1956 voor haar schaars geklede portret van Rita Marlowe.\nIn 1956 tekende ze een contract met 20th-Century Fox. Met haar rol in \"The Wayward Bus\" probeerde ze zich te distanti\u00ebren van haar status als sekssymbool en zich te profileren als serieuze actrice. De film was tamelijk populair en ze won een Golden Globe voor haar optreden. Hierna verscheen ze opnieuw als Rita Marlowe, dit keer in de filmversie van \"Will Success Spoil Rock Hunter?\" In oktober 1957 ging ze op tournee door Europa, waarbij ze zestien landen aandeed. Ze ontmoette de koningin van Engeland en kreeg veel aandacht tijdens het filmfestival in Cannes. Ook werd ze (in het programma 'Mensen, dingen en nu') ge\u00efnterviewd door Wim Sonneveld. De uitzenddatum was 11 oktober 1957. Twee dagen later verrichtte de Amerikaanse actrice op Het Kasteel de aftrap van de voetbalwedstrijd tussen Sparta en DOS. De spelers van de Rotterdamse club waren naar verluidt zo onder de indruk van Mansfields zwoele kus op de mond van aanvoerder Rinus Terlouw, dat Sparta met 7-1 verloor.\nHaar films \"The Girl Can't Help It\" en \"Will Success Spoil Rock Hunter?\" waren populair, maar de opvolger \"Kiss Them for Me\" (1957) deed het niet zo goed en bleek haar laatste rol in een grote Hollywoodfilm te zijn.\nZe bleef echter in de schijnwerpers en won een Golden Laurel in 1959 voor haar muzikale optreden in de western-spoof \"The Sheriff of Fractured Jaw\".\nPriv\u00e9leven.\nJayne Mansfield trouwde en scheidde driemaal:\nDaarnaast werd er in de bladen verteld over haar affaires en relaties met verschillende mannen, waaronder Claude Terrail (de eigenaar van het Parijse restaurant \"La Tour d'Argent\") en de Braziliaanse playboy-miljardair Jorge Guinle.\nZe had contact met Jan Cremer, nadat deze zijn autobiografische roman \"Ik Jan Cremer\" uit 1964 aan haar had opgedragen. Ze noemde het boek \"een wild en sexy meesterwerk\" (\"a wild and sexy masterpiece\") en de auteur \"my Pop Hero\". Er is geen relatie tussen beiden geweest, al deed Cremer het graag anders voorkomen. Het was Cremer die haar adoreerde en een affaire met haar zocht. Hij was na de publicatie van zijn boek naar New York getrokken en zijn agent regelde daar een ontmoeting met Mansfield in de jetset. Het belang was wederzijds. Mansfield greep alles aan om in de publiciteit te komen en Cremer was een nieuwe aanleiding.\nIn de jaren 60 werd ze lid van de \"Church of Satan\" van Anton Szandor LaVey.\nThe Pink Palace.\nVlak voordat ze trouwde met Hargitay, kocht Mansfield een huis met 40 kamers aan de Sunset Boulevard in Beverly Hills. Ze liet het huis roze verven en noemde het \"The Pink Palace\". Zoals de naam al suggereert, was niet alleen de buitenkant, maar ook de binnenkant voornamelijk roze van kleur, compleet met cupido's met roze fluorescerende lampen eromheen, een hartvormige roze badkuip en een fontein die roze champagne spoot. Hargitay, die loodgieter en timmerman was voordat hij begon met bodybuilden, bouwde het roze hartvormige zwembad.\nEngelbert Humperdinck kocht het Roze Paleis in de jaren zeventig. In 2002 verkocht hij het aan projectontwikkelaars, zij braken het af in november dat jaar.\nPubliciteitsstunt.\nAan het eind van de jaren vijftig genereerde Mansfield veel negatieve publiciteit door succesvolle pogingen haar borsten te laten zien in een aantal nauwkeurig geplande \"ongelukjes\" (tegenwoordig wordt dit eufemistisch \"wardrobe malfunction\" genoemd).\nEen beruchte stunt gebeurde in april 1957 toen ze tijdens een etentje ter ere van Sophia Loren vooroverleunend met een borst die uit de jurk valt, tepel zichtbaar, werd gefotografeerd. De foto's werden wereldwijd gepubliceerd en genereerden veel ophef.\nEenzelfde stunt werd uitgevoerd tijdens een filmfestival in Berlijn. De media waren er snel bij, maar waren ook snel om de actie af te keuren. Een redacteur schreef: \"We are amused when Miss Mansfield strains to pull in her stomach to fill out her bikini better. But we get angry when career-seeking women, shady ladies, and certain starlets and actresses ... use every opportunity to display their anatomy unasked.\" (\"We vinden het grappig als Miss Mansfield haar buik intrekt om beter haar bikini te vullen. Maar we worden boos als carri\u00e8rezoekende vrouwen, twijfelachtige dames, bepaalde sterretjes en actrices ... elke gelegenheid aangrijpen om hun anatomie ongevraagd te laten zien.\")\nOndergang.\nAlhoewel ze veel publiciteit kreeg, was het na 1958 afgelopen met de goede rollen voor Mansfield. Ze deed een aantal lowbudgetfilms waarin ze voornamelijk zoveel mogelijk van haar lichaam kon blootstellen en waar maar weinig gebruik werd gemaakt van haar acteertalenten. In 1960 verscheen ze als grote naam in twee gangsterthrillers in Engeland, \"Too Hot to Handle\" en \"It Happened in Athens\", maar ze speelde niet meer dan een schaars geklede bijrol. Ze wees een rol in de televisieserie \"Gilligan's Island\" af, omdat ze \"een filmster\" was. Na de dood van Marilyn Monroe kreeg ze het steeds moeilijker, er was te veel publiciteit en te weinig echte inhoud.\nZe was niet tevreden met de filmrollen en ze deed samen met haar man Mickey Hargitay een show in Las Vegas, \"The House of Love\", die erg populair bleek. Fox heeft de show later ook uitgegeven onder de titel \"Jayne Mansfield Busts Up Las Vegas\". Ze was wellicht niet populair meer als actrice, maar op het podium was ze echt goed. Ze probeert dan ook nog steeds een beter imago voor zichzelf te cre\u00ebren. Haar aankondiging dat ze acteren wilde studeren in New York, bleek door haar geschiedenis met de media niet te worden geloofd en haar contract met Fox werd in 1962 niet hernieuwd.\nIn 1963 was ze de eerste grote Amerikaanse filmster die naakt in een hoofdrol in een film verscheen, dit was \"Promises! Promises!\" Foto's van een naakte Mansfield op de set van de film werden in \"Playboy\" gepubliceerd. Deze film zette ook een streep onder enige hoop die ze had om nog in de \"normale\" film terug te komen.\nIn 1963 verscheen ze ook in de kleine West-Duitse film \"Homesick for St. Pauli\" (ofwel \"Heimweh nach St. Pauli\") met schlagerzanger Freddy Quinn. Ze speelt Evelyne, een sexy Amerikaanse zangeres die naar Hamburg reist en ze zingt twee liedjes in het Duits, alhoewel in de dialoog haar stem is gedubd. Ook bracht ze een album uit met de naam \"Shakespeare, Tchaikovsky &amp; Me\", waarop ze gedichten van Shakespeare, Marlowe, Browning en anderen voorleest met muziek van Tsjaikovski op de achtergrond. Op de hoes van het album staat een foto van Mansfield met haar lippen getuit en haar borsten nauwelijks verborgen met een stola van bont.\nEen paar weken nadat haar scheiding van Hargitay was uitgesproken, trouwde ze haar derde man, Matt Cimber. Hij werd ook haar manager.\nOverlijden.\nIn het jaar dat ze overleed, 1967, verdeelde Mansfield haar tijd tussen optredens in nachtclubs en de productie van haar laatste film, \"Single Room, Furnished\", een lowbudgetfilm, geregisseerd door Cimber. Het werk aan de film werd opgeschort na het uiteenvallen van hun huwelijk na Jaynes alcoholmisbruik, openlijke ontrouw en haar bewering tegenover Cimber dat ze alleen gelukkig was met haar ex-minnaar Nelson Sardelli.\nZe bleef haar optredens doen in de VS, Zuid-Amerika, Engeland en Azi\u00eb en raakte in een relatie met haar getrouwde advocaat, Sam Brody. Voor haar dood was ze in het nieuws, omdat Brody haar zestien jaar oude dochter, Jayne Marie, in elkaar zou hebben geslagen.\nNa een optreden in de Gus Stevens Supper Club in Biloxi, Mississippi, reden Mansfield, Brody en hun chauffeur, Ronnie Harrison, samen met Jaynes kinderen Mikl\u00f3s, Zoltan en Mariska in Stevens' Buick Electra 225 naar New Orleans, alwaar ze vroeg in de morgen in een interview zou verschijnen. Op 29 juni om ongeveer 02.25 uur reed de auto in op een tractortrailer die langzamer was gaan rijden, omdat er een insecticide werd gesproeid. De kinderen overleefden het met kleine verwondingen, maar de volwassenen waren op slag dood.\nGeruchten dat Mansfield was onthoofd, zijn niet waar, alhoewel ze wel zware verwondingen aan haar hoofd had. Dit broodjeaapverhaal is waarschijnlijk ontstaan, nadat er politiefoto's waren verschenen waarop iets gelijkend op een blonde pruik te zien is in de gebroken voorruit van de auto. De auto werd teruggebracht naar de eigenaar, Gus Stevens, die hem uiteindelijk verkocht. De wagen stond een aantal jaren in een museum, maar is nu eigendom van een Mansfieldfan.\nZe werd begraven op 3 juli in Pen Argy, Pennsylvania. In het Hollywood Forever Cemetery ligt een steen voor haar met 1938 als geboortejaar; de steen op haar graf vermeldt het juiste jaar (1933, zie foto). Ze heeft ook een ster in de Hollywood Walk of Fame ter hoogte van \"6328 Hollywood Boulevard\".\nVlak na de begrafenis werd door Mickey Hargitay een rechtszaak aangespannen voor meer dan $275.000 om de opvoeding van de kinderen te financieren. Tony werd opgevoed door zijn vader Matt Cimber. In 1968 werden er op naam van Jayne Marie Mansfield en Matt Cimber rechtszaken aangespannen."}
{"id": "7322", "revid": "231402", "url": "https://nl.wikipedia.org/wiki?curid=7322", "title": "Elektromagnetische straling", "text": "Elektromagnetische straling is de voortplanting door de ruimte van elektrische en magnetische trillingen. Licht, radiogolven en r\u00f6ntgenstraling zijn vormen van elektromagnetische straling. Alle soorten elektromagnetische straling planten zich in vacu\u00fcm voort met de lichtsnelheid. Elektromagnetische straling wordt wiskundig beschreven als een golf door middel van de wetten van Maxwell. Ze kan ook worden beschreven door de wetten van de kwantummechanica als een stroom van fotonen (lichtdeeltjes).\nElektromagnetisch.\nHet woord \"elektromagnetisch\" weerspiegelt het verschijnsel dat elektrische velden en magnetische velden, als ze in de tijd veranderen, altijd samen optreden. Een wisselend elektrisch veld gaat altijd gepaard met een wisselend magnetisch veld, en omgekeerd.\nElektromagnetische velden worden voor klassieke situaties, dus zonder kwantummechanica, exact beschreven door de Maxwell-vergelijkingen (1865). Die waren in strijd met het klassieke relativiteitsbeginsel van Galileo Galilei. Einstein toonde met zijn speciale relativiteitstheorie aan, dat de wetten van Maxwell juist waren en het beginsel van Galilei niet.\nHet bijzondere van elektromagnetische straling is dat er geen medium nodig is waarin de golven zich voortplanten. In tegenstelling tot geluid bijvoorbeeld, dat zich niet in een vacu\u00fcm kan voortplanten, kan licht zich prima door een verder totaal lege ruimte voortbewegen. Daarbij gedraagt licht zich als een transversale golf en vertoont dan ook polarisatie.\nIn de begindagen van radiocommunicatie, waarbij van elektromagnetische golven gebruik wordt gemaakt, werd aangenomen dat de elektromagnetische golven zich voortplantten via de zogenaamde ether en men sprak ook over ethergolven.\nDe intensiteit van een bundel elektromagnetische straling is de fluxdichtheid van de energie. Dit is een vector met als grootte het vermogen per oppervlakte-eenheid. Ge\u00efntegreerd over een oppervlak geeft dit het vermogen van de elektromagnetische straling door dat oppervlak. Als het bijvoorbeeld een gesloten oppervlak om een stralingsbron is geeft het het vermogen van deze bron. Als de stralingsbron voor een waarnemer zichtbaar is als vlek in plaats van als punt, zoals de zonneschijf, kan ook het vermogen per oppervlakte-eenheid per steradiaal beschouwd worden. Dit is onafhankelijk van de afstand van de stralingsbron tot de waarnemer als er onderweg geen straling wordt geabsorbeerd.\nDe energie van een foton wordt gegeven door formula_1 (formule of wet van Planck). Het vermogen (al of niet per oppervlakte-eenheid) is gelijk aan het aantal fotonen (de flux resp. fluxdichtheid van de fotonenstroom) per tijdseenheid maal de energie per foton, gesommeerd/ge\u00efntegreerd over de verschillende frequenties.\nElektromagnetische golven.\nEen elektromagnetische golf is een combinatie van een elektrisch veld formula_2 en een magnetisch veld met magnetische fluxdichtheid formula_3 die loodrecht op elkaar staan. Lineair gepolariseerde monochromatische straling in vacu\u00fcm met een vlak golffront kan als volgt worden beschreven:\nHierin zijn:\nDe voortplantingsrichting van een elektromagnetische golf is de richting van de vector formula_16.De poynting-vector is\nDe intensiteit op een oppervlak loodrecht op de voortplantingsrichting, ook de bestralingssterkte of irradiantie geheten, is de gemiddelde grootte van formula_18 over een periode T (= formula_19), dus formula_20.\nIn de Maxwellvergelijkingen in vacu\u00fcm zijn de rotaties van formula_2 en formula_3 gelijk aan de afgeleiden in de voortplantingsrichting, vermenigvuldigd met eenheidsvectoren respectievelijk in de richtingen van formula_3 en formula_24, zodat volgt dat inderdaad aan de vergelijkingen is voldaan als de voortplantingssnelheid formula_25 gelijk is aan de lichtsnelheid formula_26, en als\nBij een combinatie van golflengten in plaats van een monochromatische golf krijgen we:\nmet een willekeurige functie formula_13 die het signaal representeert.\nZie ook golfvergelijking.\nOntdekkingsgeschiedenis.\nWilliam Herschel mat in 1800 infrarode straling met een thermometer in het spectrum van het zonlicht; het was de eerste waarneming van een vorm van elektromagnetische straling die geen zichtbaar licht was. In 1900 nam Paul Ulrich Villard de gammastraling waar die radium uitzendt; in 1914 werd aangetoond dat het hierbij ook om een vorm van elektromagnetische straling ging. Radiogolven werden kunstmatig opgewekt in zenders lang voor Karl Jansky in 1931 toevallig de radiostraling van de melkweg waarnam. Ook r\u00f6ntgenstraling werd door haar ontdekker Wilhelm R\u00f6ntgen in 1895 kunstmatig opgewekt in een laboratorium; buitenaardse r\u00f6ntgenstraling kan alleen met ruimtetuigen of met stratosferische ballonnen worden waargenomen (zie r\u00f6ntgenastronomie).\nIn 1865 voorspelde James Clerk Maxwell dat golven van elektromagnetische velden zich door de ruimte kunnen voortplanten en dat er dus geen medium voor nodig was.\nIn twee eerdere verhandelingen had Maxwell mechanische modellen voorgesteld om elektromagnetisme te beschrijven. In een eerste gebruikte hij een analogie met stromende vloeistoffen om elektrostatische en magnetische effecten te verklaren. In zijn tweede verhandeling vond hij een model uit met draaiende cellen en vrije wieltjes om alle bekende elektromagnetische effecten te verklaren en voorspelde hij twee nieuwe effecten: verplaatsingsstroom en (belangrijk voor dit artikel) golven. Voor zijn derde en definitieve paper over elektromagnetisme, waarin de naar hem genoemde vergelijkingen optreden, stapte hij af van analogie\u00ebn en vertrok hij van de theoretische mechanica van Lagrange, gebruikmakend van het feit dat een elektromagnetisch veld zelfs in de lege ruimte nog een hoeveelheid energie vertegenwoordigt. In een brief aan zijn neef Charles Hope Cay schreef hij:\nHij heeft niet meer meegemaakt dat Heinrich Hertz in 1887 een experiment ontwierp om Maxwells hypothese te testen. Hertz gebruikte een oscillator, een schakeling die een periodiek signaal opwekt. Deze was vervaardigd met gepolijste messing knopen, die elk verbonden waren met een inductiespoel en gescheiden waren door een kleine tussenruimte waar vonken konden overspringen. Hertz redeneerde dat, als Maxwells voorspellingen juist waren, elektromagnetische golven uitgezonden zouden worden tijdens elke reeks van vonken. Hertz maakte een simpele ontvanger van een lusvormige draad met kleine knoppen aan de uiteinden van de lus, gescheiden door een kleine tussenruimte. De ontvanger werd een aantal meters van de oscillator vandaan geplaatst.\nDe elektromagnetische golven die verspreid zouden worden door de vonken van de oscillator, zouden volgens de theorie een stroom opwekken in de ontvanger, waardoor er in de tussenruimte van de ontvanger ook vonken overspringen. Dit deed zich inderdaad voor wanneer Hertz de oscillator aanzette. Hiermee was hij de eerste die bewust elektromagnetische golven verzond en ontving. Hertz merkte ook op dat elektrische geleiders de golven reflecteren en dat deze golven gefocust kunnen worden door een holle reflector.\nNabij en ver veld.\nHet woord \"straling\" suggereert een uniforme rechtlijnige voortplanting door de ruimte. Niet elk elektromagnetisch veld kan op die manier correct beschreven worden, en met name in de onmiddellijke nabijheid van geladen deeltjes (bijvoorbeeld het metaalrooster van een antenne) is het begrip lichtstraal onbruikbaar. Welke afstand nog als de onmiddellijke nabijheid wordt beschouwd, hangt af van de golflengte van de elektromagnetische golven waarin men ge\u00efnteresseerd is.\nIn het algemeen is het \"verre veld\" het gedeelte van de ruimte waarin de energie van het elektromagnetische veld omgekeerd evenredig met het kwadraat van de afstand tot de bron afneemt. Bij een radiozender \"ontstaat\" de elektromagnetische straling dus pas op enkele tot honderden meters van de zendmast. Ook een passief stuk materie verstoort de rechtlijnige stralengang volgens het principe van Huygens-Fresnel (zie ook diffractie). Als de hindernis evenwel een glad oppervlak is (waarbij eventuele \"oneffenheden\" veel kleiner zijn dan de golflengte), dan kan het model van een rechtlijnige straal verder gehanteerd worden mits rekening te houden met weerkaatsing en breking.\nSoorten elektromagnetische straling.\nElektromagnetische straling manifesteert zich in uiteenlopende vormen naargelang van haar golflengte, ondanks het feit dat het onderliggende mechanisme steeds hetzelfde blijft.\nDe kortste golven, korter dan 1 picometer, worden gammastraling genoemd. Dergelijke straling maakt deel uit van radioactieve straling (maar radioactieve straling heeft ook andere componenten, die geen elektromagnetische straling zijn). De kosmische straling bevat naast niet-elektromagnetische deeltjesstraling ook een extreme vorm van gammastraling, met golven korter dan 0,01 pm.\nR\u00f6ntgenstraling heeft golflengten tussen 1 pm en 10 nanometer.\nStraling van 10 tot 380 nm heet ultraviolet (uv), soms abusievelijk ultraviolet licht genoemd. De bovengrens van 380 nm wordt bepaald doordat daar de gevoeligheid van het gemiddelde menselijke oog begint. Zichtbaar licht heeft golflengten tussen 380 nm (violet) en 761 nm (donkerrood). Boven die grens is het oog evenmin gevoelig, en tot 1 mm spreken we van infrarood (licht).\nAlle elektromagnetische golven langer dan 1 mm behoren tot een of andere vorm van radiostraling. Daaronder ook de straling in een magnetron met een golflengte van ca. 12 cm. De radiogolven van openbare radiostations in de FM-band hebben golflengten rond de 3 meter; ieder radiostation gebruikt \u00e9\u00e9n precies bepaalde band van golflengtes, zodat de verschillende zenders elkaar niet hinderen.\nAl deze soorten golven vormen samen het spectrum van elektromagnetische straling. Met iedere golflengte komt ook een welbepaalde energiehoeveelheid per foton overeen. De straling met een lager energieniveau per foton heeft een grotere golflengte dan de straling met een hoger energieniveau per foton. Samenhangend met die eigenschappen heeft elektromagnetische straling allerlei toepassingen. Sommige soorten (zoals radiogolven) hebben een groot bereik bij een relatief laag energieniveau. Andere soorten straling (zoals r\u00f6ntgenstraling) gaan door weefsels heen en hebben daardoor medische toepassingen. Ook de detectie varieert naargelang van de golflengte: mensen en dieren nemen zichtbaar licht rechtstreeks waar, en intense infrarode straling door een warmtegevoel, maar voor radiogolven zijn antennes nodig; gammastraling is het moeilijkst te detecteren omdat ze dwars door vele materialen heengaat.\nZoals bij ieder ander golfverschijnsel geldt ook voor elektromagnetische straling in een middenstof een omgekeerde evenredigheid tussen frequentie en golflengte:\nwaarin:\nDe snelheid is daarmee gelijk aan de lengte van een golf maal hoeveel golven per seconde langskomen.\nAlle soorten straling komen ook in het heelal voor en worden gemeten in de astronomie. De atmosfeer laat delen van het elektromagnetisch spectrum niet door, bijvoorbeeld ultraviolet licht en r\u00f6ntgenstraling. Ook gedeelten van het infrarood spectrum worden niet door de atmosfeer doorgelaten. Metingen daaraan moeten dan worden uitgevoerd met een satelliet.\nPolarisatie.\nZoals eerder vermeld, gedraagt elektromagnetische straling zich als een transversale golf. Dit betekent dat zowel de elektrische als de magnetische veldcomponent loodrecht op de voortplantingsrichting staan. In de vrije ruimte staan beide veldcomponenten ook loodrecht op elkaar. Wanneer we het over de polarisatie van een elektromagnetische golf hebben, bedoelen we altijd de polarisatie van de \"elektrische\" veldcomponent. De veldvector van het elektrische veld staat niet noodzakelijk steeds in hetzelfde vlak, maar kan ook een schroefbeweging beschrijven om de voortplantingsrichting. Deze schroefbeweging kan worden ontbonden in twee vlakke golven op onderling loodrechte vlakken. Het is ook gebruikelijk in de chemie om licht dat lineair gepolariseerd is te ontbinden in twee schroefbewegingen met tegengestelde draaizin.\nEen elektromagnetische golf kan lineair of circulair of elliptisch gepolariseerd zijn. In het eerste geval is de polarisatierichting constant (de elektrische vector blijft in hetzelfde vlak). In het tweede geval draait de elektrische vector over 360 graden per golflengte, in het derde geval draait de elektrische vector over een kleinere hoek.\n\"Lineair\"\n\"Circulair\"\n\"Elliptisch\"\nBij reflectie van een elektromagnetische golf op een materiaal met een andere golfweerstand wordt horizontaal gepolariseerd licht (ten opzichte van het reflecterend oppervlak) beter gereflecteerd dan verticaal gepolariseerd licht (zie Fresnelvergelijkingen). Dit is goed te zien wanneer je op een zonnige dag een Polaroid zonnebril voor je houdt terwijl je naar reflecties van zonlicht op water of een venster kijkt. Als je de bril van horizontaal naar verticaal draait, kun je zien dat het materiaal waaruit de glazen van deze bril zijn gemaakt, licht met verschillende polarisatie in verschillende mate verzwakt. De bril laat in de normale stand verticaal gepolariseerd licht maximaal door.\nGolven of deeltjes?\nLicht en andere elektromagnetische straling blijken zich in sommige experimenten te gedragen als golven, en in andere als deeltjes. Deze dualiteit heeft wetenschappers geboeid sinds de begindagen van het wetenschappelijk onderzoek: Christiaan Huygens leidde uit experimenten met interferentie af dat licht een golfverschijnsel was, terwijl Isaac Newton dit voor onmogelijk hield omdat een golf (in zijn tijd) zich moest voortplanten doorheen een middenstof, en de hemellichamen werden duidelijk niet gehinderd door de wrijving van een middenstof.\nThans wordt algemeen aanvaard dat licht, en andere elektromagnetische straling, zowel een golf- als een deeltjeskarakter heeft. De fotonen vertonen zowel een golfkarakter als een deeltjeskarakter. Beide modellen zijn nodig om verschillende natuurkundige processen te kunnen verklaren. Elektromagnetische straling kan worden gebogen, en kan met zichzelf interfereren bijvoorbeeld in een tweespletenexperiment; maar elektromagnetische straling beschikt ook over een impuls waarmee massieve voorwerpen in beweging kunnen gebracht worden.\nAnderzijds heeft de kwantummechanica aangetoond dat \u00e1lle deeltjes zich op voldoende kleine schaal als golven gedragen. Experimenten van onder anderen Davisson en Germer met de verstrooiing van elektronen op een kristal, waarbij de wet van Bragg optreedt, tonen een interferentiepatroon, waaruit blijkt dat ook elektronen zich als een golf kunnen gedragen. Om onder andere het compton-effect en het foto-elektrisch effect te kunnen verklaren moet aan elektromagnetische straling een deeltjeskarakter toegekend worden.\nEr is een verband tussen het energieniveau formula_35 van een foton en de frequentie formula_13 van de bijbehorende golf. Deze relatie is\nwaarin formula_38 de constante van Planck is.\nIn natuurkundige formules wordt in plaats van de frequentie ook wel de hoekfrequentie formula_39 ( formula_40) gebruikt. Dan is het handig om in plaats van formula_41 de constante van Dirac te gebruiken die wordt geschreven als formula_42 (een formula_38 met een streep erdoorheen, spreek uit als \"ha baar\"). Deze constante is gelijk aan formula_44 De energie van een foton is dus te schrijven als formula_45.\nStralingsdruk.\nEen lichaam dat elektromagnetische straling absorbeert of weerkaatst, ondervindt een kracht die evenredig is met het oppervlak en \"stralingsdruk\" wordt genoemd. De stralingsdruk bij weerkaatsing is dubbel zo groot als de stralingsdruk bij absorptie, omdat in het eerste geval ook aan de gereflecteerde stralen een impuls wordt afgestaan. In alledaagse situaties is stralingsdruk erg klein; zo veroorzaakt de zonnestraling op aarde een totale druk van niet meer dan 9 \u00b5Pa. Stralingsdruk verklaart sommige verschijnselen in de sterrenkunde.\nIn het deeltjesmodel voor elektromagnetische straling is stralingsdruk de gewone gasdruk van het gas gevormd door de fotonen (lichtdeeltjes), waarbij een individueel foton een impuls vertegenwoordigt ter grootte van formula_46.\nStralingswetten.\nAlle stoffelijke lichamen op een voldoende hoge temperatuur geven licht. Tot de komst van de elektriciteit was vuur de enige kunstmatige lichtbron waarover de mens 's nachts beschikte. De zon en andere sterren stralen licht uit doordat hun oppervlak zeer heet is. Bij lagere temperaturen verkrijgt men stralende warmte, maar geen licht. Straalkacheltjes en ouderwetse elektrische kookfornuizen (600-700\u00a0\u00b0C) gloeien met een zacht donkerrood licht. De draden van een elektrische gloeilamp (2000\u00a0\u00b0C) lijken witgloeiend, tot men ze met daglicht vergelijkt: dan blijkt het elektrische licht geel te zijn. Het oppervlak van de zon (6000\u00a0\u00b0C) bevat meer blauwe stralen en levert daardoor een witte kleurenmengeling. In het algemeen blijkt: als de temperatuur stijgt, wordt de straling snel intensiever en tevens rijker aan kortgolvige stralen.\nDe \"stralingswetten\" zijn een verzamelnaam voor een reeks ontdekkingen in de theoretische en experimentele natuurkunde die de intensiteit en de kleur (golflengteverdeling) beschrijven van een zwarte straler, dat is een ideaal lichaam dat alle elektromagnetische straling volledig absorbeert en waarvan de microscopische structuur geen specifieke golflengten (kleuren) bevoordeelt. Gloeiend hete materie met hoge dichtheid, zoals een vaste stof of een vloeistof, gedraagt zich in goede benadering als een zwarte straler.\nDe wet van Stefan-Boltzmann stelt dat de totale intensiteit van een zwarte straler evenredig is met de vierdemacht van zijn absolute temperatuur. Jo\u017eef \u0160tefan stelde dit in 1879 experimenteel vast, en in 1884 gaf Ludwig Boltzmann er een theoretische verklaring voor.\nDe verschuivingswet van Wien geeft aan dat hetere voorwerpen typisch in kortere golflengten stralen, meer bepaald dat de golflengte waarbij de stralingsintensiteit het hoogst is, omgekeerd evenredig is met de absolute temperatuur. Wilhelm Wien leidde dit verband in 1893 af op grond van thermodynamische overwegingen.\nDe precieze verdeling van de stralingsenergie over de verschillende golflengten was moeilijk te verklaren aan de hand van de klassieke natuurkunde. Voor grote golflengten gaf de wet van Rayleigh-Jeans uit 1900 een goede benadering, maar voor de korte golven (hoge frequenties) bleef ze ver van wat eigenlijk wordt waargenomen. Het was Max Planck die in datzelfde jaar met de correcte formule kwam, thans bekend als de wet van Planck, door uit te gaan van de voor die tijd revolutionaire veronderstelling dat licht niet continu wordt uitgezonden, maar in kleine pakketjes, kwanta geheten: het was de geboorte van de kwantumtheorie.\nSynchrotronstraling.\nSynchrotronstraling bestaat uit elektromagnetische golven die worden opgewekt door een elektron (of een ander geladen deeltje) dat zeer snelle cirkelbanen maakt omheen de veldlijnen van een magnetisch veld. Synchrotronstraling was theoretisch voorspeld in 1944. De eerste waarneming dateert uit 1946, bij de elektronen die ronddraaiden in een deeltjesversneller van het type synchrotron. Sinds 1956 nemen sterrenkundigen synchrotronbronnen waar in het heelal.\nNiet-elektromagnetische straling.\nEr zijn ook soorten straling die niet elektromagnetisch van aard zijn. Bijvoorbeeld deeltjesstraling die bij radioactief verval vrijkomt (dit zijn snelle deeltjes, bijvoorbeeld elektronen (b\u00e8tastraling) - of heliumkernen (alfastraling)) en verder neutronenstraling die zowel bij kernsplijting als bij kernfusie vrijkomt. Deze deeltjes planten zich in vacu\u00fcm met een lagere snelheid dan de lichtsnelheid voort. In een medium, bijvoorbeeld water, kunnen deeltjes sneller bewegen dan elektromagnetische straling in dat medium. Ze doorbreken dan de 'lichtbarri\u00e8re', naar analogie van de geluidsbarri\u00e8re. Er wordt dan namelijk een schokgolf van licht geproduceerd (mits het deeltje geladen is). Dit wordt het Tsjerenkov-effect genoemd.\nWeer een andere type niet-elektromagnetische golven zijn zwaartekrachtgolven, die voorspeld worden door Einsteins algemene relativiteitstheorie. Die planten zich echter wel met de lichtsnelheid voort.\nToepassingen van elektromagnetische straling.\nEen toepassing daterend van ver v\u00f3\u00f3r het ontdekken van de natuurkundige achtergrond (en ook toegepast door dieren) is uiteraard het gezichtsvermogen dat gebruikmaakt van licht. Naast het natuurlijke licht zijn er lampen die ten behoeve hiervan licht produceren. Een boek, een display, enz. cre\u00ebren contrast zodat tekst en afbeeldingen zichtbaar worden. Kleuren zorgen voor extra informatie of verfraaiing. Er zijn ook optische hulpmiddelen zoals lenzen en spiegels.\nOok elektromagnetische straling van lagere frequenties wordt veel gebruikt voor draadloze communicatie en gegevensoverdracht. De capaciteit van een frequentiebereik wordt bepaald door de bandbreedte in absolute zin, dus de capaciteit per frequentie-decade is veel groter bij hoge frequenties. De frequentiekeuze hangt echter ook af van benodigde zend- en ontvangstantenne, doordringbaarheid van de atmosfeer (en eventueel geleiding door het aardoppervlak of een luchtlaag), al of niet gewenste doordringbaarheid van muren, enzovoort. Het kan gaan om zeer uiteenlopende afstanden, bijvoorbeeld een paar centimeter bij het in- uitchecken met een OV-chipkaart tot miljarden kilometers van en naar een ver ruimtevaartuig of station. Al kort na de uitvinding van apparatuur waarmee radiosignalen kunnen worden opgewekt en ontvangen, ontstonden de eerste apparaten die waren bedoeld voor communicatie op zee, waar draadverbindingen onmogelijk zijn. Ook in de lucht- en ruimtevaart is communicatie zonder elektromagnetische signalen ondenkbaar. De bekendste toepassing is echter in de omroep, voor het uitzenden van radio- en televisieprogramma's, en in de mobiele telefonie.\nNaast het ontvangen van doelbewust uitgezonden signalen is er ook het opvangen van straling uit de ruimte ten behoeve van de astronomie (ook over nog veel grotere afstanden).\nEen straalkachel produceert straling die bij inval, bijvoorbeeld op het lichaam, warmte produceert.\nMicrogolven worden gebruikt in een magnetron, voor het verwarmen van voedsel en industri\u00eble toepassingen.\nR\u00f6ntgenstraling vindt toepassing in de medische en industri\u00eble beeldvorming.\nGammastraling komt vrij bij kernreacties en speelt dus een rol bij het bestuderen daarvan.\nBiologische en gezondheidseffecten.\nVoor wat betreft de effecten van elektromagnetische straling op levende wezens moet een onderscheid gemaakt worden tussen ioniserende elektromagnetische straling, met korte golflengte, en niet-ioniserende elektromagnetische straling, met langere golflengte.\nIoniserende straling.\nAls de golflengte van elektromagnetische straling voldoende kort is, dan is de energie van de fotonen hoog genoeg om elektronen weg te halen uit moleculen. Daardoor ontstaan in de weefsels van levende wezens chemische reacties die giftige stoffen produceren. Ook het DNA in de celkern kan beschadigd worden. Hoewel de ionisatie-energie van moleculen sterk varieert, wordt voor de definitie van ioniserende straling de grens van 124\u00a0nm gehanteerd, in het zogenaamde \"harde ultraviolet\" (UV-C). R\u00f6ntgenstralen en gammastralen zijn ioniserend. Ioniserende straling kan bij dieren kanker veroorzaken. Daarnaast veroorzaken hoge dosissen ioniserende straling acute, eventueel dodelijke kortetermijneffecten die samen onder de noemer stralingsziekte vallen. Ioniserende straling, zowel elektromagnetisch als niet-elektromagnetisch, wordt ook medisch toegepast om selectief kankerweefsel te verwijderen.\nNiet-ioniserende straling.\nIn kleine doses veroorzaken elektromagnetische golven met een langere golflengte geen rechtstreekse schade aan moleculen. Ze kunnen wel geabsorbeerd worden, wat warmte produceert. Eventuele schade door niet-ioniserende straling hangt (vrijwel) exclusief samen met de warmte die vrijkomt als de straling geabsorbeerd wordt door het weefsel. Zulke effecten kunnen bijvoorbeeld optreden in een magnetron of door blootstelling aan krachtige lichtbronnen als lasers.\nWereldwijd zijn meer dan 25.000 onderzoeken uitgevoerd naar de mogelijke effecten van EMS ten gevolge van de blootstelling aan straling afkomstig van relatief nieuwe apparatuur als GSM (masten) en wifi. Het overgrote deel van deze onderzoeken toont geen causaal verband aan tussen de straling en mogelijke negatieve effecten. Een enkel onderzoek doet dat wel. Analyse van deze laatste onderzoeken door de gezondheidsraad en vergelijkbare organisaties in andere landen wijst uit dat de deze laatste onderzoeken niet voldoen qua proefopzet of statistiek. Het internationaal breed gedeelde standpunt onder vakinhoudelijk deskundigen is dat er geen enkel bewijs is dat deze apparatuur schade aan de gezondheid veroorzaakt. De Wereldgezondheidsorganisatie (WHO) hanteert dit standpunt ook.\nGepulste elektromagnetische velden is de verzamelnaam voor een aantal medische therapie\u00ebn die gebruik maken van laagfrequente elektromagnetische golven, onder meer in de orthopedie.\nGevoeligheid en angst voor schadelijke gevolgen.\nEr zijn mensen die gezondheidsklachten krijgen en dat relateren aan niet-ioniserende elektromagnetische straling. Dit wordt ook wel elektrohypersensitiviteit (EHS) of elektroallergie genoemd.\nIn mei 2015 deed een internationale groep van meer dan 200 wetenschappers die zich bezighouden met de biologische en gezondheidseffecten van elektromagnetische velden een appel aan de secretaris-generaal van de Verenigde Naties, waarin werd opgeroepen tot het opstellen van meer beschermende WHO-richtlijnen voor elektromagnetische stralingsbronnen, zoals GSM, draadloze telefonie, Wi-Fi, slimme meters en babyfoons. Daarnaast werd aangedrongen op het stimuleren van voorzorgsmaatregelen tegen blootstelling aan elektromagnetische velden en het informeren van het publiek over gezondheidseffecten, in het bijzonder het risico voor kinderen en de foetus. In het appel stelden de wetenschappers, dat talrijke wetenschappelijke studies aantonen dat elektromagnetische velden op niveaus duidelijk onder de nu geldende normen invloed hebben op levende organismen. Deze invloeden zouden onder andere een verhoogd risico op kanker, genetische schade, structurele en functionele veranderingen in het voortplantingssysteem en neurologische aandoeningen omvatten.\nDe WHO beveelt aan dat artsen hun behandeling van EHS richten op symptomenbestrijding samen met een evaluatie van de psychologie van de pati\u00ebnt en de inrichting van zijn of haar werkplek en woning, maar niet op de door de pati\u00ebnt gepercipieerde noodzaak tot vermindering van elektromagnetische straling."}
{"id": "7325", "revid": "264532", "url": "https://nl.wikipedia.org/wiki?curid=7325", "title": "Parthenon", "text": "Het Parthenon (Oudgrieks: \u03a0\u03b1\u03c1\u03b8\u03b5\u03bd\u03ce\u03bd) was de tempel voor Athena Parthenos (de Maagd), die de beschermgodin was van de stad Athene, op de Akropolis van Athene. De tempel vormt het hoogtepunt van de Atheense bouwkunst in de klassieke periode van de 5de eeuw v.Chr. De tempel stond ook symbool voor de hegemonie van Athene, nadat het zich had hersteld van de verliezen tijdens de Perzische Oorlogen.\nGeschiedenis.\nBouw.\nHet Parthenon werd gebouwd naast de plaats waar de Oude Athenatempel had gestaan, die gewijd was aan Athena Polias en stamde uit ca. 570 v.Chr. Na de overwinning van de Atheners op de Perzen in de Slag bij Marathon in 490 v.Chr. waren de Atheners al aan de bouw van een nieuwe tempel naast deze Oude Athenatempel begonnen. Maar in 480 v.Chr. werd zowel de Oude Athenatempel als de nieuw begonnen Athenatempel (ook wel proto-Parthenon genoemd) door de Perzen verwoest.\nNadat de kas van de Delische Bond in 454 v.Chr. naar Athene was overgebracht, overreedde Pericles de volksvergadering het geld te gebruiken voor een monumentale herbouw van de Akropolis. De bouw van het Parthenon was daarvan het begin. In 447 v.Chr. begon de bouw. Het bouwkundig ontwerp was van de architecten Ictinus en Kallikrates, de algehele supervisie en het ontwerp van de sculptuur was in handen van de beeldhouwer Phidias. De tempel werd ingewijd in 437 v.Chr., al werd er daarna nog vijf jaar aan de frontonsculpturen gewerkt.\nLatere geschiedenis.\nHet Parthenon onderging heiligschennis door Demetrius Poliorcetes. De Atheners boden hem als dank voor zijn inname van de stad in 307 v.Chr. het achtervertrek van het Parthenon aan, waar hij zich vervolgens vestigde met zijn gevolg van prostituees (Plutarchus, \"Leven van Demetrius\", 23-24).\nIn de 6e eeuw werd het gebouw een kerk voor de heilige Sophia. Een klokkentoren werd toegevoegd op de zuidwesthoek. In de middeleeuwen werd het een Orthodoxe kerk ter ere van Maria. Na de Turkse verovering van Athene in 1460 werd het een moskee, waarbij de klokkentoren werd omgevormd in een minaret.\nBelangrijk was het bezoek van de Franse ambassadeur markies Charles Olier de Nointel in 1674, omdat hij de schilder Carrey in zijn gevolg had. Deze maakte in opdracht van Nointel tekeningen van het Parthenon die van onschatbare waarde zijn, omdat ze het gebouw weergeven v\u00f3\u00f3r zijn verwoesting.\nTijdens het beleg van de Akropolis door de Venetianen onder leiding van Francesco Morosini werd het Parthenon op 26 september 1687 geraakt door een voltreffer. De Turken hadden er hun munitie geconcentreerd, hopend dat de christenen het monument niet zouden aanvallen. Via een ontsnapte kregen de Venetianen lucht van de munitie in de tempel van Athena. Morosini gaf zijn mortiermeester Antonio Mutoni opdracht om het vuur vol op het Parthenon te richten. Na drie dagen slaagde zijn brigade erin een bom door een venster onder het fries naar binnen te schieten. De daarop volgende explosie en een twee dagen durende brand verwoestte het dak, de cella en het middenstuk. Acht zuilen aan de noordkant en zes aan de zuidkant stortten in. Na de verovering van de Akropolis probeerde Morosini de beeldengalerij van het westelijke fronton te verwijderen om naar Veneti\u00eb te verschepen, maar het resultaat was dat de hele groep uit elkaar viel en verloren ging.\nThomas Bruce, Lord Elgin, die van 1799 tot en met 1803 ambassadeur van Groot-Brittanni\u00eb bij het Ottomaanse Rijk was, verzamelde met instemming van de Ottomaanse machthebbers beeldhouwwerken op de Akropolis en liet ze in 1802-1804 naar Groot-Brittanni\u00eb overbrengen. In 1816 verkocht hij wegens geldgebrek zijn \u2018Elgin marbles\u2019 aan het British Museum. Daar zijn nu de meeste metopen en frontonsculpturen van het Parthenon te zien, ondanks grote druk van de Griekse regering om ze terug te geven.\nGebouw.\nHet Parthenon is een Dorische tempel, al zijn er ook enkele Ionische elementen (de vier zuilen in de Opisthodomos) en heeft het aan voor- en achterzijde acht zuilen in plaats van de gebruikelijke zes. De tempel is een zogenaamde peripteros, dat wil zeggen dat hij aan alle kanten door zuilen omgeven is. Het gebouw was geheel gemaakt van wit pentelisch marmer, afgezien van het dak dat van hout was, bedekt met pentelisch-marmeren dakpannen.\nDe tempel staat op een basis die al was aangelegd voor de Athenatempel waaraan ca. 490 v. Chr. was begonnen. Het terras werd iets uitgebreid aan de noord- en westkant. Om de tempel ook aan de westkant (dat wil zeggen de achterkant) makkelijk bereikbaar te maken werd aan die kant van het terras een brede trap aangelegd. Het stylobaat meet 69,51 \u00d7 30,86\u00a0m. Voor een beter optisch effect werd het in het midden iets verhoogd: ca. 11\u00a0cm aan de lange kanten en ca. 6\u00a0cm aan de voor- en achterkant.\nDe verhouding van de zuilen van de buitenste colonnade is 8 \u00d7 17 en deze telt in totaal 46 zuilen. De zuilen hebben een diameter aan de voet van 1,9\u00a0m, zijn opgebouwd uit tien \u00e0 twaalf zuiltrommels en zijn ca. 10,4\u00a0m hoog. De zuilen zijn met een aantal slimme verfijndheden opgesteld voor een optimaal optisch effect. Ze hebben een lichte curve (een zogenaamde entasis): op ongeveer een derde van hun hoogte zijn ze 2\u00a0cm dikker. De zuilen hellen ook iets naar binnen, en de hoekzuilen hellen zowel vanaf de lange als vanaf de korte kant van de tempel iets naar binnen. Ter compensatie zijn ze 2,5% breder.\nDe cella was gemaakt van fijn-bewerkte blokken, die zonder gebruik van cement met metalen klampen met elkaar werden verbonden. Aan de voorkant was een ondiepe pronaos met zes zuilen en ook aan de achterzijde van de cella stonden zes zuilen. De cella zelf was in twee ruimtes verdeeld: de eigenlijke cella waar het godenbeeld stond, en een kleiner achtervertrek (opisthodomos) dat vanaf de westkant (de achterkant) toegankelijk was. In de cella stond het door Phidias gemaakte ca. 12\u00a0m hoge, chryselefantiene godenbeeld van Athena Parthenos. Het beeld was omgeven door een twee verdiepingen tellende zuilenrij langs drie kanten van het vertrek. Het achtervertrek aan de westkant had vier Ionische zuilen die het dak ondersteunden. Hier bevond zich, zoals we uit een inscriptie weten, vanaf 439 v.Chr. de schatkist van de stad.\nBeeldhouwwerk.\nBuitenzijde.\nHet Parthenon had 92 metopen van gemiddeld 1,2\u00a0m hoog en 1,25\u00a0m breed. Aan de voorkant (de oostkant) was er een Titanomachie, een strijd tussen goden en titanen op afgebeeld, aan de westkant een Amazonomachie, een strijd tussen Grieken en Amazonen, aan de noordkant taferelen uit de Trojaanse oorlog, en aan de zuidkant een Centauromachie, een strijd tussen Lapithen en centauren. Met deze mythische gevechtstaferelen verbeeldden de Atheners de overwinning op de Perzen.\nAan de binnenkant van de colonnade was de architraaf rond de buitenkant van de cella versierd met een doorlopend fries van 160\u00a0m lang en 1\u00a0m hoog. Hierop was de processie tijdens de jaarlijkse Panathenae\u00ebn afgebeeld waarin de arrephoren het nieuwe gewaad voor Athena dat zij hadden geweven, naar de godin brachten.\nOp de twee frontons waren momenten uit het leven van Athena afgebeeld. Op het oostelijke fronton was de geboorte van Athena uit het hoofd van haar vader Zeus in aanwezigheid van de andere Olympische goden te zien. Hiervan zijn een liggende Dionysos en een paardenhoofd bewaard. Op het westelijke fronton was de strijd te zien tussen Poseidon en Athena om het bezit van Attica. Hiervan is een groep van Cecrops met zijn dochters bewaard.\nAl het beeldhouwwerk was oorspronkelijk beschilderd met rode, blauwe en gele verfstoffen.\nCella.\nHet cultusbeeld van Athena Parthenos in de cella was een werk van de beeldhouwer Phidias. Dit chryselefantiene godenbeeld (gemaakt uit goud en ivoor) was ca. 12\u00a0m hoog. We weten hoe het eruit heeft gezien door beschrijvingen van onder anderen Pausanias en door de kleinere kopie\u00ebn die ervan werden gemaakt, zoals de \u2018Athena van Barbakeion\u2019 in het Nationaal Archeologisch Museum van Athene. De godin was staand afgebeeld in volle wapenrusting terwijl ze Nik\u00e8 (de overwinning) aan de Atheners gaf. Haar gewaden en armen waren bekleed met goud, afkomstig van het imperiale tribuut dat door Athene was verkregen. Het ging om afneembare stukken die dienden als financi\u00eble reserve en waarvan het gewicht zorgvuldig was opgetekend in een bronzen st\u00e8le naast het beeld. Op kleiner formaat maar volgens gelijkaardige principes, stonden in de cella ook de \"Nikai\": beelden van de overwinningsgodin Nik\u00e8. Naar het einde van de Tweede Peloponnesische Oorlog werden zeven van de acht \"Nikai\" ontdaan van hun goud ten behoeve van muntslag.\nRestauratie.\nIn 1975 is de Griekse regering begonnen met een gezamenlijke inspanning om het Parthenon en andere structuren op de Akropolis te herstellen. Na enige vertraging werd in 1983 een Comit\u00e9 voor de instandhouding van de Akropolismonumenten opgericht. Het project kreeg later ook financiering en technische bijstand van de Europese Unie. Een archeologische commissie heeft elk artefact op de site vervolgens grondig gedocumenteerd en architecten hebben ondersteund met computermodellen de oorspronkelijke locatie bepaald. Bijzonder belangrijke en fragiele sculpturen werden overgebracht naar het Akropolismuseum. Een kraan werd ge\u00efnstalleerd voor het verplaatsen van marmeren blokken. De kraan is ontworpen om weg te kunnen klappen onder de daklijn wanneer deze niet in gebruik is. In sommige gevallen werd eerdere onjuist uitgevoerde reconstructie ontmanteld. Vervolgens werd gestart met een zorgvuldig proces van restauratie. Oorspronkelijk werden de verschillende blokken bij elkaar gehouden door langwerpige ijzeren H-pinnen, die geheel bedekt zijn met lood dat het ijzer beschermt tegen corrosie. Stabiliserende pennen die in de 19e eeuw zijn toegevoegd, waren niet gecoat en daardoor gecorrodeerd. Aangezien roest uitzet, heeft deze meer schade veroorzaakt, door het scheuren van het marmer. Voor alle nieuwe metaalverbindingen wordt gebruikgemaakt van titanium, een sterk, licht en corrosiebestendig materiaal.\nHet Parthenon wordt niet hersteld tot een pre-1687 toestand, maar de schade veroorzaakt door de explosie wordt zo veel mogelijk hersteld. Nieuw pentelisch marmer wordt gebruikt uit de originele steengroeve. Uiteindelijk zullen alle belangrijke stukken marmer op hun oorspronkelijke plaats in de structuur worden geplaatst, waar nodig aangevuld met moderne materialen."}
{"id": "7328", "revid": "905708", "url": "https://nl.wikipedia.org/wiki?curid=7328", "title": "480 v.Chr.", "text": "Het jaar 480 v.Chr. is een jaartal volgens de christelijke jaartelling. "}
{"id": "7329", "revid": "147337", "url": "https://nl.wikipedia.org/wiki?curid=7329", "title": "432 v.Chr.", "text": "Het jaar 432 v.Chr. is een jaartal volgens de christelijke jaartelling."}
{"id": "7330", "revid": "139751", "url": "https://nl.wikipedia.org/wiki?curid=7330", "title": "Kary Mullis", "text": "Kary Banks Mullis (Lenoir (North Carolina), 28 december 1944 \u2013 Newport Beach, 7 augustus 2019) was een Amerikaans biochemicus. In 1993 won hij samen met Michael Smith de Nobelprijs voor Scheikunde voor zijn ontdekking van de polymerasekettingreactie.\nBiografie.\nMullis werd geboren in Lenoir als zoon van Cecil Banks Mullis en Bernice Alberta Barker. Hij studeerde scheikunde aan het Georgia Institute of Technology (bachelor in 1966) en biochemie aan de Universiteit van Californi\u00eb - Berkeley alwaar hij in 1972 promoveerde. Na een aantal postdoc-studie en diverse baantjes kwam hij in dienst van het biotechnologische bedrijf Cetus Corporation in Emeryville, Californi\u00eb.\nHij is de bedenker (in 1983) van de polymerasekettingreactie (PCR, \"Polymerase Chain Reaction\"), een biochemische procedure waarmee het mogelijk werd om stukjes DNA razendsnel en in principe onbeperkt te vermenigvuldigen. Dit opende de weg naar vele toepassingen van de genetische technologie omdat het nu mogelijk was van minieme hoeveelheden DNA voldoende kopie\u00ebn te maken om er tests op te doen of ze als reagens te gebruiken. Belangrijke toepassingen hiervan zijn de genetische vingerafdruk, ziekteverwekkers vinden in voedsel en bij forensisch onderzoek.\nIn 1985 diende Cetus voor de techniek een octrooiaanvraag in die in 1987 werd toegekend. Het octrooi was niet onomstreden en er volgden diverse rechtszaken, zelfs nog nadat in 2005 het octrooi was verlopen. Zelf werd Mullis niet rijk van deze uitvinding. Van Cetus ontving Mullis slechts een premie van 10.000 dollar, terwijl Cetus de PCR-techniek voor 330 miljoen dollar verkocht aan Hoffmann-La Roche.\nNaast deze ontdekking, geniaal in zijn eenvoud, waarvoor hij in 1993 de Nobelprijs voor Scheikunde won, is Mullis ook in het nieuws gekomen door een aantal idee\u00ebn die verder door vrijwel geen van zijn vakgenoten en andere collega-wetenschappers werden gedeeld, zoals dat hiv niet de oorzaak zou zijn van aids. Ook betwistte hij openlijk de wetenschappelijke argumenten dat chloorfluorkoolstofverbindingen de ozonlaag dunner maken en dat industri\u00eble verbrandingsgassen verantwoordelijk zouden zijn voor de opwarming van het klimaat.\nMullis ontving de Japanprijs in 1993.\nLiteratuur.\nAutobiografie: \"Dancing Naked in the Mind Field,\" Pantheon Books, 1998."}
{"id": "7331", "revid": "210472", "url": "https://nl.wikipedia.org/wiki?curid=7331", "title": "Nobelprijs voor de scheikunde", "text": ""}
{"id": "7332", "revid": "888401", "url": "https://nl.wikipedia.org/wiki?curid=7332", "title": "R\u00f6ntgenstraling", "text": "R\u00f6ntgenstraling (vroeger, en in sommige talen nog steeds, x-stralen), vernoemd naar de ontdekker ervan, de Duitse Wilhelm R\u00f6ntgen, is elektromagnetische straling, in het elektromagnetisch spectrum liggend tussen ultraviolet licht en gammastraling. De golflengtebegrenzing is enigszins willekeurig. De bovengrens van de golflengte (ondergrens van de energie) legt men vaak bij ongeveer 10 nm, grotere golflengtes vallen in het ultraviolette deel van het spectrum. De ondergrens van de golflengte valt zo rond de 1 pm (0,001 nm). Bij kleinere golflengte (hogere energie) spreekt men dan van gammastraling.\nIn de praktijk wordt het onderscheid met gammastraling echter meestal gemaakt op grond van de wijze waarop de straling wordt opgewekt. R\u00f6ntgenstraling ontstaat dan onder meer bij de interactie van hoogenergetische deeltjes (bijvoorbeeld elektronen) met materie, zonder dat daarbij kernreacties plaatsvinden. Worden de fotonen daarentegen opgewekt door een kernreactie dan spreekt men doorgaans van gammastraling.\nVoor het opwekken van relatief intense bundels zijn ruwweg twee mechanismen:\nVaak treden beide mechanismen op, en ontstaat er een combinatie van een continu spectrum met een lijnspectrum. Dit is bijvoorbeeld het geval in de traditionele r\u00f6ntgenbuis, waarin een elektronenbundel invalt op een metalen trefplaat.\nDaarnaast kan ook r\u00f6ntgenstraling ontstaan bij het invallen van hoogenergetische fotonen (r\u00f6ntgen- of gammastraling) op materie (r\u00f6ntgenfluorescentie). De zo ontstane 'secundaire' r\u00f6ntgenstraling kan bijvoorbeeld worden gebruik voor karakterisering van het materiaal.\nOok bij elektronenvangst spreekt men meestal van r\u00f6ntgenstraling, ook al is hier wel sprake van transmutatie.\nR\u00f6ntgenstraling wordt evenals ultraviolette straling door de aardatmosfeer tegengehouden, zodat de r\u00f6ntgenstraling van de zon ons niet bereikt. R\u00f6ntgenstraling is een vorm van ioniserende straling en kan in stoffen waar hij op valt chemische reacties teweegbrengen. Als de bestraalde stof levend weefsel is, kan dit leiden tot stralingsschade aan het DNA, en dus tot mutaties, en eventueel tot kanker. Onnodige blootstelling aan r\u00f6ntgenstraling, of enige andere vorm van ioniserende straling, dient dus vermeden te worden.\nR\u00f6ntgenstraling is een belangrijk fenomeen binnen de materialenkarakterisering, omdat de elementen in een materiaal, met ieder een eigen specifieke emissie-stralingsenergie (golflengte), ermee in kaart kunnen worden gebracht.\nBronnen.\nMechanismen.\nR\u00f6ntgenstraling kan ontstaan op meerdere manieren. Inclusief de hierboven al genoemde manieren zijn dat:\nKunstmatige bronnen.\nR\u00f6ntgenstraling wordt meestal in een r\u00f6ntgenbuis opgewekt als remstraling. Deze ontstaat wanneer versnelde elektronen op een doel (\"target\", trefvlak in de figuur) botsen, meestal van wolfraam of een ander hard materiaal zoals molybdeen met een hoog smeltpunt (boven 2000\u00b0C). Een elektrisch veld wordt opgewekt in vacu\u00fcm door een elektrische spanning (versnelspanning, anodespanning) aan te leggen tussen een kathode K en een anode A. Wanneer hierbij de kathode K opgewarmd wordt, bijvoorbeeld met een gloeispiraal onder gloeispanning, worden elektronen vrijgemaakt. Deze negatief geladen elektronen worden versneld op weg van de negatieve kathode naar de positieve anode. De maximale energie van de r\u00f6ntgenstraling die ontstaat bij de botsing op het doel is evenredig met de aangelegde elektrische spanning die in kilo-elektronvolt wordt uitgedrukt. De intensiteit hangt af van de elektrische stroom die gaat lopen. Deze wordt uitgedrukt in mA (milliamp\u00e8re). Bij het opwekken van intense stralingsbundels wordt het doel erg warm. Daarom hebben r\u00f6ntgenbuizen koelvoorzieningen (bijvoorbeeld waterkoeling en/of een snel ronddraaiend doelmateriaal (\"rotating-anode\")).\nNaast de remstraling die een continue verdeling van golflengten heeft (\"witte\" straling), wordt er ook karakteristieke straling (lijnemissie) vrijgemaakt in het doel. Dat komt doordat elektronen uit de binnenste schil van de atomen in het materiaal losgeslagen worden. Het ontstane gat in de schil wordt opgevuld door elektronen uit schillen met hogere energie. Hierbij zenden de laatste elektronen fotonen uit met een scherp bepaalde energie, en dus golflengte. Deze is karakteristiek voor het chemische element waar het doel van is gemaakt.\nEen andere en veel intensere bron voor r\u00f6ntgenstraling is de synchrotron. Synchrotronstraling is straling met een veel breder golflengte spectrum dan alleen het r\u00f6ntgengebied. Deze bron wordt in toenemende mate gebruikt in wetenschappelijke toepassingen.\nMet behulp van een monochromator is het mogelijk de straling te beperken tot een nauw golflengtebereik. Bij traditionele r\u00f6ntgenbuizen stelt men de monochromator meestal in op de sterkste specifieke lijn van het gebruikte anodemateriaal. Zo is de K\u03b11 lijn van koper (\u03bb = 154,06 pm (picometer), energie 8,05 keV) een veel gebruikte golflengte. Bij synchrotronstraling heeft men veel meer keuze omdat vrijwel het gehele spectrum beschikbaar is.\nNatuurlijke bronnen.\nOp aarde zijn natuurlijke bronnen van r\u00f6ntgenstraling schaars. Er is een aantal radioactieve isotopen dat straling in het r\u00f6ntgengebied uitzendt. Wetenschappers van de Universiteit van Florida hebben ontdekt, dat bij het ontstaan van onweer niet alleen zichtbaar licht ontstaat, maar ook r\u00f6ntgen- en gammastraling.\nIn het heelal is dat een andere zaak. De zon en andere sterren zenden door hun hitte van miljoenen graden Celsius in hun corona r\u00f6ntgenstraling uit. Rond zwarte gaten wordt invallende materie ook verhit, wat tot r\u00f6ntgenemissie leidt, bijvoorbeeld bij de r\u00f6ntgenbron Cygnus X-1. De r\u00f6ntgenastronomie legt zich toe op het meten en bestuderen van deze straling.\nEigenschappen.\nR\u00f6ntgenstraling heeft verschillende effecten:\nR\u00f6ntgenstraling heeft als andere elektromagnetische straling eigenschappen als\nToepassingen.\nHet aantal toepassingen van r\u00f6ntgenstraling is groot en neemt nog steeds toe, vooral in de wetenschap.\nMedisch.\nR\u00f6ntgenstraling heeft belangrijke toepassingen in de geneeskunde, waarbij het medische nut voor de pati\u00ebnt meestal ruimschoots opweegt tegen het geringe risico van stralingsschade. Beeldvorming ontstaat doordat de straling afhankelijk van de energie door de meeste zachte weefsels wordt doorgelaten, maar door vooral harder calciumhoudend weefsel wordt tegengehouden. Zo houdt bijvoorbeeld bot veel straling tegen maar kraakbeen veel minder tot geen. Sinds meer dan een eeuw kan daarom het skelet makkelijk met r\u00f6ntgenstraling worden afgebeeld.\nToepassingen in de geneeskunde zijn:\nOok in de tandheelkunde worden r\u00f6ntgenfoto's gemaakt.\nGewone, lichtgevoelige film is ook gevoelig voor r\u00f6ntgenstraling, zelfs als de verpakking er nog omheen zit. Kort na de ontdekking in 1895 werd r\u00f6ntgenstraling daarom veel gebruikt als een soort kermisattractie, waarbij men de botten van de hand kon laten afbeelden. Verduistering was dan niet nodig. Ook is r\u00f6ntgenstraling wel in schoenenwinkels gebruikt om na te gaan of schoenen de juiste maat hadden. In ziekenhuizen werd r\u00f6ntgenstraling zelfs wel gebruikt in plaats van scheren om haar bij pati\u00ebnten te verwijderen. Pas veel later werd in brede kring duidelijk dat r\u00f6ntgenstraling ook schadelijk is, vooral bij blootstelling aan grote intensiteiten of gedurende lange tijd. In de Verenigde Staten bleek in 2007 dat veelvuldige toepassing van CT-scans een paar procent bijdroeg aan het veroorzaken van kanker.\nWetenschap.\nR\u00f6ntgenstraling vindt toepassing in een aantal belangrijke wetenschappelijke materiaalkarakteriserings-technieken, zoals:\nFluorescentie \u2013 in een rasterelektronenmicroscoop of daarbuiten \u2013 geeft informatie over de elementsamenstelling van het doelwitmateriaal, waardoor dat kan worden gekarakteriseerd. Met diffractie (EBSD) daarentegen kan de kristalstructuur van het materiaal worden achterhaald. EXAFS wordt gebruikt om de (ruimtelijke) structuur van de onmiddellijke omgeving van een absorberend atoom te onderzoeken. NEXAFS is een gevoelige techniek om de elektronenstructuur van het absorberende atoom en zijn bindingen te bepalen.\nTechniek.\nOok in de techniek vinden r\u00f6ntgenstralen veelvuldig toepassing, bijvoorbeeld voor het controleren van lasnaden op fouten. Een nieuwe ontwikkeling is digitale radiografie. Voordeel is dat er ongeveer 10% van de straling nodig is in vergelijking met eerdere technieken. Ook kan het beeld met de pc bewerkt worden.\nNog een ander voordeel van deze techniek is dat het minder belastend is voor het milieu, want er zijn geen chemische processen nodig om foto's te ontwikkelen. Nadeel is dat de opnameplaat niet in elke vorm te buigen is, zoals bij film.\nVoorkoming van misdrijven.\nDoorlichten is ook in het voorkomen van misdaad en terrorisme een veel gebruikte techniek. Vrijwel alle bagage van passagiers in de luchtvaart wordt doorgelicht. Ook bij het bezoeken van gevoelige locaties of evenementen worden tassen en koffers vaak doorgelicht."}
{"id": "7333", "revid": "380516", "url": "https://nl.wikipedia.org/wiki?curid=7333", "title": "Aardatmosfeer", "text": "De aardatmosfeer of dampkring is de atmosfeer om de aarde.\nDe atmosfeer bestaat uit een mengsel van gassen, dat door de zwaartekracht aan de aarde is gebonden en deelneemt aan de aardrotatie. De atmosfeer is van essentieel belang voor het leven op aarde; zonder atmosfeer zou het leven op aarde niet mogelijk zijn. De atmosfeer tempert het zonlicht en beschermt (samen met het aardmagnetisch veld) het leven tegen schadelijke straling, zoals gammastraling en ultraviolette straling. In de atmosfeer speelt zich ook het weer af dat, samen met de zeestromen, de energiebalans van het systeem aarde in stand houdt.\nSamenstelling.\nDe aardatmosfeer bestaat uit een mengsel van verschillende gassen. De volumeverhoudingen van die gassen in de onderste lagen van de atmosfeer zijn, tot op ongeveer hoogte, en op het aandeel van waterdamp na, vrijwel constant. Toen de aarde nog maar net bestond was het aandeel koolstofdioxide in de atmosfeer veel hoger dan nu. Dit kwam onder andere door de uitstoot van dit gas uit vulkanen. Na het verschijnen van fotosynthetiserende organismen werd het aandeel koolstofdioxide veel lager en het percentage zuurstof navenant hoger. Dit maakte meercellig leven mogelijk, omdat voor vrijwel alle soorten meercellige organismen atmosferische dizuurstof een essenti\u00eble levensvoorwaarde is, ten behoeve van de celademhaling. Het zuurstofgehalte in het ecosysteem aarde wordt op peil gehouden door de landplanten en in de oceanen door de algen. Landplanten en algen hebben in de zuurstofproductie een ongeveer even groot aandeel. De eigenschappen en chemische samenstelling van de aardatmosfeer zijn onderwerp van de atmosfeerchemie.\nWater.\nHet gehalte aan water in de aardatmosfeer is sterk wisselend. Het komt voor als gas in de vorm van waterdamp, als vloeistof (condens) in de vorm van mist, terwijl wolken (condens of ijskristallen) en neerslag (regen, sneeuw, hagel) als vloeibaar of als vast water kunnen voorkomen. Water heeft een grote invloed op de energiebalans in de atmosfeer en speelt, naast kooldioxide en methaan, een rol bij het broeikaseffect, dat warmte vasthoudt. Water en waterdamp spelen, middels verdamping en condensatie, tevens een belangrijke rol bij het warmtetransport tussen verschillende luchtlagen, en door luchtstromingen bij het warmtetransport van warmere delen op aarde naar koelere streken. Bijna alle waterdamp, water en ijs in de dampkring bevindt zich in de troposfeer.\nKoolstofdioxide.\nVan 1959 tot 2016 is de hoeveelheid koolstofdioxide (CO2) met 26% toegenomen, van 316 ppm tot 404 ppm. Het volumepercentage van CO2 is daarmee met 0,0088%-punt gestegen tot 0,0404%. \nHet massa-aandeel van koolstofdioxide in de atmosfeer is circa 0,1%. Dat is hoger dan het volume-aandeel, omdat de molecuulmassa van CO2 hoger is (ongeveer 44 gram/mol) dan die van distikstof (N2: ongeveer 28 gram/mol) en dizuurstof (O2: ongeveer 32 gram/mol).\nSporenstoffen.\nEen klein deel van de atmosfeer bestaat uit vaste sporenstoffen of aerosol. In de troposfeer zijn deze voornamelijk afkomstig van het aardoppervlak. Dit kan vulkaanas zijn, maar ook zand en stof dat door de wind uit droge gebieden over zeer grote afstanden over zee kan worden gevoerd. Zo is zand uit de Sahara aangetroffen tot boven de Antillen, de Britse eilanden, Nederland en Scandinavi\u00eb, en is stof uit de Australische woestijn aangetroffen boven de Timorzee en de Tasmanzee.\nDoor opwaaiende golven en de daaropvolgende verdamping komen er zoutdeeltjes in de lucht terecht. Daarnaast stralen in de bodem aanwezige uranium en thorium radioactieve deeltjes de atmosfeer in. In minimale hoeveelheden bevindt zich ook meteorieten-stof in de troposfeer. Verder zorgen verkeer, industrie en bosbranden voor veel verontreinigingen in de atmosfeer. Het aantal aerosoldeeltjes varieert sterk, van zo'n 1000 deeltjes per cm\u00b3 boven de oceanen, tot meer dan 100.000 deeltjes per cm\u00b3 boven stedelijke gebieden. Deze deeltjes kunnen optreden als condensatiekern bij de vorming van wolken. Verwijdering van verontreinigingen uit de atmosfeer gebeurt op twee manieren: droog door vegetatie, en nat (80 tot 90% van de filtering) via uitregenen.\nBoven 90 km hoogte verandert de samenstelling van de lucht door fotodissociatie. Hierbij vallen, onder invloed van energierijke ultraviolette straling, moleculen O2 en N2 uiteen in atomen en ionen.\nStromingen.\nDe stromingen in de atmosfeer worden voornamelijk gedreven door warmteverschillen. Astronomische factoren hierbij zijn de verschillen in de hoogte van de zon, de duur van de dag en de afstand van de aarde tot de zon. Door het verschil in hoogte van de zon valt het zonlicht rond de polen op een groter gebied dan rond de evenaar. Daarom is de insolatie, de hoeveelheid licht die op een stukje aardoppervlak invalt, en daarmee de opwarming van het aardoppervlak rond de evenaar veel hoger. Geografische factoren zijn de land-zee-ijs-verdeling, het reli\u00ebf van het aardoppervlak en de hoogte boven zeeniveau. Land warmt sneller op dan water, maar koelt ook sneller af. De zon warmt niet zozeer de atmosfeer op, maar vooral het aardoppervlak. Deze warmt daarna de lucht op. De luchttemperatuur zal dus sterker vari\u00ebren boven land dan boven zee.\nDe warmteverschillen resulteren in een verschil van luchtdruk. De resulterende algemene circulatie, het geheel van atmosferische stromingen tussen lagere en hogere breedten en tussen de oceanen en continenten, verzorgt het warmtetransport over de aarde, waardoor een herverdeling plaatsvindt. In het klassieke model is er sprake van drie circulatiecellen: Hadleycellen, Ferrelcellen en polaire cellen. Deze cellen verschuiven met de seizoenen. Dit model is echter een grote versimpeling gebleken. Hoewel de cellen de meest gebruikelijke windrichting weergeven, zijn luchtstromingen lastig in een eenvoudig model te vangen. Een groot deel van de tijd kan de stroming ook anders zijn.\nLagen.\nDe temperatuur van de atmosfeer varieert met de hoogte. Op basis hiervan wordt vaak een indeling van de atmosfeer in lagen gemaakt. Deze lagen zijn gescheiden door pauzes, die de bovengrens van elke laag vormen. Deze grenzen verlopen over het algemeen niet scherp. De hoogtes zijn niet overal op aarde gelijk en vari\u00ebren ook met de dagelijkse en jaarlijkse gang. Op de polen liggen de grenzen vaak lager dan op de evenaar. De uiterste grens ligt op zo'n 10.000 km.\nDe grenzen tussen deze lagen heten de tropopauze, stratopauze en mesopauze. Daarnaast zijn er in de lagen nog onderverdelingen te maken op basis van bepaalde eigenschappen. Zo is in de stratosfeer de ozonlaag te vinden, terwijl de onderste laag van de magnetosfeer, de ionosfeer, zich in de thermosfeer bevindt en overdag ook in de mesosfeer.\nLuchtdruk en hoogte.\nOp zeeniveau is de luchtdruk gemiddeld zo'n 1013 hPa, maar deze varieert meestal van 940 tot 1060 hPa. De tot 2019 gemeten hoogste waarde bedroeg 1084,4 hPa, gemeten in december 2011 in Tosontsengel in Zavhan (Mongoli\u00eb).\nDe dichtheid en samenstelling van de lucht zijn hierbij de voornaamste factoren. Op zeeniveau is de dichtheid ongeveer 1,3 kg/m\u00b3, maar op 5500 m neemt deze af tot 0,7 kg/m\u00b3 en op 11 km is deze nog slechts 0,4 kg/m\u00b3. De luchtdruk neemt ook af met de hoogte door het kleinere aantal botsende gasmoleculen.\nStandaardatmosfeer.\nIn de werkelijke atmosfeer veranderen luchtdruk, temperatuur en dichtheid voortdurend. Om in onder meer de luchtvaart en de wetenschap toch zaken met elkaar te kunnen vergelijken, is de standaardatmosfeer ingevoerd. Dit is een theoretisch model van de atmosfeer, waarbij de druk, temperatuur en luchtvochtigheid een vaste grootte hebben, afhankelijk van de hoogte boven het aardoppervlak. Daarmee liggen ook grootheden als de viscositeit en de dichtheid vast."}
{"id": "7334", "revid": "62037", "url": "https://nl.wikipedia.org/wiki?curid=7334", "title": "Methaan", "text": "Methaan (CH4) is de eenvoudigste koolwaterstof en behoort tot de groep der alkanen. Het bezit een tetra\u00ebdrische moleculaire geometrie. Het centrale sp3-gehybridiseerde koolstofatoom is volledig verzadigd. Methaan is bij kamertemperatuur en bij atmosferische druk een gas. Het werd in 1778 ontdekt door Alessandro Volta.\nMethaan, ook bekend onder de naam moerasgas, is het voornaamste bestanddeel van aardgas. Aardgas wordt in de natuur aangetroffen in samenhang met aardolie en andere fossiele brandstoffen, en heeft een vergelijkbare geologische oorsprong, ontstaan uit vergane resten organisch materiaal.\nOntstaan en bronnen.\nMethaan kan ontstaan uit verschillende natuurlijke processen (aardkorst, zeebodem, draslanden en venen) of uit antropogene bronnen (fossiele industrie, bio-industrie, vuilnisbelten). Hoewel vrij nauwkeurig gemeten kan worden hoeveel methaan jaarlijks wordt uitgestoten, is het veel moeilijker precies na te gaan welke de bronnen zijn. \nGeologische bronnen.\nDe twee belangrijkste routes voor geologische methaanproductie zijn:\nBiologische bronnen.\nMethaan ontstaat onder andere bij afbraak van organische stoffen door bacteri\u00ebn onder anaerobe (zuurstofloze) omstandigheden. Anaerobe omstandigheden komen veelal in moerasbodems voor. Ook in zuurstofarme grond wordt onder andere door de afbraak van dode plantenwortels methaan gevormd. Ook bij bosbranden kan methaan ontstaan door verhitting van organische stof.\nVeeteelt.\nHerkauwers, maar vooral runderen, leveren met hun boeren en winden een grote bijdrage aan de wereldwijde uitstoot van methaangassen. Juist een hoog aandeel ruwvoer zorgt voor deze methaanproductie in de pens door middel van fermentatie door de bacteri\u00ebn. De veeteelt zou zelfs bijna 40% van de menselijke uitstoot van methaan vertegenwoordigen. Door aanpassingen van de samenstelling van krachtvoer zijn er mogelijkheden om dit te verminderen, alsmede met uitgekiend graslandbeheer. Ook het gericht kruisen van rassen zou helpen. In de omgeving van rundveehouderijen is dan ook een verhoogde concentratie van methaan aanwezig. Er zijn gevallen bekend waarin stallen in brand vlogen door een verhoogde concentratie methaan.\nZeebodem.\nHet grootste deel van de diepere zeebodem is anoxisch omdat zuurstof wordt onttrokken door a\u00ebrobe micro-organismen in de bovenste paar centimeters van het sediment. In de zeebodem produceren methanogenen methaan dat door andere organismen wordt gebruikt, of in gashydraten wordt opgesloten. Deze andere organismen die methaan voor energie gebruiken, staan bekend als methanotrofen (methaaneters), en zijn de belangrijkste reden waarom weinig methaan uit de zeebodem het zeeoppervlak bereikt. \nIndustri\u00eble bronnen.\nMethaanproductie.\nMethaan wordt geproduceerd door hydrogenering van kooldioxide in een Sabatierreactie. Methaan is ook een bijproduct van de hydrogenering van koolmonoxide in het Fischer-Tropsch proces. Voor praktische toepassingen wordt methaangas verkocht in stalen cilinders. \nUit anaerobe vergisting van biologische afvalstoffen wordt methaan gewonnen voor productie van groene stroom of warmtekrachtkoppeling.\nFossiele energiebedrijven.\nBij de productie, verwerking en transport van fossiele energiebronnen (olie, aardgas, steenkool) komt methaangas vrij. En bij de fracking van schaliegas en schalieolie zou de uitstoot nog groter zijn. Het aandeel van de fossiele industrie in de methaanuitstoot zou volgens onderzoek uit 2020 in het verleden sterk onderschat zijn geweest. Met behulp van infraroodcamera's vonden Amerikaanse milieu-onderzoekers methaanlekken in de meeste van de 150 bezochte olie- en gasinstallaties in zeven Europese landen. Het rapport, uit 2021, concludeert dat het niet om toevallige lekken gaat, wellicht te wijten aan het ontbreken van controles en meldplicht.\nChemie.\nMoleculaire structuur.\nEen methaanmolecule bestaat uit een centraal koolstofatoom met daarom vier waterstofatomen, gerangschikt volgens een symmetrische tetra\u00ebder. Deze symmetrie bepaalt in belangrijke mate de eigenschappen van methaan. Zo leidt de symmetrie ertoe dat methaan strikt apolair is, waardoor het gasvormig en weinig reactief is onder standaard omstandigheden.\nDeze symmetrie kan theoretisch worden voorspeld met MO-theorie, en is ook experimenteel aangetoond met onder andere r\u00f6ntgendiffractie en UV/VIS-spectroscopie. Deze ontdekkingen hebben geleid tot de vorming van het hybridisatiemodel. Het koolstofatoom in methaan is sp3-gehybridiseerd. Dientengevolge zijn de koolstof-waterstofbindingen in methaan zeer sterk en verloopt bijvoorbeeld de deprotonering bijzonder moeizaam (de p\"K\"a van methaan ligt namelijk boven de 50).\nReacties.\nMethaan is net als alle alkanen weinig reactief. Eigenlijk reageert het alleen met sterke oxidatoren zoals zuurstof(verbranding) of de halogenen. Een andere belangrijke reactie is stoomreforming.\nVerbrandingsreacties.\nDe verbranding is als volgt: (vormingsenthalpie \u0394fHo = \u2212891 kJ \u00b7 mol\u22121)\nAls er niet genoeg zuurstof is, zal de verbranding onvolledig zijn en ontstaat ook koolstofmonoxide (CO):\nOf ook cokes:\nChloormethaanproductie.\nChloormethanen worden gemaakt door radicalaire reactie met chloorgas:\nStoomreforming.\nMethaan bevat de hoogste H/C verhouding van alle koolwaterstoffen, en daarom wordt methaan vaak gebruikt om waterstof te produceren. Hierbij worden methaan (doorgaans aardgas) en stoom onder verhoogde druk en temperatuur over een metalen katalysator geleid:\nDeze reactie wordt vooral toegepast in het Haber-Boschproces, waarbij grote hoeveelheden waterstof nodig zijn voor de productie van ammoniak, en bij vergassing van biomassa om synthesegas te produceren.\nSynthese.\nMethaan kan worden gevormd uit gemakkelijk afbreekbare organische stoffen, zoals azijnzuur:\nNatriumacetaat kan ook samen met natriumhydroxide methaan vormen:\nMethaan kan ook uit koolstofdioxide en waterstofgas gevormd worden volgens de langzaam verlopende sabatierreactie:\nMethaanhydraat.\nSedimenten op de oceaanbodems en in permafrostgebieden aan de onderzijde van de bevroren bodemlaag bevatten heel grote methaanvoorraden: methaan dat onder hoge druk een clatraat of insluitverbinding vormt met water (ijs), methaanhydraat of methaanijs, waarin methaan als gashydraat in vaste vorm aanwezig is. Soms ontsnapt een deel van dit methaan in gasvorm naar de oppervlakte. De methaanclatraten zouden, vanwege de grote omvang van de voorraden, potentieel een belangrijke energiebron kunnen vormen, maar de winning ervan op de bodem van de oceaan is met de huidige stand der techniek nog zeer moeilijk.\nKlimaat.\nAtmosferisch methaan is schadelijk voor het klimaat, omdat het bijdraagt aan het versterkte broeikaseffect. Het is als broeikasgas ongeveer 25 keer zo sterk als koolstofdioxide. Sinds 1750 is de hoeveelheid methaan in de lucht meer dan verdubbeld, waarbij sedert 2010 waarden van meer dan 1.800 ppb (1,85 ppm) worden gemeten. De stijging is voornamelijk te wijten aan de landbouw en het gebruik van fossiele brandstoffen. Methaan heeft 0,5\u00b0C bijgedragen aan de netto opwarming van de aarde van 1,1\u00b0C sinds het pre-industri\u00eble tijdperk. De levensduur van methaan in de atmosfeer is om en nabij de tien jaar. Hierdoor heeft vermindering van uitstoot al relatief snel effect.\nEr wordt gevreesd dat stijging van de temperatuur op aarde zal leiden tot het ontdooien van de permafrost. Dit zou kunnen leiden tot het vrijkomen van grote hoeveelheden methaan en een verdere toename van het broeikaseffect. Amerikaanse onderzoekers van NOAA stelden tot hun verrassing een sterke toename vast van door bevers gemaakte poelen in de periode 2000-2020 in de toendra van Alaska. Kennelijk was de beverpopulatie door de opwarming van de Aarde in noordelijke richting opgeschoven. De ophoping van water in de vele poelen heeft er echter sterk bijgedragen tot de dooi van de permafrost. Russische onderzoekers waren in 2021 bijzonder verontrust door zeer omvangrijke \u201cgasbellen\u201d van methaan in Siberi\u00eb, ongetwijfeld het gevolg van de dooi van de permafrost: \nTijdens de klimaatconferentie in Glasgow in 2021 hebben meer dan 100 landen niet-bindende afspraken gemaakt, in de zogenoemde Global Methane Pledge, om de mondiale uitstoot van methaan terug te dringen met 30 procent in 2030 ten opzichte van 2020.\nVolgens de Global Methane Tracker, een rapport dat het Internationaal Energieagentschap uitbrengt over de industri\u00eble uitstoot van methaan, was de energiesector in 2022 verantwoordelijk voor 135 miljoen ton aan methaanemissies in de atmosfeer, slechts een beetje minder dan de recorduitstoot van 2019. De energiesector neemt ongeveer 40 % van de methaanuitstoot voor zijn rekening en bekleedt daarmee, wat de menselijke activiteit op aarde betreft, de tweede plaats na de landbouw. De ontginning en verwerking van steenkool, olie en aardgas zorgt telkens voor ongeveer 40 miljoen ton uitstoot terwijl bijna 5 miljoen ton afkomstig is van lekkende infrastructuur. Ongeveer 10 miljoen ton uitstoot wordt veroorzaakt door de onvolledige verbranding van biomassa, gebruikt voor verwarming en koken.\nToch zijn er volgens het Energieagentschap enorme, onbenutte, kansen om deze uitstoot te reduceren. Zowat 70 % van de industri\u00eble emissies zou kunnen worden teruggedrongen met bestaande technologie\u00ebn. In de olie- en gassector kunnen de emissies met 70 % omlaag als vertrouwde en welbekende maatregelen zoals lekopsporing en reparaties worden toegepast en lekkende apparatuur wordt ge\u00fcpgraded. Ook in de steenkoolsector kan meer dan de helft van de uitstoot worden opgevangen, eventueel ook door affakkeling of oxidatie wanneer recuperatie van energie niet mogelijk is. Ook door te zorgen voor wereldwijde toegang tot propere kookapparaten en moderne verwarming kunnen emissies ten gevolge van onvolledige verbranding worden aangepakt, hetgeen gunstige effecten zou hebben op de menselijke gezondheid."}
{"id": "7335", "revid": "68271486", "url": "https://nl.wikipedia.org/wiki?curid=7335", "title": "Koolwaterstof", "text": "Koolwaterstoffen zijn organische verbindingen van uitsluitend waterstof (H) en koolstof (C). Heel veel polymeren zijn koolwaterstoffen. De eenvoudigste koolwaterstoffen zijn de alkanen. Een alkaan is een verzadigde koolwaterstof, dat wil zeggen dat het de maximale hoeveelheid waterstofatomen (H) heeft opgenomen.\nAlgemeen geldt voor koolwaterstoffen: hoe langer de koolstofketens, hoe zwaarder het molecuul, en hoe hoger het kookpunt. De lichtste alkanen zijn gassen bij kamertemperatuur. Paraffine is een koolwaterstof met zulke grote moleculen dat het bij kamertemperatuur een vaste stof vormt.\nHerkomst en raffinage.\nAl deze verbindingen worden gewonnen uit aardgas en aardolie. Raffinage is het door destillatie verkrijgen van fracties uit dit 'ruwe' (onbewerkte) mengsel van verschillende koolwaterstoffen. Kraken is het door verhitting, zonder toetreding van lucht (zuurstof), laten ontleden van olieproducten, waardoor verbindingen ontstaan met minder koolstofatomen (en met een of meer dubbele bindingen). Bitumina blijven over als eindproduct van aardolieraffinage; ze vormen de zwaarste fracties (met de langste koolstofketens) van aardolie en hebben een zeer hoog smelt- en kooktraject.\nKoolwaterstoffen kan men ook synthetisch produceren uitgaande van koolstofmonoxide en waterstof; op dergelijke wijze verkregen koolwaterstoffen noemt men Fischer-Tropschbrandstoffen.\nNaast koolwaterstoffen van minerale oorsprong is het ook mogelijk om een aantal belangrijke koolwaterstofverbindingen te maken uit biologische, plantaardige en dierlijke, olien en vetten. De oleochemie is de wetenschap die dit beschrijft.\nToepassing.\nAl duizenden jaren heeft de mensheid geprofiteerd van het gebruik van koolwaterstoffen in een breed scala van toepassingen.\n. De belangrijkste hedendaagse toepssingen zijn:\nSoorten.\nVerzadigde koolwaterstoffen.\nDe eenvoudigste koolwaterstoffen bevatten alleen lineaire koolstof-koolstofbindingen, zonder ringen. Dit zijn de zogenaamde alkanen of alifatische koolwaterstoffen. De algemene formule voor alkanen is C\"n\"H2\"n\"+2. Deze verbindingen heten \"verzadigd\", omdat er geen dubbele bindingen in voorkomen. Het koolwaterstofmolecuul is als het ware \"verzadigd\" met waterstof.\nDe eenvoudigste alkanen zijn:\nNa de eerste tien bekendste alkanen zijn er ook nog tien minder bekende alkanen:\nDeze eerste vier genoemde koolwaterstoffen zijn gasvormig bij kamertemperatuur (uiteraard onder de voorwaarde dat er atmosferische druk heerst).\nVerzadigde waterstoffen kunnen ontstaan als Onverzadigde koolwaterstoffen met waterstof reageren.\nOnverzadigde koolwaterstoffen.\nOnverzadigde koolwaterstoffen bevatten minder waterstof. De oudste naam voor deze groep verbindingen is \"olefinen\", wat betekent \"olie-vormend\".\nDe volgende soorten onverzadigde koolwaterstoffen kunnen worden onderscheiden:\nAromatische koolwaterstoffen.\nEen koolwaterstof met \u00e9\u00e9n of meer benzeenringen is een aromatische koolwaterstof. Furaan en thiofeen zijn aromatische verbindingen. De aromatische koolwaterstoffen maken deel uit van de groep van aromatische verbindingen of \"aromaten\". De belangrijkste, meest toegepaste aromatische koolwaterstoffen zijn benzeen en zijn derivaten, zoals tolueen, ethylbenzeen, xyleen of fenol (hydroxybenzeen). Stoffen met meerdere aaneengeschakelde aromatische systemen heten polycyclische aromatische koolwaterstoffen (pak). Binnen een aromatische ring is een deel van de elektronen gedelokaliseerd; dat wil zeggen dat zij niet aan \u00e9\u00e9n bepaald atoom gebonden zijn maar als het ware over de gehele ring kunnen bewegen. Deze delokalisatie zorgt voor enkele van de typerende eigenschappen van aromatische moleculen, zoals de relatief grote stabiliteit ten opzichte van vergelijkbare, lineaire alkenen.\nCyclische koolwaterstoffen.\nCyclische koolwaterstoffen, zoals cycloalkanen, hebben een koolstofketen die een ring vormt, bijvoorbeeld cyclohexaan. Bij deze vorm zijn alle koolstofatomen met elkaar verbonden. De structuurformule van een cyclische koolwaterstof lijkt -zo op het oog- sterk op een aromatische verbinding, maar de chemische eigenschappen van deze groepen verbindingen zijn zeer verschillend. De algemene formule voor deze groep van verbindingen is C\"n\"H2\"n\".\nGehalogeneerde koolwaterstoffen.\nSommige koolwaterstoffen hebben aan de koolstofketen \u00e9\u00e9n of meer halogeenatomen als chloor of fluor, de zogenaamde chloorfluorkoolstofverbindingen (CFK's). Strikt gesproken zijn dit geen \"koolwaterstoffen\" gezien het feit dat ze niet exclusief uit H en C zijn opgebouwd. Voorbeelden van gechloreerde koolwaterstoffen zijn \"tri\" (trichlooretheen) en \"per\" (tetrachlooretheen), deze beide stoffen zijn in het verleden veelvuldig toegepast als ontvetter en oplosmiddel in metaalverwerkende industrie\u00ebn en in chemische wasserijen. Ze zijn over het algemeen slecht biologisch afbreekbaar, bijzonder giftig en vaak kankerverwekkend. Ook de zeer giftige groep van dioxines zijn gechloreerde koolwaterstoffen. (Met een polycyclisch aromatisch karakter.)"}
{"id": "7336", "revid": "1375525", "url": "https://nl.wikipedia.org/wiki?curid=7336", "title": "Goede tijden, slechte tijden", "text": "Goede tijden, slechte tijden, ook bekend als GTST, is een Nederlandse soapserie die sinds 1 oktober 1990 wordt uitgezonden door de commerci\u00eble televisiezender RTL 4. De serie draait om de inwoners van de fictieve plaats Meerdijk. \nHet script van de eerste twee seizoenen is gebaseerd op de Australische soapreeks \"The Restless Years\" (1977-1981). Vanaf het derde seizoen is deze formule losgelaten en sindsdien zijn de verhaallijnen van \"GTST\" volledig uitgewerkt door Nederlandse auteurs.\nOntstaan van GTST.\nHet idee om in Nederland een soapserie te gaan produceren, kwam van Joop van den Ende. In de Verenigde Staten en Engeland werden al jaren met groot succes soapseries als \"As the world turns\" en \"Coronation Street\" uitgezonden. Om die reden wilde Van den Ende dit fenomeen naar Nederland halen en uiteindelijk een dagelijkse dramaserie voor RTL 4 maken. Hij benaderde in eerste instantie Willy van Hemert, de schrijver en regisseur van \"Dagboek van een herdershond\". Van den Ende realiseerde zich echter dat een soap van ongeveer tweehonderd afleveringen van vijfentwintig minuten per aflevering niet haalbaar was voor een gepensioneerde man. Producer Gijs Versluys gaf het idee om een remake te maken van een soap die zijn succes al had bewezen. Bert van der Veer werd richting Los Angeles gestuurd en hij kwam terug met het scenario van \"Ryan's Hope\", alleen waren de rechten hiervoor moeilijk te verkrijgen. Het zou dan ook nog tot 1994 duren voordat deze serie de basis werd voor \"Onderweg naar Morgen\".\nVan den Ende bleef zoeken en Versluys legde contact met Reg Watson, de bedenker van \"The Restless Years\". Hij leverde een aantal videobanden bij het secretariaat van Van den Ende af. Na enige tijd wachten werd Versluys in Aalsmeer ontboden, om met nieuwe banden \u2013 de oude waren zoekgeraakt \u2013 uiteindelijk tot de conclusie te komen dat d\u00edt het was. Vervolgens werden bijna achthonderd scripts naar Nederland opgestuurd. Rogier Proper kreeg met zijn bedrijf Doctor Proctor Scripts de opdracht om alle scripts naar het Nederlands te vertalen en zo nodig te moderniseren. In de zomer van 1990, slechts enkele maanden voordat met het uitzenden van de serie moest worden begonnen, was er echter nog \u00e9\u00e9n probleem: de titel. Van den Ende werd niet warm van namen als \"Tijd van leven\", \"Samen\" en \"De rusteloze jaren\". Wanhopig vroeg Reg Watson uiteindelijk hoe \"Good Times, Bad Times\" zich in het Nederlands liet vertalen. \"Goede tijden, slechte tijden\" zou titelsuggestie 34 worden. Met deze titel in het achterhoofd schreef Bert van der Veer de gelijknamige titelsong, waarvoor Hans van Eijck de muziek componeerde.\nVan den Ende benoemde Olga Madsen tot creatief producent en had daarmee de leiding over het gehele project. Madsen moest samen met Van den Ende bepalen wat voor karakter de serie zou krijgen. Ze kwam tot het oordeel dat \"GTST\" een mengeling moest worden van het onrealistische karakter van Amerikaanse soaps en het realistische van de Engelse.\nDe allereerste uitzending was op 1 oktober 1990 om 19.00 op RTL 4. Aanvankelijk wilde Freddy Thyes al na vier weken de productie van de serie stopzetten, vanwege de stuntelige manier waarop de acteurs bezig waren. De serie won echter zeer snel aan populariteit en had al snel twee miljoen kijkers.\nVerloop en belangrijkste verhaallijnen van de soap.\nOude vetes en de zoektocht van de jeugd (1990-1994).\nDe eerste vier jaar van de soap staan vooral in het teken van de schoolverlatende jeugd. Het zevental Arnie Alberts, Peter Kelder, Rien Hogendoorn, Annette van Thijn, Suzanne Balk, Linda Dekker en Myriam van der Pol ontdekken allemaal op hun eigen manier het leven. Arnie heeft het niet makkelijk door de relatie met zijn ouders. Hij probeert zijn diploma te halen, Linda verliest zijn ongeboren kind, hij heeft een verhouding met lerares Gaby, raakt tijdens zijn werk bij een diamantair betrokken bij de vuile spelletjes van Van Houten, gaat werken voor Martine Hafkamp en ontdekt al snel dat Hafkamp meer wil dan alleen een zakelijke relatie, wordt verliefd op Roos en trouwt uiteindelijk met haar in de slotaflevering van seizoen 4.\nPeter ontvlucht zijn pleeggezin omdat zijn vader Willem hem mishandelt. Hij wordt verliefd op escortgirl Suzanne Balk, neemt een eetcaf\u00e9 over, gaat in de bouw werken, krijgt een relatie met Anita Dendermonde, opent zijn eigen restaurant, wordt vader van Suzannes kind Guusje en verlaat Meerdijk. Rien maakt carri\u00e8re bij Stenders, krijgt een relatie met Arnies voormalige vriendin Linda, wordt buitenspel gezet door Stephanie Kreeft en wordt uiteindelijk vermoord door Jan-Henk. Annette heeft een verhouding met leraar Marc de Waal, werd verkracht door hem, zit een tijdje vast voor de moord op De Waal, werkt tijdelijk als escortgirl om geld te verdienen, wordt verliefd op dokter Dekker en gaat aan de slag als zijn assistente, denkt dat Simon dood is na een ongeluk op het water, trouwt met Simon, krijgt een miskraam met Simon en wordt vermoord tijdens een rondreis door Birma. Suzanne werkt als escortgirl, wordt verliefd op Peter Kelder, stopt als escortgirl en gaat aan de slag bij een hotel. Ze wordt verkracht door Van Houten en gegijzeld door Leendert Prent. Ze krijgt een kind met Peter en krijgt een relatie met Arthur. Linda aborteert het kind van Arnie en verbreekt de relatie, misbruikt Rien om met zijn naam carri\u00e8re te maken als model, vertrekt met de veel oudere Herman naar New York, wordt mishandeld door Herman en wordt gered door Arnie, gaat samenwonen met Arnie en begint met zingen, vertrekt opnieuw en komt in Parijs te werken in een bordeel, opent haar eigen kledingwinkel en scharrelt weer een beetje met Arnie. Myriam heeft een baan bij eetcaf\u00e9 De Fontein, trouwt met John Alberts omdat laatstgenoemde op die manier het geld kan erven. Ze is teleurgesteld als blijkt dat John haar heeft misbruikt, wordt verliefd op Johan die overlijdt door een vergiftiging die hij heeft opgelopen op zijn werk, ontmoet Rob in de Rozenboom en vertrekt ten slotte met hem naar Parijs.\nDe serie wordt ook gekenmerkt in die eerste vier jaar door de vetes tussen de families Hogendoorn, Huygens, Helmink en Hafkamp. Rolf Huygens is een getrouwd man, maar heeft zowel een buitenechtelijk kind met Hafkamp als met Helmink. Huygens wordt gechanteerd door Kelder, betaalt hem af, en laat Hafkamp een nepzoon inhuren voor Helmink, Helmink wordt bijna van het leven beroofd door David. Martine raakt ernstig gewond door David en raakt in coma. Als Peters adoptiemoeder overlijdt en Peter een kettinkje van haar krijgt, beseft Helen dat Peter haar eigen zoon is. Peter vertrekt zonder dat Helen hem de waarheid kan vertellen. Agaath overlijdt en Martine krijgt macht over het Huygens Concern.\nDe familie Alberts domineert (1994-1996).\nMet de opkomst van Dian en Remco domineert de familie Alberts, omdat acht van de twintig vaste personages de naam Alberts dragen. Het gaat dan om de personages Robert, Laura, Arnie, Roos, Jef, Sylvia, Dian en Remco Alberts. Het vijfde en zesde seizoen worden gekenmerkt door de moord op Van Houten, de verkrachting van Marieke en de consequenties, de romance tussen Ludo en Dian en de zwangerschap, de anorexianeigingen van Roos en Wil, het vuile spel van Remco en zijn vlucht, de liefde tussen Stan en de gelovige Fatima, de spraakmakende verhouding tussen Laura en Stan, de groeiende liefde tussen Anita en Rik en hun geannuleerde huwelijk, de obsessieve gevoelens van Lisanne jegens Arthur, de oogproblemen van Guusje en de zorgen van Suzanne en Peter.\nJong talent en de entree van de Sanders (1996-2000).\nDe jeugd was in de periode 1996-2000 erg populair in de serie, mede door de bijdragen van Katja Schuurman (Jessica), Angela Schijf (Kim), Cas Jansen (Julian) en Georgina Verbaan (Hedwig). Jessica had een korte verhouding met zakenman Sanders, kreeg een langdurige relatie met Julian, was ontroostbaar toen Julian ging trouwen met de uitgeprocedeerde escortgirl Alexandra, vertrok maar keerde terug om samen met Julian op wereldreis te gaan. Kim had grote problemen met haar pleegvader Jef, had per ongeluk een onenightstand met haar halfbroer Julian, verzoende zich met Jef na de dood van Sylvia, had een moeizame relatie met haar biologische moeder Mira, werd verliefd op Che, was ontroostbaar toen Che Meerdijk verliet omdat hij uitgehuwelijkt was en ging studeren in het buitenland. Julian overleed bijna door toedoen van zijn pleegouders Albert en Titia, ontdekte dat hij het product was van zijn grootvader en moeder, kreeg een relatie met Jessica, sneed zijn polsen door, had per ongeluk een onenightstand met halfzus Kim, verloofde zich met de uitgeprocedeerde escortgirl Alexandra, voelde zich schuldig vanwege Jessica's vertrek, was opgelucht toen Jessica terugkeerde en met hem op wereldreis ging. Hedwig werd hartsvriendinnen met Kim, kreeg een relatie met profbokser Stef, begeleidde Stef in zijn laatste dagen tot zijn overlijden, werd verliefd op Rik, won de loterij en ging ten slotte ontwikkelingswerk doen in Afrika.\nAndere belangrijke gebeurtenissen uit deze tijd waren de geboorte van Nina, Helens strijd om haar broer Martin van de hero\u00efne af te houden, Linda's huwelijk met Erik gevolgd door haar vertrek, de vete tussen Ludo Sanders (die in seizoen 6 zijn intrede deed) en het duo Galema en Alberts, de komst van de familie Fischer in seizoen 9, de komst van Stefano en diens onenightstand met Janine, Dani\u00ebls zelfmoordpoging en tijdelijke zwerversbestaan, de dood van Onno P. Wassenaar, de euthanasie van de ongeneeslijke zieke Sylvia, het dubbelspel van Pete Jenssens alias John, de opmerkelijke terugkomst van de dood gewaande Simon, de mysterieuze verdwijning van Dani\u00ebl, de zoektocht van Laura en Robert in Venezuela, de verkrachting van Mathilde door Matthijs, de dood van Arthur en de daaropvolgende transplantatie van Jessica en de opbloeiende liefde tussen Jef en Barbara.\nGroot verloop van personages (2000-2003).\nIn het jaar 2000 hebben bijna alle personages van het eerste uur de serie verlaten. Alleen Jette van der Meij en Wilbert Gieske bleven tot de vaste kern behoren. Een jaar eerder hadden vertrouwde en populaire gezichten als Katja Schuurman en Georgina Verbaan de serie verlaten. Het team van \"Goede tijden, slechte tijden\" ging op zoek naar de geschikte toekomst voor de serie. Het elfde en twaalfde seizoen worden gekenmerkt door een groot verloop van personages, waarvan velen weer net zo snel van het beeldscherm zouden verdwijnen als dat ze waren gekomen: bijvoorbeeld Georgina Kwakye, Chanella Hodge, Jeroen Biegstraaten, Micky Hoogendijk, Liesbeth Kamerling en Daan Roelofs. Ondanks het grote verloop van de personages blijven de kijkcijfers stabiel in deze periode.\nIn de 2000e aflevering, uitgezonden op 1 december 2000, kwam het personage Roos de Jager \u2212 gespeeld door Guusje Nederhorst \u2212 te overlijden. Nederhorst was bij het grote publiek erg geliefd. In januari 2004 stond de serie een aantal seconden voorafgaand aan de uitzending stil bij de dood van Nederhorst. Twee jaar eerder was ook al Tom van Beek, bekend door zijn rol als Herman Hogendoorn, overleden op 72-jarige leeftijd.\nEen nieuwe koers (2003-2005).\nOp 28 maart 2003 werd de 2500e aflevering uitgezonden. Acteur Rick Engelkes was voor deze speciale gelegenheid teruggekeerd bij de serie om opnieuw de rol van Simon Dekker te vertolken. Tijdens de 2500e aflevering werd Dekker vermoord en de aflevering is met ruim 2,7 miljoen kijkers de meest bekeken aflevering tot dan toe. Niet alleen Engelkes keerde voor enkele maanden terug bij de serie, ook Bennie den Haan en Martin van Steijn kropen opnieuw in de huid van hun alter ego's Remco Terhorst en Mickey Lammers. Van Steijn maakte deel uit van de verhaallijn van de personages Anita en Rik. Iedereen vermoedde dat Rik bij een brand in een gevangeniscomplex in Singapore was overleden. De schok was groot toen Rik verscheen op de bruiloft van Anita en Mickey.\nNa het vertrek van onder andere Micky Hoogendijk en Robine van der Meer werd de serie genoodzaakt nieuw bloed aan te trekken. Fajah Lourens werd gekozen voor de rol van Yasmin Fuentes, een problematische jongedame die onder invloed stond van haar oudere, criminele broer en uiteindelijk om het leven kwam bij een auto-ongeluk. Wouter de Jong werd gecontracteerd om Milan Verhagen te gaan vertolken. Milan was de buitenechtelijke zoon van Robert uit zijn affaire met de lesbische Hanneke Mus. De Jong zou twee seizoenen de rol van Milan vertolken. In het dertiende seizoen zouden verder nog Christophe Haddad, Geert Hoes, Lieke van Lexmond en Inge Schrama worden ge\u00efntroduceerd. Een terugkomst die destijds veel stof deed opwaaien was die van Martine Hafkamp, opnieuw gespeeld door actrice Inge Ipenburg. In haar kortstondige verblijf, amper anderhalf jaar, stond Hafkamp garant voor spannende vetes tussen haarzelf en Ludo Sanders.\nVerjonging en dalende kijkcijfers (2005-2008).\nDe serie kreeg in de zomer van 2005 te maken met een van de grootste leeglopen die ze tot nu toe heeft doorgemaakt. In een periode van drie maanden verlieten Bas Muijs, Fajah Lourens, Elle van Rijn, Inge Ipenburg, Sebastiaan Labrie, Betje Koolhaas en Victoria Koblenko de serie. Als reactie hierop werden nieuwe personages ge\u00efntroduceerd; Ludo's rijkeluisdochter Nina (Marly van der Velden), Frits' verloren zoon Jack (Mark van Eeuwen), Dorothea's criminele zoon Bernhard (Everon Jackson Hooi) en Barbara's nichtje Florien (Carolien Karthaus) en neefje Fos (Jeffrey Hamilton). Naast nieuwe personages keerde ook Dian Alberts terug in de serie, ditmaal gespeeld door Rixt Leddy.\nMet de komst van de personages Nina, Fos en Florien en in minder mate Fay werd duidelijk dat de makers \"GTST\" wilden gaan verjongen. Een jaar later zou acteur Ruud Feltkamp nog worden toegevoegd om de jeugdige kijkers te lokken. De personages maakten het nodige mee: Florien deed net alsof ze in verwachting was van Bing, Fos fraudeerde bij zijn eindexamens op school, Nina moest ontdekken dat haar grote liefde Morris geprobeerd had Ludo te vermoorden, Noud deelde het bed met Nina omdat hij zich onzeker voelde over zijn seksuele kunnen jegens Florien, Fos en Noud moesten plantsoenendienst draaien omdat ze illegale dvd's hadden verkocht en Nina kreeg een relatie met Milan Alberts. Ook keerde Casper van Bohemen terug in de soap. Van Bohemen had de serie in 1995 verlaten nadat zijn personage Frits van Houten was vermoord in de badkuip. Hij zou in 2005 terugkeren in de rol van broer Hans van Houten en zich voordoen aan iedereen als Frits.\nTot en met de jaarwisseling van 2007 bleven de kijkcijfers stabiel. De cliffhanger van 2006 had zelfs 1,9 miljoen kijkers weten te interesseren. Echter in de eerste maanden van 2007 begonnen de kijkcijfers te dalen, en dit bleef ook zo in de daaropvolgende maanden. Niet meer dan 1,2 miljoen mensen schakelden nog in voor de soap. In het begin van 2008 werd een dieptepunt bereikt en dit alarmeerde het productieteam. De soap kon met moeite nog 1 miljoen kijkers interesseren. Vanuit Amerika werden diverse specialisten ingevlogen om de serie te begeleiden naar een nieuw proces.\nActeur van het eerste uur Wilbert Gieske maakte in januari 2008 zijn vertrek bekend. Naast Robert Alberts vertrokken er meerdere personages uit de Albertsfamilie. Koert-Jan de Bruijn (Dennis Alberts), Chris Comvalius (Dorothea Alberts), Robin Zijlstra (Milan Alberts) en Rixt Leddy (Dian Alberts) vertrokken verspreid over 2008 uit de serie. In mei 2008 werd het doktersgezin Huygens, bestaande uit vader Martijn, moeder Irene, dochter Ronja en zoon Dex, ge\u00efntroduceerd in de serie, om zo het familiegevoel weer te cre\u00ebren.\nEen nieuw gezin en controversi\u00eble verhaallijnen (2008-2012).\nOndanks de dalende kijkcijfers in het voorjaar van 2008 werd het contract van de serie met twee jaar verlengd tot 2011. Op 1 september 2008 werd bekend dat zangeres en actrice Marjolein Keuning haar debuut zou maken als Maxime Sanders. Volgens een woordvoerder van de serie moest de nadruk meer komen te liggen op alledaagse verhaallijnen en dit zou gepaard gaan met het aantrekken van ervaren acteurs. In de periode 2008-2012 mocht de serie dan ook acteurs als Ruben L\u00fcrsen, Edwin Rutten, Ronald Top, Joep Sertons, Joke Bruijs en Cynthia Abma verwelkomen. Ook de set en de crew werden grondig onder handen genomen. Vertrouwde en tegelijkertijd gedateerde decors als huize Selmhorst en huize Alberts verdwenen van het scherm. Ze werden vervangen door het huis van de nieuwbakken familie Huygens en door het appartement van het gezin De Jong.\nHet schrijversteam had geleerd van hun eigen fouten in het verleden en ze concentreerden zich in het vervolg op het schrijven van realistische verhaallijnen. Men was ervan overtuigd dat de kijker zich niet meer kon herkennen in de personages, dit moest veranderen. Bartho Braat en Jette van der Meij verdwenen meer naar de achtergrond, waarschijnlijk omdat hun personages al zo veel hadden meegemaakt. De introductie van de familie Huygens was voor de serie baanbrekend. Nog nooit eerder had een schrijversteam het aangedurfd om in \u00e9\u00e9n keer een heel gezin te introduceren. Het gezin sloeg aan bij de kijkers, maar moest in het voorjaar van 2010 de serie noodgedwongen verlaten. De schrijvers waren van mening dat Alexandra Alphenaar en Emiel Sandtke te oud waren om nog bij hun ouders te kunnen wonen. Nadat de personages Martijn en Irene in oktober de serie verlieten, werd een week later het doktersgezin Bouwhuis ge\u00efntroduceerd. Joep Sertons, Cynthia Abma, Guido Spek en Raynor Arkenbout maakten deel uit van dit gezin. Het gezin Bouwhuis groeide hierna uit tot een van de grootste families in de serie.\nDe serie wist in de periode 2008-2012 de nodige gevoelige onderwerpen aan te snijden. De introductie van het homoseksuele personage Lucas Sanders (gespeeld door Ferry Doedens) is daarvan waarschijnlijk het beste voorbeeld. De bedsc\u00e8nes tussen Lucas en de dokterszoon Edwin Bouwhuis zorgden voor een grote discussie op Twitter. Een ander controversi\u00eble verhaallijn was de gesimuleerde borstkanker van Barbara Fischer. Actrice Charlotte Besijn zou niet lang daarna haar laatste sc\u00e8nes spelen en zich achter de schermen gaan ontwikkelen.\nDe serie bleef deze ingeslagen koers vasthouden en dit resulteerde in opnieuw stijgende kijkcijfers. In januari 2012 behaalde de serie haar beste kijkcijfers in zes jaar.\nMulticultureel en midden in het leven (2012-2015).\nNuran en Aysen Baydar &lt;br&gt;\nMet de komst van de Turkse personages Nuran, Bilal Demir en Aysen Baydar hoopten de makers van de serie een nieuwe doelgroep te bereiken. De verhaallijnen van de personages worden deels gekenmerkt door elementen die kenmerkend zijn voor de Turkse gemeenschap.\nDe familie Sanders &lt;br&gt;\nFamilies bleven een centrale rol spelen in de serie. De steenrijke familie Sanders kende vijf personages: broer Ludo en zus Maxime, Ludo's verwende dochter Nina, Maximes zoon Vincent (sinds 2013) en neefje Lucas. Daarnaast keerden de personages Stefano (2014) en Nick (2014-2015) beiden voor enkele maanden terug.\nNina krijgt in het seizoen van 2013 kort een relatie met Mike Brandt van wie ze een dochter krijgt, Nola. Lucas Sanders treedt in het huwelijk met rechercheur Menno Kuiper.\nDe familie Bouwhuis &lt;br&gt;\nEen aantal andere verhaallijnen in deze periode spelen zich af rond de familie Bouwhuis, bestaande uit vader Anton, moeder Bianca, zoon Sjoerd, Antons zoon Tim, Bianca's broer Mike (2012-13) en Bianca's nichtje Anna (sinds 2014).\nHet einde van een tijdperk (2015-2019).\nAls gevolg van de dalende kijkcijfers in het seizoen 2007-2008 werden er vanaf de zomer van 2008 grote wijzigingen doorgevoerd bij \"GTST\". Deze wijzigingen zorgden ervoor dat de kijkcijfers van \"GTST\" stegen. Op sommige werkdagen zaten er 2,2 miljoen kijkers voor de buis. Vanaf 2015 wordt steeds meer zichtbaar dat de kijkcijfers van \"GTST\" opnieuw begonnen te dalen. Een eerste verklaring hiervoor is dat in zijn algemeenheid de populariteit van lineaire televisie begon af te nemen en dat mensen steeds meer digitaal op een later tijdstip gingen kijken. \"GTST\" probeerde hierop in te spelen door de afleveringen ook aan te bieden op de videoplatforms Videoland en RTL XL. Een tweede verklaring is dat de acteurs die bij de wijzigingen tussen 2008 en 2010 waren ge\u00efntroduceerd inmiddels al lange tijd meespeelden en er behoefte was aan nieuwe gezichten. De introductie van Rover (Buddy Vedder) en Sam Dekker (Stijn Fransen), maar ook Amir Nazar (Alkan Coklu) en Zo\u00eb Xander (Anouk Maas) zijn hier goede voorbeelden van. Een derde verklaring is dat men van oordeel was dat de verhaallijnen bij \"GTST\" te lang duurden. Door de concurrentie van diensten als Netflix en Amazon zijn de mensen gewend geraakt aan fenomenen als bingewatchen. Het verloop van de verhaallijnen bij \"GTST\" moest sneller gaan.\nFamilies &lt;br&gt;\nIn de periode 2015-2018 verdwenen diverse families die de serie gedurende een lange periode hebben gedomineerd uit beeld. Ten eerste kwam er met het afscheid van acteur Ruud Feltkamp (Noud Alberts) in november 2018 definitief een einde aan de aanwezigheid van de familie Alberts in Meerdijk. De familie had sinds de introductie van GTST in oktober 1990 haar stempel gedrukt op de serie. Na het vertrek van acteur Bartho Braat in januari 2016 was Feltkamp het enige resterende lid van de familie Alberts in Meerdijk geweest. Hoewel de personages Jef en Robert Alberts in de periode 2015-2018 sporadisch terugkeerden, behoorden zij niet langer tot de vaste cast.\nTen tweede namen het aantal leden van de families De Jong en Bouwhuis in de serie drastisch af. Rik de Jong moest afscheid nemen van zijn zoon Job, dochter Rikki en kleinzoon Bram (Jerome Talsma). Anton Bouwhuis (Joep Sertons) zag zijn zonen Sjoerd en Tim definitief vertrekken. Ten derde werd in de periode 2015-2018 het gezin van oudgediende Linda Dekker ge\u00efntroduceerd, maar tevens verdwenen veel leden van deze families opnieuw. Linda moest afscheid nemen van haar dochter Sam, zoon Rover en ex-man Bill. Ten slotte kwam er in februari 2017 definitief een einde aan de aanwezigheid van de familie Kramer in de soap. Nadat het personage Sacha Kramer in juli 2016 noodlottig om het leven kwam, besloot ook acteur Miro Kloosterman in februari 2017 te stoppen met zijn rol.\nDe familie Sanders was de enige familie die de serie in de periode 2015-2018 onafgebroken bleef domineren. In juni 2017 besloot actrice Marjolein Keuning te stoppen met de rol van Ludo's zus Maxime, na die rol gedurende negen jaar te hebben vertolkt. Acteur Hugo Metsers keerde na een afwezigheid van dertien jaar kortstondig terug in de rol van Marcus Sanders. Na enkele maanden verdween hij weer uit de serie.\nKennissen en vrienden &lt;br&gt;\nNaast de grote families werd de serie ook gekenmerkt door personages wier levens verweven raakte met die van de leden van de grote families. Het personage Anna Brandt (Barbara Sloesen, 2014-2017) had een lesbische verhouding met Wiet van Houten en kreeg ook een relatie met Job Zonneveld, van wie ze zwanger werd. Actrice Pip Pellens besloot in januari 2016 te stoppen met de rol van Wiet van Houten. Het personage keerde in maart 2017 eenmalig terug.\nVan maart tot mei 2017 verscheen na een afwezigheid van twaalf jaar opnieuw het personage Martine Hafkamp (opnieuw vertolkt door Inge Ipenburg) even in de serie.\nIn december 2015 moest acteur Ferry Doedens (Lucas Sanders) noodgedwongen stoppen met zijn rol vanwege een drugsverslaving. Doedens besloot af te kicken en mocht in december 2016 opnieuw terugkeren in de soap.\nNaast de herintroductie van het personage Lucas in december 2016 werden er in 2017 vijf nieuwe personages ge\u00efntroduceerd. In juni 2017 werd acteur Alkan Coklu ge\u00efntroduceerd als de Afghaanse vluchteling Amir Nazar. Actrice Anouk Maas ging vanaf september 2017 gestalte geven aan het personage Zo\u00eb Xander. Het derde personage dat in 2017 werd ge\u00efntroduceerd was Lana de Jong, de dochter van Sjors. In november 2017 werd ook het personage Quintus Bouwhuis in de serie geschreven (gespeeld door Max Willems), die tot 2018 meedeed. Ten slotte werd in november 2017 eveneens Loes de Haan (gespeeld door Beaudil Elzenga) ge\u00efntroduceerd, die tijdens de zomercliffhanger van 2018 om het leven kwam.\nOverige personages &lt;br&gt;\nVan 2015 tot 2017 deed Teddy Kramer mee, de zoon van Thijs Kramer en Rikki de Jong.\nIn de periode 2016-2017 deed Malena Blanco (Miryanna van Reeden) mee in de serie, als huishoudster van Ludo Sanders. Jan Maes deed mee in de periode 2017-2018, als nieuwe financieel directeur van het Academisch Ziekenhuis Meerdijk (AZM). Binnen korte tijd weet hij diverse personages binnen de serie tot vijand te maken.\nHet normale leven keert terug (2019-2022).\nDe familie Verduyn.\nDe introductie van de familie Verduyn in december 2019 was bedoeld om het familiegevoel weer terug in de serie te brengen en de serie weer herkenbaarder te maken voor de 'gewone man'. De familie bestond uit vader Julian (Cas Jansen), moeder Saskia (Tamara Brinkman), dochters Merel (Sophie Bouquet) en Demi (Noa Zwan), en zoon Steef (Tommy van Lent en later Ingmar Conjarts). Al snel werd de familie in januari 2020 uitgebreid met Saskia\u2019s gepensioneerde vader Henk Visser (Johnny Kraaijkamp jr.).\nDe familie De Palma-Vening.\nActrice Lone van Roosendaal speelde in het najaar van 2018 voor korte tijd de rol van Billy de Palma, maar keerde in 2019 terug in een vaste rol. Tussen 2019 en 2022 speelde Van Roosendaal met enkele tussenpozen de rol van Billy. Haar dochter Shanti (Bertrie Wierenga), haar vriend en later echtgenoot Richard van Nooten (Edwin Jonker, 2020-2022) en de vader van Shanti, Pieter Nieuwenhuis (Martijn Fischer,2021-2022), speelden een belangrijke rol in het leven van Billy.\nDe familie El Amrani.\nOm de serie herkenbaarder voor het publiek te maken werd in de zomer van 2020 ook de Buurtsuper ge\u00efntroduceerd. Deze stond onder leiding van Ilyas El Amrani (Hamza Othman). Later werd het gezin El Amrani uitgebreid met Ilyas\u2019 broer Marwan (Hassan Slaby) en vader Sami (Hakim Tra\u00efdia).\nDe familie Langeveld.\nIn maart 2020 verliet actrice Melissa Drost de serie. Met het vertrek van Drost kwam er na zeventien jaar een einde aan de rol van Sjors Langeveld, en daarmee ook met de aanwezigheid van de nazaten van de familie Van Houten in de serie.\nDe families Bouwhuis en Dekker.\nIn december 2021 waren acteur Joep Sertons en actrice Babette van Veen voor het laatst in de serie te zien. Sertons had de rol van Anton Bouwhuis gedurende elf jaar gespeeld. Met het vertrek van Anton uit Meerdijk kwam er een definitief een einde aan de familie Bouwhuis in de serie, nadat ook Anton\u2019s dochter Tiffy Koster (Cecilia Ador\u00e9e) de serie begin 2021 had verlaten. De laatste scenes van Van Veen als Linda Dekker in de serie betekende ook dat de familie Dekker opnieuw uit de serie verdween, nadat de familie zes jaar eerder weer in de serie was teruggekeerd.\nDe familie Sanders.\nDe familie Sanders bleef ook in de periode 2019-2022 een belangrijke familie in de serie. De familie bestond uit patriarch Ludo (Erik de Vogel), zijn vrouw Janine (Caroline De Bruijn), hun dochter Nina (Marly van der Velden), Janine\u2019s zoon Lucas (Ferry Doedens, tot 2021) en Ludo\u2019s kleinzoon Valentijn (Vincent Visser, 2019-2020, 2021). Daarnaast vertolkte acteur Bas Muijs opnieuw de rol van Ludo\u2019s halfbroer en Lucas\u2019 vader Stefano. Tevens waren de drie kinderen van Nina steeds meer in de serie te zien.\nKleinere vaste bezetting en meer langdurige gastrollen (2022\u2013).\nMet het vertrek van Joep Sertons, Babette van Veen, Lone van Roosendaal en Edwin Jonker verloor de serie binnen enkele maanden vier vaste personages. Daarvoor in de plaats kwam alleen actrice No\u00ebl van Kleef als Lynn de Vegter. De makers van de serie hadden besloten om met minder vaste acteurs te gaan werken; zij wilden meer langdurige gastrollen in de serie.\nPersonages.\nOriginele cast.\nOok stonden Henny van den Berg als Mw. Bleeker (1990\u20131991 \u2022 1996); Roos Blaauboer als Gerda Kelder (1990 \u2022 1991); Joke Hoolboom als Brigitte Lefevre (1990); Frits Lambrechts als Willem Kelder (1990-1991 \u2022 1993); Joss Fl\u00fchr als Mw. Barendsen (1990 \u2022 1992 \u2022 1993); Peter Smits als Marc de Waal (1990) en Yorick van Wageningen als Ben Veerman (1990) op de eerste castfoto, maar behoorden niet tot de vaste cast. Sommige van deze personages waren slechts enkele afleveringen te zien.\nProductie.\nUitzendgeschiedenis.\n\"Goede tijden, slechte tijden\" werd in het seizoen 1990-1991 van maandag t/m vrijdag uitgezonden van 18.55/19.00 uur tot 19.30 uur. Op 2 september 1991 werden \"Rad van Fortuin\" en \"Goede tijden, slechte tijden\" van uitzendtijdstip geruild en was de serie voortaan elke weekdag te zien van 20.00 uur tot 20.30 uur. Een aflevering duurt ongeveer 23 minuten met halverwege een reclameblok van ongeveer vijf minuten, waardoor elke aflevering een half uur in beslag neemt.\nDe opnames van de serie werden op 16 maart 2020 per direct stilgelegd door de coronapandemie. De makers vonden het niet meer verantwoord om door te gaan. Eerder die maand werden al de nodige voorzorgsmaatregelen getroffen, zo werden er geen zoensc\u00e8nes opgenomen en mochten de acteurs elkaar niet aanraken. Doordat er nog wel afleveringen op de plank lagen, werden er nog wel nieuwe afleveringen uitgezonden op de televisie. Echter om minder snel door de voorraad aan opgenomen afleveringen heen te gaan werd er besloten om vanaf 23 maart 2020 maar vier afleveringen per week uit te zenden in plaats van vijf afleveringen per week, de vrijdag verviel hierbij. Omdat er geen nieuwe opnames gemaakt konden worden, stopte het dertigste seizoen vroegtijdig op 28 mei 2020. In juli 2020 werd bekend dat GTST definitief niet meer op vrijdag is te zien. De talentenjachten en andere programma's die RTL 4 op vrijdag uitzendt beginnen sindsdien een half uur eerder.\nHerhalingen.\nElke aflevering wordt de volgende weekdag herhaald op RTL 4. Dit tijdstip varieerde tussen 9.00 uur en 11.00 uur, maar staat in 2015 op 11.00 uur. Sinds de afschaffing van de belspellen op de zenders van RTL Nederland wordt het reclameblok van circa vijf minuten tussen de twee delen in, zoals ook bestaat bij de reguliere uitzending, gehandhaafd.\nSinds 2008 wordt de laatste aflevering ook herhaald op RTL 8, eerst in de vooravond en sinds 2015 in de namiddag.\nSinds 2 oktober 2009 wordt \"Goede tijden, slechte tijden\" ook uitgezonden op RTL Lounge, met elke werkdag vijf uitzendtijdstippen. De eerste herhaling van die dag is om 7.30 uur. Om 10.00 uur is de tweede herhaling, om 10.30 uur gevolgd door een nieuwe aflevering (tot 2015). Om 19.30 uur wordt de vorige aflevering nog eens herhaald, zodat men om 20.00 uur kan overschakelen naar RTL 4 voor de reguliere uitzending. Deze aflevering wordt om 22.00 uur nog eens herhaald op het digitale kanaal.\nZomercliffhanger.\nIn de zomermaanden(juni, juli en augustus) wordt GTST niet uitgezonden. Om de soap na de zomer te kunnen laten doorgaan wordt elk seizoen afgesloten met een \"zomercliffhanger\", een zeer spannende cliffhanger waarvan na de zomer, zodra het nieuwe seizoen weer begint, de afloop is te zien. Op deze manier hoopt men dat kijkers na de zomer weer gaan kijken. Deze \"zomercliffhanger\" wordt meestal al in maart opgenomen. Dit gebeurt in het diepste geheim om voortijdig uitlekken te voorkomen.In 2020 was er echter geen \"zomercliffhanger\" vanwege de coronapandemie die dat jaar uitbrak met als gevolg dat de opnames van de soap voortijdig moesten worden be\u00ebindigd. Hierdoor kon er dat jaar ook geen \"zomercliffhanger\" worden opgenomen. Hiermee was het seizoen 2019/2020 het enige seizoen zonder \"zomarcliffhanger\".\nLeader.\nDe leader van \"Goede tijden, slechte tijden\" begon als fotoboek met daarin foto's van alle personages met zijn eigen titelsong genaamd \"Goede tijden, slechte tijden\". Een voor een kwamen de foto's naar voren als filmpje \u2013 dit waren stukjes uit de afleveringen. Alleen in seizoen 1 was er een foto die juist in het fotoboek komt, namelijk die van Helen Helmink. Zij was toen ook het enige personage dat haar eigen shot kreeg. Vanaf seizoen twee werd deze methode gemoderniseerd, maar het idee bleef hetzelfde. Deze leader is tot 2005 steeds opnieuw aangepast aan de nieuwe spelersgroep en werd het beeld ook enigszins gemoderniseerd. In 2003 werd de titelsong opnieuw ingezongen, waardoor de leader sneller werd en de foto's dus sneller voorbijkwamen. Ook kwam halverwege het logo van \"Goede tijden, slechte tijden\" niet meer voorbij en hadden de foto's geen kartelrand meer, maar een rechte rand.\nIn 2005 ging ook de huisstijl op de schop. Er was in de leader nog steeds sprake van stilstaande foto's die een voor een in een bewegend filmpje veranderden, maar het fotoboek werd vervangen door een soort ruimte met een zon waarin alle momenten van de afgelopen jaar waren opgeslagen en in die ruimte zweefden. Alle huidige personages hebben een eigen shot, waar de acteurs bovendien speciaal voor hebben geposeerd. De achtergrond is opgevuld met vage, niet-bewegende foto's uit voorgaande jaren, waarmee subtiel wordt verwezen naar de oude leader met het fotoboek. Bij de komst van de familie Huygens moest de leader opnieuw worden aangepast, omdat er in de toenmalige leader geen ruimte was voor vier extra foto's. Het idee van de leader bleef hetzelfde, alleen werd de titelsong opnieuw ingezongen en visueel versneld om vier extra plaatsen te cre\u00ebren.\nVanaf 1 oktober 2010 kwam er \u2013 ter gelegenheid het 20-jarig bestaan van de serie \u2013 een nieuwe leader met een nieuw beeldmerk. Voor deze leader waren wederom foto's als basis genomen. Hij voert door De Koning, Huize Huygens, Toko en Huize Sanders en gaat vervolgens langs een fotolijstje of gewoon liggende foto's, wat vervolgens uitmondt in een filmpje. Slechts twee personages kregen tijdens de eerste versie een nieuw filmpje, de overige hadden hetzelfde filmpje als voorheen. Al na twee weken kreeg de leader een update, nadat de familie Huygens vervangen was door de familie Bouwhuis. Het leadergedeelte van de Huygens moest plaatsmaken voor de familie Bouwhuis en het gedeelte uit huize Huygens werd geheel veranderd in de stijl van huize Bouwhuis.\nIn elke leader was overigens een personage het allerlaatste shot. Vaak was dit een belangrijk kernpersonage van de serie. Soms werd het personage ook vervangen door een ander, omdat het personage de serie inmiddels had verlaten of een minder grote rol speelde in de serie. De personages die het allerlaatste shot van de leaders hebben bemachtigd, zijn: Helen Helmink (oktober 1990 - februari 1997), Dani\u00ebl Dani\u00ebl (februari 1997 - maart 1999), Suzanne Balk (maart 1999 - oktober 1999), Roos Alberts (oktober 1999 - december 2000), Isabella Kortenaer (december 2000 - september 2005), Sjors Langeveld (september 2005 - juni 2008), Nina Sanders (augustus 2008 - januari 2013, oktober 2014 - juli 2018), Lucas Sanders (januari 2013 - maart 2016) en Laura Selmhorst (augustus 2018 - december 2019). Vanaf de 5000e aflevering deelden Lucas en Nina het allerlaatste shot. Dit was de eerste keer in de \"GTST\"-geschiedenis dat zoiets gebeurde. Het was ook voor het eerst dat een personage het allerlaatste shot terugkreeg. Toen Lucas Sanders eind 2015 vertrok, werd de leader eind maart vernieuwd waardoor Nina weer alleen staat in de eindshot. Toen Br\u00fbni Heinke in januari 1992 de rol van Helen Helmink van Marlous Fluitsma overnam, werd de leader ook direct aangepast. Br\u00fbni nam ook de rol als allerlaatste shot over als het respectief personage. Sinds de vernieuwde leader in december 2019 is er geen laatste shot aanwezig.\nTijdens het seizoen wordt de leader steeds aangepast na vertrek of introductie van personages. Daarnaast krijgen huidige personages na enige tijd een nieuw leadershot, omdat het shot verouderd is of omdat de acteur een metamorfose heeft ondergaan. Tijdens de eerste tien seizoenen waren de shots van iedereen een sc\u00e8ne uit de serie zelf en later gingen de acteurs er speciaal voor poseren, met enkele personages met sc\u00e8nes als shot. Tussen 2003 en 2005 gingen de makers weer terug naar af waar bijna iedere leadershot uit de serie zelf kwam, met enkele oudere shot die al lange tijd in de leader stond er geen vervanging kregen. Tijdens de leader wijziging in 2005 kreeg iedereen een geposeerde shot. Sinds 2018 delen de meeste personages een leadershot met elkaar.\nVanaf 30 december 2019 is de leader geheel verwijderd, alleen slechts een titelkaart met daar achter enkele foto's die neervallen van de huidige personages. Het idee hoe de titelkaart eindigt lijkt erg op de vertrouwde leader die tussen 1990 en 2005 te zien was. De aflevering opent met \u00e9\u00e9n grote leaderfoto, en eromheen vallen de andere leaderfoto's in kleinere vorm. Elke dag staat een andere leaderfoto centraal als grote foto.\nDaarnaast bestaan deze leaderfoto's uit individueel geposeerde bewegende beelden van de acteurs, waarbij ze vervolgens voor een shots van een decor worden geplaatst soms alleen en soms meerdere acteurs in \u00e9\u00e9n foto. Zo deelde Amir in de eerste versie z'n shot met Sjors en Lana, en werden in de versie daarna beide dames eruit gehaald. Zodoende hoefde voor Amir geen nieuwe leadershot te worden gemaakt. Maar hetzelfde gold voor het decor, dat bij sommige acteurs alleen de achtergrond werd veranderen en de shot verder niet.\nVanaf seizoen 35 (2024) werd de leader ge-update. Het idee was hetzelfde als de vorige leader, alleen in plaats van \u00e9\u00e9n grote leaderfoto die per aflevering centraal stond zijn dat er nu vijf per aflevering en wordt er niet meer geposseerd maar word er gebruikt gemaakt van een scene uit de serie.\nHuidige leadershots.\nHierbij moet de kanttekening worden gemaakt dat personages die de leaders gebruikt van 1990 - 2005 meemaakten, te zien konden zijn in meerdere shots per leader. De aantallen zijn van de individuele shots. Laura Selmhorst, Linda Dekker, Janine Elschot, Rik de Jong, Ludo Sanders en Julian Verduyn waren ook te zien in \u00e9\u00e9n of meerdere familie- of vriendenshots, wanneer er bijvoorbeeld in het vaste concept \u00e9\u00e9n shot vrij was. Deze werd dan op deze manier aangevuld. Daarnaast was het personage Nina Sanders in deze periode ook te zien als baby in een familieshot.\nVanaf september 2018 wordt er gebruikgemaakt van een green-screen waardoor het mogelijk is dat wel dezelfde shot wordt gebruikt, maar dat ze de locatie aanpassen. Zo kregen Ludo en Janine in 2019 een nieuwe shot, maar werd in 2020 hun achtergrond aangepast omdat ze inmiddels in een ander huis wonen.\nVanaf seizoen 35 (2024) word er gebruikt gemaakt waarbij er twintig shot foto's gebruikt kan worden. Vanaf dat moment zullen acteurs die tijdelijk uit de serie zijn vervangen worden met leadershots van (tijdelijke) gastrollen of door middel van familie en/of vriendenshots.\nMarketing.\nDe supermarktketen Lidl was als sponsor in het programma vertegenwoordigd. Er was een supermarktfiliaal van het bedrijf geopend waarin zich sc\u00e8nes afspeelden. Ook ontwierp het personage Nina Sanders een eigen kledinglijn voor We Fashion, de sponsor in de soap, die vervolgens ook in de echte winkels te koop was. Met sponsoring van Andr\u00e9lon werden twee webseries gemaakt. Een over de zangcarri\u00e8re van personage Rikki en een over de schoolopdracht van personage Wiet. Milieustichting Urgenda heeft in 2018 met het personage Flo Wagenaar (gespeeld door Roel Dirven) media-aandacht ingekocht: het personage zette zich in de serie in voor duurzaamheid.\nVerder heeft het programma zich geleend voor productplacement van merken zoals Heineken, Apple en Sportlife.\nMeerdijk.\nLocaties.\nHet verhaal speelt zich voornamelijk af in en rond de fictieve stad Meerdijk (in eerdere seizoen ook wel Middendam en Berkendaal). Naast het feit dat Meerdijk gelegen is aan het strand heeft het net als een grote stad ook van alles te bieden. Zo is er een vliegveld, station, gevangenis, rechtbank, gemeentehuis en zijn er verschillende universiteiten.\nVrijwel alle buitenopnames vinden plaats in of rondom de Randstad. Om praktische redenen wordt echter soms uitgeweken naar kleinere pittoreske gemeenten of steden, vooral om een gezellige sfeer te cre\u00ebren.\nDe binnenopnames werden twintig jaar lang opgenomen in de studio's van Aalsmeer, waar menig serie en soap van producent Endemol werd opgenomen. In mei 2010 verhuisden de sets naar de MediArenA in Amsterdam-Duivendrecht.\nDaar staan de volgende sets opgebouwd:\nDaarnaast zijn er algemene plekken binnen en omtrent Meerdijk die door de jaren heen komen, maar nogal vaak veranderen qua decor en of qua uiterlijk.\nZiekenhuis AZM van Meerdijk. De buitenopnames werden gemaakt op verschillende locaties onder andere bij het Spaarneziekenhuis in Haarlem en bij NH Amsterdam Noord aan de Distelkade 21 in Amsterdam. In werkelijkheid is NH Amsterdam Noord een hotel, maar voor de serie wordt het als decor gebruikt als ziekenhuis. Door de jaren heen heeft het decor verschillende aanpassingen gehad en zijn de decors uitgebreider geworden.\nAlex en Merel werken hier. Voorheen waren ook Jack van Houten, Aysen Baydar, Menno Kuiper en Daan Stern hier werkzaam. De buitenopnames worden gemaakt op Kerkplein 5 in Velsen-Zuid. In werkelijkheid is het geen politiebureau maar een woonhuis dat voor de serie wordt gebruikt als decor als politiebureau. De verhoorkamer(s) komen al sinds 1990 in beeld.\nKijkcijfers.\nOndanks de concurrentie van latere soaps als \"ONM\" en \"Goudkust\", bleef \"GTST\" de best bekeken soap van Nederland. In zijn geschiedenis kreeg de soap niettemin tot nu toe verschillende keren te maken met dalende kijkcijfers. In 1999 werd het Veronica-programma \"Big Brother\" aanvankelijk op hetzelfde tijdstip uitgezonden, waardoor veel kijkers niet meer op \"GTST\" inschakelden. Veronica was zelf ook onderdeel van RTL Nederland, en het programma werd verschoven naar een ander tijdstip. De verschuiving betekende de doodsteek voor \"Goudkust\", dat in die periode nog geen 200.000 kijkers wist te boeien.\nDe tweede kijkcijferdip vond in 2008 plaats. De oorspronkelijke familie Alberts was inmiddels ver uitgedund en er moest een frisse wind door de soap gaan waaien. Diverse acteurs die deel uitmaakten van de familie Alberts namen ontslag of werden ontslagen. Zij maakten ruimte vrij voor de familie Huygens, waarmee een nieuw tijdperk werd ingeluid. Toch werd deze familie er na twee jaar alweer uitgeschreven omdat ze met uit huis gaande kinderen alweer te oud waren.\nDe best bekeken uitzending ooit was die van 28 maart 2003, met 2.710.000 kijkers. Dit was de 2500ste aflevering. In deze aflevering werd het personage Simon Dekker neergeschoten.\nOp 20 januari 2012 beleefde \"Goede tijden, slechte tijden\" zijn best bekeken aflevering in 6 jaar: er keken toen 2.252.000 mensen naar de soap. In deze aflevering overleed het personage Edwin Bouwhuis. Op 5 oktober 2012 waren de kijkcijfers nog hoger: toen keken er 2.307.000 mensen. In deze aflevering hield Rik de Jong het huwelijk van zijn geliefde Nuran Baydar met Bilal Demir tegen.\nVan 2008 tot 2017 haalde het programma dagelijks nog steeds meer dan 1 miljoen kijkers. Vanaf de zomer van 2018 kampt het programma wederom met dalende kijkcijfers dit kwam mede doordat veel vaste personages de serie verlieten en de acteurs die hen vervangen niet altijd in de smaak vielen, daarnaast vonden de kijkers dat de verhaallijnen te ver van de werkelijkheid af begonnen te staan of te puberaal werden. Sinds 2019 waren de kijkcijfers vaker onder de miljoen grens dan erboven en schommelde het tussen de 700.000 tot 1.000.000 kijkers, ondanks de dalende kijkcijfers was het programma vaak nog wel in de top 5 van best bekeken programma's van die dag terug te vinden. De cliffhanger van het 29e seizoen sloot in juli 2019 af met 775.000 kijkers, dit was op dat moment het laagste aantal kijkers dat het programma met een zomer cliffhanger trok. Het 30e seizoen startte met een historisch laag aantal kijkers, terwijl alle seizoenen voorheen opende met ruim 1 miljoen kijkers wist de eerste aflevering van het 30e seizoen maar 665.000 kijkers te trekken. Nadat de familie Verduyn eind 2019 werd introduceert en het normale leven meer centraal ging staan in de soap, gingen de kijkcijfers de jaren die volgde weer in een stijgende lijn omhoog. Vanaf najaar 2023 stond het programma bijna weer standaard met iedere uitzending in de top tien van best bekeken programma's en behaalde het regelmatig weer kijkcijfers tegen het miljoen aan.\nPrestaties.\n\"Goede tijden, slechte tijden\" was de eerste soap op het Europese vasteland. Engeland kende het fenomeen soap al wel sinds de jaren zestig, met de succesvolle series \"Coronation Street\" en \"EastEnders\".\n\"GTST\" werd in de jaren 1991, 1992, 1993, 1994 en 1995 genomineerd voor een Gouden Televizier-Ring. In 1995 gingen de makers daadwerkelijk met de prijs naar huis. Verder won het programma De Hoofdprijs in 2005 en 2006 en de Hitkrant Award voor beste televisieserie in 2008.\nDe serie won tweemaal in de categorie 'beste secondscreenconcept' bij De TV-Beelden, in 2014 voor de Spring Levend-app en in 2015 voor de GTST 5000-app.\nOp 12 oktober 2023 won actrice Bertrie Wierenga tijdens de 58e editie van het Gouden Televizier-Ring Gala de prijs voor \"Televizier-Ring Acteur\". Ze won de prijs mede dankzij haar rol als Shanti Vening in de serie; voornamelijk door de verhaallijn over het personage haar stilgeboren baby.\nAndere producties.\nGTST: De re\u00fcnie (1998).\n\"\" is een Nederlandse televisiefilm uit 1998. In de film wordt er kerstfeest gevierd in het huis van de familie Alberts. Hierbij zijn ook enkele oude bekenden aanwezig. Wanneer Laura de volgende morgen wakker wordt, denkt ze eerst dat de dag ervoor echt kerstfeest is gevierd. Totdat ze een beeldje van Arnie vindt dat Linda de vorige avond tijdens het kerstfeest heeft gebroken. Het beeldje is nog heel. Ze beseft dan dat ze alles heeft gedroomd.\nIk wil in GTST (2007).\nIn 2007 werd \"Ik wil in GTST\", een multimediale talentenjacht, georganiseerd, met als hoofdprijs een rol van drie weken in \"Goede tijden, slechte tijden\". Duizenden mensen stuurden filmpjes in met hun beste acteerprestaties en zij werden beoordeeld door fans en een professionele jury. Na enkele audities voor een vakjury, werd op 30 november uiteindelijk bekendgemaakt dat Kee Huidekoper de wedstrijd gewonnen had. Op 21 februari 2008 maakte zij in de serie haar debuut als Vera van Es, een rol die Huidekoper dertien weken zou spelen. Zij werd echter daarna losgelaten omdat de producenten haar acteren niet goed genoeg vonden.\nGTST Live (2011-2015).\nVan 2011 tot en met 2015 werd het evenement GTST Live georganiseerd. Elk jaar startte na de zomerstop het nieuwe seizoen van de soap met GTST Live, een evenement waarbij liefhebbers van de soap de acteurs konden ontmoeten, terug konden blikken op de zomercliffhanger en als een van de eersten de allereerste aflevering van het nieuwe seizoen konden bekijken.\nEcht Weer Edit (2012).\n\"Echt weer Edit\" is een online soap in samenwerking van \"GTST\" met Edet-toiletpapier. Vanaf begin 2012 duurde deze soap twaalf weken. Elke vrijdag stond er een nieuwe aflevering op internet. De soap ging over Edit van der Bos. Ze is van haar man gescheiden omdat hij vreemdging met de buurvrouw. Ook heeft Edit nog een zoontje van 4. Na de scheiding kreeg zij een baan als toiletjuffrouw in \"Dansatoria\". Ze is ook dol op badeendjes en vindt de bewaker van Dansatoria een enge man.\nGTST Quiz (2014).\nTijdens de zomerstop in 2014 was het programma \"GTST Quiz\" op RTL 4 te zien ter vervanging van \"Goede tijden, slechte tijden\". In het programma wordt de kennis van de deelnemers over \"Goede tijden, slechte tijden\" getest aan de hand van verschillende spellen en vragenrondes. Elke week waren er vijf afleveringen te zien, van maandag tot en met donderdag stonden telkens twee stellen fans tegenover elkaar. Op vrijdag staan de beste kenners, de winnaars uit de vorige afleveringen, tegenover elkaar en krijgen ze hulp van (oud-)acteurs van \"Goede tijden, slechte tijden\".\nHet programma werd gepresenteerd door Carlo Boszhard en Ruud Feltkamp die beter bekend is van zijn rol van Noud Alberts. De studio waar de quiz plaatsvond bestond uit twee decorstukken van \"Goede tijden, slechte tijden\", de kroeg De Koning en discotheek Dansatoria. Het programma bevatte 30 afleveringen en was op televisie te zien van 7 juli 2014 tot 15 augustus 2014.\nGTST Meerdijk-app (2015\u20132018).\nIn november 2015 werd de GTST Meerdijk-app gelanceerd, als vervolg op de website die tijdens de zomerstop van 2015 probeerde de aandacht op de soap vast te houden. In de app speelt een losse verhaallijn met enkele sc\u00e8nes die niet op televisie worden uitgezonden. Ook worden nieuwe en terugkerende personages erin aangekondigd.\nNieuwe Tijden (2016\u20132018).\nTijdens de zomerstop in 2016 kwam \"Goede tijden, slechte tijden\" met een nieuwe soap genaamd \"Nieuwe Tijden\" die de gehele zomerstop werd uitgezonden. Na de zomerstop zette de serie zich voort op Videoland en later ook op RTL 5. De serie draait om een groep studenten die in een studentenhuis wonen in Utrecht en speelt zich af in dezelfde filmwereld als \"Goede tijden, slechte tijden\". Speciaal om deze serie te beginnen werden eerst de rollen van Amy Kortenaer en Sil Selmhorst terug in \"Goede tijden, slechte tijden\" gebracht, gespeeld door de nieuwe acteurs Holly Mae Brood en Soy Kroon. De laatst genoemde twee maakte na een half jaar de overstap van \"Goede tijden, slechte tijden\" naar de eerste aflevering van de soap \"Nieuwe Tijden\" en zijn sindsdien daar te zien in de hoofdrol. Kort na het aflopen van seizoen 3 werd in september 2018 bekendgemaakt dat de soap \"Nieuwe Tijden\" na 225 afleveringen stopt.\nTevens waren verschillende andere \"GTST\"-acteurs te zien in deze serie. Ferry Doedens vertolkte 55 afleveringen de rol van Lucas Sanders en andere acteurs zoals Ruud Feltkamp, Jette van der Meij en Caroline de Bruijn waren enkele afleveringen in een gastrol te zien.\nGTST Classics (2018).\nTijdens de zomerstop in 2018 was het programma \"GTST Classics\" op RTL 4 te zien ter vervanging van \"Goede tijden, slechte tijden\". In het programma wordt elke werkdag een zo geheten 'GTST Classic' uitgezonden, dit zijn memorabele afleveringen die de hoogtepunten en dieptepunten van de soap weergeven. Elke aflevering wordt door een tweetal (oud-)acteurs van \"Goede tijden, slechte tijden\", die in deze bewuste aflevering te zien zijn, ingeleid.\nInstagram Stories (2019).\nOp 29 april begon het programma met iets nieuws, een exclusief verhaallijn binnen Instagram Stories die uiteindelijk aansluit op een nieuw verhaallijn die later in de serie verwerkt wordt. Het eerste exclusieve verhaallijn heette \"Valentijns Vlucht\" en stond in het teken van de terugkeer van het personage Valentijn Sanders, ditmaal vertolkt door Vincent Visser.\nTijdens de zomerstop in 2019 werd het tweede exclusieve verhaal aangekondigd onder de naam \"Hartsvriendinnen\". Dit verhaal zorgt voor de introductie van het nieuwe personage Puck Odolphy, gespeeld door Annefleur van den Berg.\nOp 2 oktober 2019 startte het derde verhaal \"Jojo's Geheim\". Dit verhaal ging over het personage JoJo Abrams, gespeeld door Stephanie van Eer, die de diagnose diabetes gekregen heeft.\nCompilatie-afleveringen (2019).\nIn de derde week van augustus 2019 wilde RTL 4 compilatie-afleveringen van het vorige seizoen uitzenden om de kijkers warm te maken voor het nieuwe seizoen. Dit bleek geen succes te zijn. De afleveringen werden slecht bekeken en na twee afleveringen werd het project stopgezet. De kijkers wilden kennelijk niet langer meer wachten op de afloop van de zomercliff en wilden snel nieuwe afleveringen zien. De laatste drie compilaties werden vervangen door herhalingen van de laatste drie afleveringen en het nieuwe seizoen werd een week eerder gestart. Dit had als gevolg dat de uitzendschema's niet meer klopten met de eerder geplande afleveringen, waardoor feestdagen als Sinterklaas en Kerstmis een week te vroeg werden gevierd. Dit werd later opgelost door de feestdagen twee keer te vieren.\nGoede tijden, zomer tijden (2020).\nTijdens de zomerstop in 2020 wordt het programma \"Goede tijden, zomer tijden\" uitgezonden op Videoland en de online kanalen van \"RTL Boulevard\". In het programma ontvangt presentatrice Froukje de Both twee gasten, onder wie een huidige acteur of actrice en een acteur of actrice die vroeger in de soap heeft gespeeld. In de afleveringen bespreken ze de soap, zoals wat er gebeurd is, en geven ze hints over wat er gaat komen. Ook bespreken ze over hoe de acteurs werken voor de soap beleven of beleefd hebben en over hun bijzondere momenten tijdens hun tijd in \"Goede tijden, slechte tijden\".\nSeizoenssamenvattingen (2020).\nIn oktober 2020 vierde de soapserie haar dertigste verjaardag. Vanaf 8 juni 2020, kwam er tien weken lang, drie keer per week, een seizoenssamenvatting online van de afgelopen dertig seizoenen.\nGTST de podcast (2021-2022).\nTijdens de zomerstop van 2021 en 2022 kwam \"Goede tijden, slechte tijden\" met een eigen podcast, genaamd \"GTST de podcast\". De podcast ging van start op vrijdag 9 juli 2021 en was de volledige zomervakantie wekelijks te beluisteren. In de podcast komen diverse GTST-acteurs aan het woord. Ook wordt er onder andere gesproken over hoe het er achter de schermen aan toegaat. In de zomer van 2022 keerde de podcast terug.\nDokter Roman (2021).\nIn augustus 2021 kwam GTST wederom met een spin-offserie, \"Dokter Roman\". Ditmaal was het een exclusieve miniserie op Videoland die bestond uit acht korte afleveringen. In de serie werd het nieuwe personage Roman van Loon ge\u00efntroduceerd, vertolkt door Kiefer Zwart.\nNadat het personage Roman twee dagen in GTST te zien was voor de zomerstop, maakte de kijker nu echt kennis met Roman. In die serie blijkt Roman een relatie te hebben met Evi Stuurman, vertolkt door Zo\u00e9 van Weert. Wanneer Evi de relatie uitmaakt, begint Roman haar te stalken. Dit loopt uiteindelijk zo uit de hand dat hij de ex van Evi doodslaat. Hierna vertrekt het personage Roman naar Meerdijk.\nDe serie was vanaf 19 augustus 2021 te zien.\nOude Tijden (2022/2023).\nIn november 2022 en in de zomerstop van 2023 kwam GTST met \"Oude Tijden\", een wekelijks programma, waarin oud-acteurs terugblikken op iconische sc\u00e8nes uit de serie.\nBibliografie.\nGTST Magazine.\nIn de zomer van 2017 verscheen voor het eerst het \"GTST Magazine\". Het magazine bestond uit vier verschillende uitgaves die tussen de maanden juli en augustus in de winkels verschenen. In het magazine waren exclusieve verhalen te lezen die centraal stonden in de zomercliffhanger. Tevens waren er interviews met verschillende (oud-)acteurs en werd er teruggeblikt op de looptijd van de soapseries in Nederland. De hoofdredacteur van \"GTST Magazine\" was Everon Jackson Hooi die Bing Mauricius speelt in de soap.\nIn de zomer van 2018 keerde het \"GTST Magazine\" terug. Deze variant was in tegenstelling tot de voorgaande editie een eenmalige dikke uitgave. Voor deze editie was Dilan Yurdakul, bekend van haar rol als Aysen Baydar in de soap, actief als hoofdredactrice.\nIn de zomer van 2019 keerde het \"GTST Magazine\" wederom terug. Deze variant was weer een eenmalige dikke uitgave maar was ook in een uitgebreidere variant te bestellen met een harde kaft die meer als boek diende. Voor deze editie was voor het eerst een duo als hoofdredacteuren aangewezen. De hoofdredacteuren waren Alkan \u00c7\u00f6kl\u00fc en Melissa Drost in de soap beter bekend als Amir Nazar en Sjors Langeveld.\nOp 1 oktober 2020 bestond GTST 30 jaar, de reden voor een speciaal \"GTST Magazine jubileumnummer\". Stephanie van Eer (JoJo Abrams) stond als gasthoofdredacteur aan het hoofd van een team om dit jubileum magazine te maken.\nLuisterboek.\nIn het najaar van 2018 kwam het luisterboek \"Kwaad Bloed\" uit. Dit luisterboek kwam tot stand door een sponsoring van Storytel. Het bedrijf had de serie betaald om een paar keer genoemd te worden in de serie. Daarnaast werd in een verhaallijn door het personage Janine Elschot aan een luisterboek gewerkt. Toen zij dit luisterboek in de serie uitbracht, konden de kijkers van de serie ook daadwerkelijk het luisterboek tegen betaling aanschaffen en beluisteren via de Storytel-app. Ook vonden sommige gebeurtenissen uit het luisterboek plaats in de serie.\nVerhaallijn \"Kwaad Bloed\" in de serie.\nNa de presentatie van het luisterboek \"Kwaad Bloed\", dat geschreven is door Janine Elschot, gebeuren er mysterieuze dingen in Meerdijk. Zo krijgen Janine, Ludo, Rik, Bing en Aysen een rode enveloppe met gouden letters met daarin een uitnodiging. Terwijl de groep bijeenkomen in de Koning worden ze door een onbekende gefotografeerd. In de dagen die volgen worden er honden vergiftigd in het park, vindt Aysen glasscherven in haar bed, wordt Ludo beschuldigd van kunstzwendel en krijgen Nina en Bing een angstaanjagende pop met zwarte ogen. Later duikt de in het geheim gemaakte foto op in het rapport van Bram en wordt baby Max ontvoerd. Janine verdenkt Marieke van veel van deze situaties, totdat Janine en Ludo bijna opzettelijk aangereden worden en Marieke hen opzij duwt en hierbij om het leven komt. Uiteindelijk blijkt crimineel Jos Uylenburg het boek na te spelen in opdracht van psychopaat Hein Lisseberg. Mede dankzij Aysen beland Jos achter de tralies. En Hein wordt door Mark neergeschoten om zijn vrouw te wreken.\nDiscografie.\nTitelsong.\nSinds het begin van de serie tot eind 2019 werd het nummer \"Goede tijden, slechte tijden\" gebruikt als de titelsong.\nHet originele nummer werd in opdracht van Joop van den Ende geschreven door Bert van der Veer en de muziek werd verzorgd door componist Hans van Eijck. Het nummer bestaat uit drie coupletten en een refrein en is ingezongen door Lisa Boray en Louis de Vries.\nVoor de titelsong werd het nummer ingekort tot ongeveer \u00e9\u00e9n minuut, hierin zijn enkel het eerste couplet en het refrein te horen. Door de jaren heen zijn er nieuwe arrangementen voor het nummer gemaakt en is het enkele keren opnieuw ingezongen, onder meer door Ingrid Simons en Erica Yong. In 2014 werd er besloten het nummer in te laten zingen door zangeres April Darby, echter besloot RTL na kritiek om na twee weken de voorgaande leader weer te gebruiken. In het daaropvolgende seizoen werd de leader ingezongen door Jaap Reesema en Jill Helena.\nVanaf de zomer van 2018 werd de titelsong ingekort tot twintig seconden en was deze ingezongen door Lisa Lois. De song werd ingekort om bingewatchende kijkers via Videoland tegemoet te komen.\nSinds 30 december 2019 komt de titelsong niet meer voor in de leader van de soap, er wordt enkel op een beat \"Goede tijden, slechte tijden\" uitgesproken.\nMuziek gemaakt door GTST.\nNaast de titelsong is \"Goede tijden, slechte tijden\" meerdere keren in aanmerking gekomen met muziek. Ter viering van de 1000e aflevering in 1995 bracht het team achter \"GTST\" een cd uit die vol gezongen was door vaste personages. Het album werd snel opgepikt door de media, dit kwam mede door het nummer \"Ademnood\", dat direct hoog in de hitlijsten belandde. Het nummer stond zeven weken op de 1e plek in de Nederlandse Top 40 en werd gezongen door de actrices Babette van Veen (Linda Dekker), Guusje Nederhorst (Roos Alberts) en Katja Schuurman (Jessica Harmsen), die hierna meerdere singles uitbrachten als de groep \"Linda, Roos &amp; Jessica\". De groep bracht onder andere de singles \"Alles of niets\" en \"Lange nacht\" uit. Tijdens de viering van de 2000e aflevering in 2001 werd de nieuwe groep \"Good Times\" door \"GTST\" gevormd bestaande uit acteurs Aukje van Ginneken (Charlie Fischer) Johnny de Mol (Sylvester Koetsier), Chanella Hodge (Terra Bloem) en Winston Post (Benjamin Borges). Zij behaalde met het nummer \"Ongelofelijk\" de hitlijsten.\nVervolgens tijdens de zomercliffhanger van seizoen 21 in 2011 werd een nieuwe groep in de soap gevormd bestaande uit Robin Martens (Rikki de Jong), Ferry Doedens (Lucas Sanders), Guido Spek (Sjoerd Bouwhuis) en Raynor Arkenbout (Edwin Bouwhuis). Ze brachten in de uitzending het nummer \"Jij\" ten gehore voor een huwelijk dat plaatsvond in de serie. Het nummer belandde binnen een dag op de 1e plek in de Nederlandse downloadlijsten en belandde vervolgens in de Nederlandse Single Top 100. Hierna bracht het personage Rikki de Jong nog een aantal singles uit; hiervan wist alleen \"Waar ben jij?\" de hitlijsten te behalen.\nHitnoteringen.\nHieronder een lijst met hitnoteringen van albums en nummers die gemaakt zijn door groepen en personages die door het team van \"Goede tijden, slechte tijden\" zijn gevormd en bedacht.\nVergelijkbare programma's.\nIn 1992 begon het Duitse RTL Television met de soapserie \"Gute Zeiten, schlechte Zeiten\". Ook deze serie was in eerste instantie gebaseerd op \"The Restless Years\", maar ook op het op dat moment al twee jaar bestaande \"Goede tijden, slechte tijden\". Het script van \"GZSZ\" leek gedurende de eerste jaren dan ook sterk op dat van \"GTST\".\nIn Belgi\u00eb wordt sinds 1991 de vergelijkbare soap \"Familie\" uitgezonden. Deze soap die door Studio-A weordt geproduceerd, speelt zich voornamelijk af in en rond Mechelen en draait om de familie Van den Bossche die daar een bedrijf exploiteert. De serie wordt uitgezonden op VTM. De soap kent net als GTST een \"Zomercliffhanger\", aangezien deze soep eveneens niet uitgezonden wordt in de zomermaanden."}
{"id": "7337", "revid": "207191", "url": "https://nl.wikipedia.org/wiki?curid=7337", "title": "Luchtvervuiling", "text": "Luchtvervuiling of luchtverontreiniging treedt op wanneer schadelijke of overmatige hoeveelheden stoffen, waaronder gassen, deeltjes en biomoleculen, in de troposfeer van de aarde worden ge\u00efntroduceerd. Deze stoffen kunnen afkomstig zijn van natuurlijke bronnen of van menselijke bronnen.\nLuchtvervuiling kan levende organismen zoals dieren en de plantengroei schaden, maar het kan ook gebouwen beschadigen. Zo was in Nederland luchtvervuiling door zwaveldioxide halverwege de twintigste eeuw de oorzaak van de epifytenwoestijnen. De vervuilende stoffen kunnen ook neerslaan in daarvoor gevoelige gebieden, zoals de stikstofdepositie in natuurgebieden.\nBij de mens kan luchtvervuiling ziekten, allergie\u00ebn en zelfs de dood veroorzaken. In Europa is luchtvervuiling verantwoordelijk voor meer dan 500.000 vroegtijdige sterfgevallen per jaar, waarvan 9.380 in Belgi\u00eb en 10.970 in Nederland. Wereldwijd is luchtvervuiling verantwoordelijk voor 1 op de 8 doden.\nLuchtvervuiling binnenshuis is evenzeer schadelijk voor de gezondheid. Recent onderzoek van U.S. Environmental Protection Agency wijst uit dat de concentratie van bepaalde vervuilende stoffen in de lucht binnenshuis 2 tot 5 keer hoger zijn dan in de buitenlucht.\nVervuilende stoffen.\nStoffen die in de atmosfeer terechtkomen als luchtvervuiling zijn bijvoorbeeld koolmonoxide, chloorfluorkoolstofverbinding, stikstofoxiden, ammoniak, zwaveldioxide en fijnstof. \nBronnen van luchtvervuiling.\nMenselijke bronnen.\nBronnen van menselijke oorsprong zijn:\nNatuurlijke bronnen.\nNatuurlijke bronnen zijn:\nGevolgen.\nGevolgen in de natuur.\nTen gevolge van luchtvervuiling zijn in dichtbevolkte gebieden de epifytenwoestijnen ontstaan: gebieden waar de epifytische indicatorsoort zoals mossen en vooral korstmossen vrijwel verdwenen zijn of sterk achteruitgegaan. Naar het verdwijnen van epifyten rond steden en industriegebieden als gevolg van de daar voorkomende hoge concentraties zwaveldioxide en stikstofverbindingen in de atmosfeer is al sinds 1930 onderzoek gedaan. Zwaveldioxide en stikstofverbindingen waren afkomstig van de verbranding van fossiele brandstoffen als steenkool en olieproducten. In 1958 heeft J.J. Barkman epifytenwoestijnen in Nederland gekarteerd. Om veranderingen in de situatie te kunnen waarnemen werd de inventarisatie in de zeventiger jaren herhaald door de \"Werkgroep Herkartering Epifyten in Nederland\" (WHEN).\nGevolgen voor de gezondheid.\nDe luchtvervuiling heeft een negatieve invloed op de luchtkwaliteit en daardoor op de gezondheid van mensen en verlaagt de verwachte levensduur. De milieubalans van het RIVM (Rijksinstituut voor Volksgezondheid en Milieu) geeft er cijfers over. De chronische blootstelling aan fijnstof blijkt de grootste bron van gezondheidsschade. Luchtvervuiling veroorzaakt vooral hart- en vaatziekten. Eind 2005 is in een wetenschappelijk onderzoek het directe verband aangetoond tussen relatief lage blootstelling aan fijnstof en aderverkalking, bij muizen. Daarnaast is luchtvervuiling vooral ook geassocieerd met ziekten van de longen en longkanker. De longfunctie ontwikkelt trager bij kinderen die zijn blootgesteld aan luchtvervuiling van verkeer. Ook de longfunctie van gezonde volwassenen kan aangetast worden, zelfs in landelijke streken bij ons, bij concentraties beneden de Europese norm. Daarnaast zijn er talrijke andere verbanden beschreven tussen blootstelling aan luchtvervuiling en effecten op de gezondheid. Recentelijk (2013) is er ook een negatieve invloed aangetoond bij baby's van de mens.\nDe Europese luchtkwaliteitsrichtlijnen beschermen niet volledig tegen alle mogelijke gezondheidseffecten. Wereldwijd sterven er jaarlijks zeven miljoen mensen vroegtijdig door luchtvervuiling, aldus cijfers van de WHO uit 2021.\nVerspreiding.\nLuchtvervuiling is meestal geconcentreerd in dichtbevolkte stedelijke gebieden, vooral in ontwikkelingslanden waar milieuregels relatief laks of onbestaand zijn. Maar ook in dichtbevolkte gebieden in ontwikkelde landen worden erg ongezonde niveaus van vervuiling bereikt.\nConcentratieschalen.\nEuropese normen.\nEen eerste kaderrichtlijn uit 1996, en bijbehorende uitvoeringsbesluiten, werden in mei 2008 vervangen door de EU-richtlijn 2008/50/EG. De concentratieschalen voor stikstofdioxide (NO2), zwaveldioxide (SO2) en fijnstof (PM10) zijn gebaseerd op deze Europese richtlijnen betreffende de beoordeling en het beheer van de luchtkwaliteit.\nDe concentratieschalen zijn zo opgevat dat afhankelijk van het aantal toegelaten overschrijdingen van de nieuwe Europese grenswaarden, een index 6, 7 of 8 toegewezen wordt aan die grenswaarde. Voor de bepaling van de andere schaalverdelingen werd gekeken naar de spreiding van de concentraties zoals gemeten in de meetnetten van de drie gewesten in Belgi\u00eb in 1997, 1998 en 1999.\nVoor ozon (O3) zijn de concentraties van 180\u00a0\u00b5g/m\u00b3 (Europese drempel voor informatie aan de bevolking) en 240\u00a0\u00b5g/m\u00b3 (waarschuwingsdrempel) bepalend voor de schaalverdeling. Voor langere termijneffecten wordt AOT40 gebruikt.\nDe concentratieschaal voor koolmonoxide (CO) werd zo gekozen dat de hoogste percentielen uit het verleden een kleurindex 8 \u00e0 9 opleveren, terwijl de 30e percentiel overeenstemt met kleurindex 1. Van PM2.5 zijn er nog te weinig historische meetgegevens beschikbaar om op deze manier een gepaste kleurenschaal te defini\u00ebren.\nDe Europese grenswaarde voor benzeen (C6H6) is 5\u00a0\u00b5g als jaargemiddelde. De concentraties worden hier weergegeven als glijdende 24-uurgemiddelden. De concentratieschaal is gebaseerd op de daggemiddelde benzeenmetingen (voor een gemiddeld station) in de jaren 2000, 2001 en 2002.\nIndien de gepubliceerde benzeen data op de website hoger zijn dan 5\u00a0\u00b5g/m\u00b3 wil dit niet automatisch zeggen dat de Europese (jaargemiddelde) norm wordt overschreden. De laatste jaren werd in geen enkel meetstation in Belgi\u00eb de jaargemiddelde EU norm van 5\u00a0\u00b5g/m\u00b3 overschreden. Een daggemiddelde concentratie hoger dan 5\u00a0\u00b5g/m\u00b3 komt voor op 3 \u00e0 6 dagen in het jaar in stedelijke meetstations. In meetstations die gesitueerd zijn in de nabijheid van sommige (benzeenverwerkende) industri\u00eble vestigingen (o.a. in de gemeente Zelzate) worden regelmatig hoge benzeen \"piek\"concentraties gemeten. De jaargemiddelde benzeenconcentratie in het jaar 2003 bedroeg 1,42 \u00b5g/m\u00b3 te Gent, 1,67 te Borgerhout (Antwerpen), 1,20 te Hasselt en 2,93 te Zelzate.\nWereldgezondheidsorganisatie.\nSinds de winter van 2013 op 2014 is New Delhi de stad met de meeste luchtvervuiling. De Wereldgezondheidsorganisatie (WHO) vindt 25\u00a0\u00b5g/m\u00b3 fijnstof het toelaatbare maximum. In New Delhi is een waarde van 455\u00a0\u00b5g/m\u00b3 gemeten. Mensen kregen daardoor ademhalingsklachten.\nDe WHO stelde reeds meermaals richtlijnen op, de \"Global Air Quality Guidelines\" (AQGs). Na een vorige editie uit 2005 werden de normen in 2021 aanzienlijk strenger. De richtlijnen hebben betrekking op fijnstof, ozon, stikstofdioxide, zwaveldioxide en koolmonoxide, en gaan verder dan de Europese normen. \nTabel concentratieschalen.\nDe tabel hieronder geeft het verband tussen de gemeten concentraties (in \u00b5g/m\u00b3), de concentratieschaal (tussen 1 en 10) en de bijhorende beoordelingsschaal voor O3, NO2, CO, SO2 en PM10."}
{"id": "7338", "revid": "1272568", "url": "https://nl.wikipedia.org/wiki?curid=7338", "title": "Ontsnappingssnelheid", "text": "De ontsnappingssnelheid van een hemellichaam (bijvoorbeeld een planeet) is de minimale snelheid waarmee een niet-aangedreven voorwerp (met veel kleinere massa dan het hemellichaam) vanaf dat hemellichaam zou moeten worden weggeschoten (onder ideale theoretische condities, geen wrijving van de atmosfeer, geen invloed van andere hemellichamen) zodat de afstand tot dat hemellichaam naar oneindig nadert en het object dus niet naar het hemellichaam terugvalt. \"Minimale snelheid\" impliceert dat de limiet van de snelheid van het voorwerp nul is. 'Niet-aangedreven' is cruciaal: m\u00e9t aandrijving is theoretisch geen minimale snelheid nodig.\nEen andere mathematisch equivalente formulering is dat de ontsnappingssnelheid de snelheid is waarmee een voorwerp, van oneindig hoog vallend, op het oppervlak zou botsen. De beginsnelheid (in het oneindige) moet dan nul zijn en er moet ook aangenomen worden dat er geen luchtwrijving en dergelijk optreedt.\nMeer algemeen kan men de ontsnappingssnelheid vanaf een punt op of buiten het hemellichaam beschouwen.\nZolang de motoren van een raket nog blijven werken hoeft de snelheid niet zo hoog te zijn als de plaatselijke ontsnappingssnelheid om uiteindelijk aan een hemellichaam te ontsnappen. De snelheid hoeft pas gelijk te zijn aan de plaatselijke ontsnappingssnelheid wanneer de aandrijving stopt. Dat is bij een raket pas op zekere hoogte, waar de ontsnappingssnelheid lager is dan op het oppervlak, dus de raket hoeft niet een snelheid te bereiken gelijk aan de ontsnappingssnelheid op het oppervlak van het hemellichaam.\nBerekening.\nDe ontsnappingssnelheid in een punt op of buiten het hemellichaam kan bepaald worden door de totale energie van het te ontsnappen voorwerp op nul te stellen, de kinetische energie zou dus gelijk moeten zijn aan de benodigde toename (van een negatieve waarde tot nul) van de totale potenti\u00eble energie van het object.\nDe omgezette kinetische energie bij het bewegen van een punt P naar het oneindige is:\nmet formula_2 de zwaartekrachtversnelling op positie formula_3, en de punt het inwendig product.\nDe kinetische energie bij snelheid \"v\" bedraagt:\nDe massa van het te ontsnappen voorwerp kan in de vergelijking weggestreept worden, want beide zijden van de vergelijking zijn ermee evenredig:\nOntsnapping aan een bolsymmetrisch hemellichaam.\nDe omgezette potenti\u00eble energie is voor een bolsymmetrisch hemellichaam:\nwaarbij G de gravitatieconstante, M de massa van het hemellichaam en R de straal is.\nMet het gelijkstellen van kinetische en potenti\u00eble energie volgt nu:\nen met substitutie van de formule voor de zwaartekrachtversnelling \"g\" aan het oppervlak \nvolgt hieruit \nVoor de Aarde bedraagt de ontsnappingssnelheid ongeveer 11,2 km/s (ongeveer 40.000 kilometer per uur), voor de Maan 2,38 km/s, voor de planeet Jupiter 59,5 km/s, voor de Zon 600 km/s, maar voor een zwart gat is zelfs de lichtsnelheid (ongeveer 300.000 km/s) niet genoeg. Dat is ook de reden waarom dit hemellichaam zwart is; er ontsnapt immers geen licht.\nBij gebruik van raketten zijn de omstandigheden zodanig anders (meestal wel wrijving in een atmosfeer, geen versnelling in een enkel moment maar gedurende een periode (dus aandrijving), verandering van massa van de raket tijdens het branden van de motor, invloed van de rotatie van het hemellichaam) dat de ontsnappingssnelheid niet meer dan een ruwe indicator is van de voor het ontsnappen benodigde energie. Ook bij een object dat door een elektromagnetische katapult gelanceerd wordt zal de lucht in de atmosfeer het object afremmen, waardoor de uiteindelijke ontsnappingssnelheid van dit object hoger is dan als deze wordt berekend zonder luchtweerstand. Dit geldt natuurlijk niet voor hemellichamen zonder een uitwendige atmosfeer, zoals veel manen, of objecten zoals de cilinder van Bernal.\nDe ontsnappingssnelheid op een bepaalde afstand is formula_11 maal de omloopsnelheid bij een cirkelbaan. Zo is ter hoogte van de Aarde de ontsnappingssnelheid van de Zon 42,1 km/s.\nOntsnapping aan een bewegend hemellichaam.\nVoor de definitie van de ontsnappingssnelheid van een \"bewegend\" hemellichaam (voor een model met alleen dit hemellichaam en het te ontsnappen voorwerp is dit vrijwel een eenparige beweging) kan men, in aanmerking nemend dat snelheden altijd relatief zijn, een inertiaalstelsel kiezen waarbij het hemellichaam vrijwel n\u00edet beweegt. Terugvertaald naar een ander inertiaalstelsel volgt dan dat de ontsnappingssnelheid voor een bewegend hemellichaam de minimale relatieve snelheid van een object ten opzichte van het hemellichaam is om de afstand van het object tot het hemellichaam tot oneindig te laten naderen. \"Minimale relatieve snelheid\" impliceert dat de limiet van de snelheidsvector van het voorwerp die van het hemellichaam is.\nVoor de techniek van het afschieten maakt het uiteraard niet uit welk inertiaalstelsel men kiest: het is net zo gemakkelijk of moeilijk om vanaf een hemellichaam met een snelheid van 10 km/s een object weg te schieten met een snelheid van 14 km/s of vanaf de andere kant te vertragen tot 6 km/s als het is om het vanuit stilstand weg te schieten met een (ontsnappings)snelheid van 4 km/s; dit ondanks het feit dat de aan het object toegevoegde kinetische energie respectievelijk 48 (van 50 naar 98), -32 (van 50 naar 18) en 8 (van 0 naar 8) MJ/kg is. De netto benodigde energie is in alle gevallen 8 MJ per weggeschoten kilogram. De verschillen worden verklaard door de verandering van de kinetische energie van het hemellichaam (dat door de wet van behoud van impuls een geringe snelheidsverandering ondergaat), respectievelijk -40, 40 en 0 MJ per weggeschoten kilogram.\nDe 40 MJ per weggeschoten kilogram die men extra aan het te ontsnappen object bij afschieten in de bewegingsrichting van het hemellichaam moet meegeven (boven de 50 die het al had en de 8 die altijd nodig zijn) vloeit geleidelijk weer terug naar het hemellichaam doordat het wordt aangetrokken door het afgeschoten voorwerp en daardoor geleidelijk wordt versneld tot zijn oorspronkelijke snelheid. In de limietsituatie heeft het object nog steeds zijn oorspronkelijke 50 MJ/kg die het v\u00f3\u00f3r afschieten had. Die is nodig om mee te blijven bewegen met het hemellichaam, zodat het niet alsnog wordt ingehaald. Een en ander geldt omgekeerd bij het afschieten vanaf de andere kant.\nOntsnapping aan een niet-bolsymmetrisch hemellichaam of een statische combinatie van hemellichamen.\nBij een niet-bolsymmetrisch hemellichaam of een statische combinatie van hemellichamen is formula_12 de som van deze integralen voor gedeelten van het samenstel van massa's. De ontsnappingssnelheid voor het geheel valt daardoor te berekenen als de wortel uit de som van de kwadraten van de afzonderlijke ontsnappingssnelheden in hetzelfde punt. Als men spreekt over de ontsnappingssnelheid van een hemellichaam zonder meer, dan bedoelt men die vanaf het oppervlak. Als het hemellichaam echter niet bolsymmetrisch is, dan hangt de ontsnappingssnelheid af van de plaats op het oppervlak.\nBij bijvoorbeeld het verlaten van het zonnestelsel met vertrek vanaf de Aarde kan men de vraag stellen wat de minimale snelheid is waarmee een niet-aangedreven voorwerp zou moeten worden weggeschoten (onder ideale theoretische condities, geen wrijving van de atmosfeer, geen invloed van andere hemellichamen dan de Aarde en de Zon) zodat het tot in het oneindige van het zonnestelsel af blijft bewegen en niet terugvalt.\nAls de Aarde stil zou staan ten opzichte van de Zon dan zou deze \"gecombineerde ontsnappingssnelheid\" zijn: formula_13 oftewel 43,6 km/s.\nOntsnapping aan een combinatie van ten opzichte van elkaar bewegende hemellichamen.\nAls het bovenstaande ook zou gelden bij de werkelijke situatie, waarbij de Aarde een baansnelheid van 29,8 km/s om de Zon heeft, dan zou, als het object wordt gelanceerd in de richting waarin de Aarde in zijn baan om de Zon beweegt, slechts een relatieve snelheid ten opzichte van de Aarde van 43,6 - 29,8 = 13,8 km/s nodig zijn.\nBij bewegende lichamen is het echter gecompliceerder; dat het bovenstaande dan niet geldt wordt al gesuggereerd door het feit dat als de baansnelheid van de Aarde lager zou zijn, de uitkomst lager zou kunnen worden dan de ontsnappingssnelheid zonder Zon. Als een object zich van de Aarde af beweegt in dezelfde richting als de Aarde beweegt dan verbruikt het object niet alleen kinetische energie voor het vergroten van de afstand tot de Aarde (en de Zon), dus voor omzetting in potenti\u00eble energie, maar wordt ook kinetische energie van het object overgeheveld naar de Aarde (de Aarde wordt versneld doordat het object haar aantrekt, zie ook boven en kinetische energie). Hierbij vloeit een deel van de kinetische energie die bij lancering is overgeheveld van de Aarde naar het object weer terug.\nDe benodigde snelheid ten opzichte van de Zon is dus hoger dan 43,6 km/s als het object wordt gelanceerd in de richting waarin de Aarde in zijn baan om de Zon beweegt. Het voordeel dat de benodigde snelheid ten opzichte van de Aarde lager is dan ten opzichte van de Zon omdat de baansnelheid van de Aarde van 29,8 km/s er vanaf gaat, wordt slechts gedeeltelijk tenietgedaan.\nOntsnapping aan de Melkweg.\nWetenschappers van het Duitse Leibniz Instituut voor Astrofysica in Potsdam hebben de snelheid berekend die een ruimteschip nodig heeft om te ontsnappen aan de zwaartekracht van de Melkweg. Die snelheid blijkt 537 kilometer per seconde te bedragen. Om die snelheid te kunnen berekenen, moesten de onderzoekers eerst een schatting maken van de massa en omvang van de Melkweg. Die massa bleek volgens hen met 1,6 biljoen zonnen half zo klein als eerder verondersteld."}
{"id": "7339", "revid": "583675", "url": "https://nl.wikipedia.org/wiki?curid=7339", "title": "Fossiele brandstof", "text": "Fossiele brandstoffen zijn koolstofhoudende verbindingen, die onder hoge druk en temperatuur gedurende miljoenen jaren in de aardkorst zijn gevormd, uit resten van plantaardig en dierlijk leven, vooral in het carboon, maar ook in andere geologische tijdperken. Onder de fossiele brandstoffen vallen de koolwaterstoffen aardolie en aardgas, en verder steenkool en bruinkool. Ook turf, gewonnen uit hoogveen en laagveen, is een product in deze reeks, maar turf heeft nog niet blootgestaan aan de extremen van druk en temperatuur diep in de aardkorst, die tot de vorming van kolen, olie en gas hebben geleid. Naast koolstof bevatten de meeste fossiele brandstoffen ook zwavel.\nOntstaan.\nBruinkool en steenkool ontstonden op land uit, onder zuurstofarme omstandigheden, onvolledig verteerde plantenresten, waardoor aanvankelijk veen werd gevormd. Door langdurige geologische processen als sediment-afzetting (kleilaag of zandlaag) bovenop het veen, en platentektoniek, ontstonden diep in de bodem, via diagenese uiteindelijk bruinkool en steenkool.\nAardolie en aardgas ontstonden in zee, door de onvolledige (zuurstofarme) afbraak van overblijfselen van organismen, waaronder fytoplankton en zo\u00f6plankton, die naar de bodem van de zee (of meer) zijn gezonken. Dit afbrekingsproces werd in gang gezet door anaerobe bacteri\u00ebn, onder anoxische (zuurstofarme) omstandigheden, miljoenen jaren geleden. Ook hier leidde de beweging van de aardkorst tot begraving van marien organisch materiaal, en de langdurige blootstelling aan hoge druk en temperatuur, tot de vorming van olie en gas.\nVoordelen.\nHet winnen van fossiele brandstoffen is veelal relatief eenvoudig, en het gebruik vereist geen hoogstaande techniek. Traditioneel heeft men daarom veel gebruikgemaakt van deze energiebronnen. Zo waren deze brandstoffen een belangrijke voorwaarde voor het ontstaan van de industri\u00eble revolutie. Veel ontwikkelingslanden zien het gebruik van fossiele energie als een middel om uit de armoede te komen.\nGeopolitiek effect.\nDoor de grote afhankelijkheid van de wereldeconomie van fossiele brandstoffen, en het gegeven dat er slechts een beperkt aantal locaties is waar commercieel winbare fossiele brandstofreserves aanwezig zijn, vormen deze reserves een belangrijk onderwerp in de (internationale) machtspolitiek.\nZo kan het aanleggen van pijpleidingen voor het transport van olie, vanuit de wingebieden rond de Kaspische Zee, grote politieke invloed opleveren voor de staten over wier grondgebied de pijpleiding loopt. Door critici van het Amerikaanse buitenlandbeleid wordt gesteld dat de Amerikaanse interventies in het Midden-Oosten slechts dienen om de olietoevoer uit deze regio voor de Amerikaanse economie veilig te stellen.\nAls de brandstoffen van ver moeten komen, vindt er kapitaalexport, en verzwakking van de lokale economie plaats.\nMilieu.\nGebruik van fossiele brandstoffen draagt bij aan de algehele milieuproblematiek. Hierbij spelen de volgende processen een rol.\nVerbranding.\nBij de grootschalige verbranding van fossiele brandstoffen komt veel koolstofdioxide vrij. In grote hoeveelheden draagt dit gas bij aan het broeikaseffect. Het broeikaseffect draagt voor een belangrijk deel bij aan de opwarming van de Aarde. Ook het vrijkomen en vervolgens neerslaan van zwart roet draagt bij aan de opwarming, omdat de omgeving van de verbrandingslocatie donkerder wordt en daardoor meer zonlicht absorbeert.\nOok komen er, afhankelijk van het type brandstof en het toegepaste verbrandingsproces, bij de aanwending van fossiele brandstoffen andere verbrandingsproducten in de lucht, zoals fijnstof, zwavel- en stikstofverbindingen. Dit kan tot luchtvervuiling en zure regen leiden. Al tijdens de industri\u00eble revolutie werd duidelijk dat grootschalige verbranding het milieu sterk kan be\u00efnvloeden. Een voorbeeld is de beruchte smog in Londen in die tijd.\nWinning.\nBij de winning van fossiele brandstoffen wordt, in meer of mindere mate, schade aan het milieu veroorzaakt. Soms wordt het risico van ongelukken en milieuschade verschillend ingeschat door de industrie enerzijds en milieubewegingen anderzijds. Enkele voorbeelden:\nDirecte en indirecte subsidie.\nEr worden om verschillende redenen directe en indirecte subsidies gegeven voor fossiele brandstoffen. Veel ontwikkelingslanden houden met subsidie de binnenlandse prijs van fossiele brandstoffen laag, om hun economie te stimuleren, of om armoede bij hun burgers te verkleinen. De Wereldbank schatte in 2015 dat er voor \u20ac500 miljard aan directe subsidie wordt gegeven aan fossiele brandstoffen. Het Internationaal Monetair Fonds berekende hiernaast ook de externe kosten van het gebruik van fossiele brandstoffen, bijvoorbeeld de lokale gezondheidskosten, en de kosten die gemaakt moeten worden om aan te passen aan klimaatverandering. Het IMF kwam uit op een totaalbedrag van $5,3 biljoen wereldwijd, in 2015\nen nagenoeg hetzelfde bedrag in 2017. Wat opviel aan de studie is dat de meeste kosten lokaal zijn, en dat overheden dus zelf profiteren van het reduceren van fossiel brandstofgebruik. Het niet doorrekenen van externe kosten door vervuiling wordt door sommigen als indirecte subsidie gezien.\nNaar aanleiding van de One Planet Summit in Parijs, liet de Wereldbank eind 2017 weten vanaf 2019 geen investeringen meer in fossiele brandstoffen te zullen ondersteunen, tenzij voor de armste landen, maar ook dan binnen het Akkoord van Parijs.\nVerbruik van fossiele brandstoffen.\nOmdat het omvangrijke, wereldwijde gebruik van fossiele brandstoffen bijzonder schadelijk is voor het milieu, zou hun verbruik snel moeten dalen, door een omschakeling naar duurzame energie: de zogenaamde energietransitie. In werkelijkheid stijgt (in 2019) het gebruik van fossiele brandstoffen op mondiaal niveau nog steeds. De productie door alternatieve energiebronnen neemt weliswaar flink toe, maar deze vormen tot dusver slechts een toevoeging op het eveneens stijgende gebruik van fossiele brandstoffen, en zijn dus geen vervanging daarvan. Een van de oorzaken is een overheidsbeleid dat zich meer richt op het stimuleren van duurzame energie, dan op het terugdringen van fossiele brandstoffen.\nFossiele zonne-energie.\nFossiele brandstoffen zijn uiteindelijk een vorm van zonne-energie, die miljoenen jaren geleden via fotosynthese, als chemische energie werd opgeslagen in plantaardige en (via de voedselketen) dierlijke koolstofverbindingen. Deze geologische natuurlijke hulpbronnen worden nu veel sneller verbruikt, dan ze gedurende miljoenen jaren in de aardkorst zijn gevormd. Er is sprake van het opgebruiken van een eindige voorraad, wat dus niet duurzaam is.\nDe discussie over het gebruik van fossiele brandstoffen betreft daarnaast ook de schadelijke verbrandingsproducten, en de milieuproblemen die ontstaan bij de winning van de brandstoffen."}
{"id": "7340", "revid": "1382803", "url": "https://nl.wikipedia.org/wiki?curid=7340", "title": "Ozon (stof)", "text": "Ozon is een enkelvoudige stof van het element zuurstof, met als brutoformule O3. Bij standaardtemperatuur en -druk is ozon een kleurloos tot lichtblauw gas met een karakteristieke prikkelende geur. In vloeibare vorm is het donkerblauw. Het smeltpunt ligt bij \u2212193\u00a0\u00b0C en daaronder is ozon een donkerblauwe vaste stof. Het molecuul bezit een gebogen moleculaire geometrie, met een bindingshoek van 116,8\u00b0. Ozon is een sterke oxidator.\nOzon werd ontdekt door Christian Friedrich Sch\u00f6nbein in 1840. Werner von Siemens vond de ozongenerator uit, waarmee door elektrostatische ontladingen op industri\u00eble schaal ozon gemaakt kan worden.\nDe naam komt van het Griekse \"ozein\" (), hetgeen \"ruiken\" betekent. Dit verwijst naar de karakteristieke geur van het gas.\nOzon is een belangrijke component van luchtvervuiling, waar het ontstaat in fotochemische smog.\nOzon in de atmosfeer.\nOzon ontstaat van nature in de atmosfeer onder invloed van elektrische ontladingen (zoals tijdens onweer) en door ultraviolette straling met een golflengte onder 240\u00a0nm in de bovenste lagen van de atmosfeer (de stratosfeer). In eerste instantie valt zuurstof uiteen in twee reactieve zuurstofradicalen:\nDit radicaal kan reageren met zuurstofgas tot ozon:\nIn de stratosfeer is ozon zeer gewenst, omdat het daar een laag vormt (de ozonlaag) en de schadelijke ultraviolette straling van de zon tegenhoudt. Het ondergaat immers fotolyse onder invloed van uv-licht:\nAls deze ozonlaag in de stratosfeer zou verdwijnen gaat meer uv-licht het aardoppervlak bereiken, waardoor het leven op aarde meer bemoeilijkt zou worden: er zou meer huidkanker zijn, aantasting van chlorofyl en van microflora, zoals kleinere organismen (plankton).\nDe ozonlaag kan worden aangetast door synthetische gassen, zoals ouderwetse drijfgassen uit spuitbussen en hulpgassen uit koelkasten en airconditioningsystemen. Met name de diverse chloorfluorkoolstofverbindingen (cfk's) zijn grote boosdoeners. De aantasting van de ozonlaag komt het duidelijkst tot uitdrukking in het gat in de ozonlaag boven Antarctica, dat in het vroege voorjaar steeds groter wordt. Om deze reden zijn cfk's verboden op grond van het Montrealprotocol, dat op 1 januari 1989 in werking trad. Daarom bevatten koelkasten, airco's en spuitbussen geen cfk's meer. De schadelijke werking van cfk's berust op het feit dat deze gassen vlot fluor- en chloorradicalen afsplitsen, die ozon afbreken op een vergelijkbare manier met uv-licht. \nIn de troposfeer gaan onder invloed van zonlicht koolwaterstoffen en koolstofmonoxide (CO) chemische reacties aan met stikstofoxiden (NOx), waardoor onder andere ozon ontstaat:\nKoolwaterstoffen, koolstofmonoxide en stikstofoxiden worden met name door autoverkeer uitgestoten. Het mengsel van deze stoffen met ozon wordt fotochemische smog genoemd. Het gevormde ozon tast bij mensen en dieren het longweefsel aan en bij planten remt het de groei en beschadigt het de bladeren. \nOzon in de stratosfeer beschermt dus de biosfeer, terwijl ozon in de troposfeer schadelijk is.\nToepassingen.\nOzon werkt desinfecterend en wordt gebruikt om bijvoorbeeld drinkwater te ontsmetten. Het voordeel ten opzichte van bijvoorbeeld dichloor is dat het geen smaak in het water achterlaat. Verder wordt ozon nog gebruikt bij het desinfecteren van bronwater, zwemwater en van oppervlaktes die in contact komen met voedsel, bij het verwijderen van sporen van gisten uit lucht (belangrijk wanneer voedsel ingepakt wordt), bij het schoonmaken en bleken van stoffen, het ontgeuren van (auto)interieurs en materialen na een brand en bij het verwijderen van ongewenste schadelijke stoffen (bijvoorbeeld herbiciden) uit water.\nIn de intensieve visteelt en de aquaristiek wordt ozon als desinfectiemiddel gebruikt en voor afbraak van afvalproducten van de vis. Het wordt ook toegepast als oxidator bij bodemsaneringen (C-sparge) van organische verontreinigingen (bijvoorbeeld BTEX of trichlooretheen).\nIn de organische synthese wordt ozon aangewend bij de ozonolyse. Deze reactie wordt gebruikt om alkenen oxidatief te splitsen. Zo wordt cyclohexeen geoxideerd tot adipaldehyde:\nHet medisch gebruik van ozon komt nog steeds voor, met name in Cuba wordt het toegepast bij kankerbestrijding.\nToxicologie en veiligheid.\nOzon is een toxische verbinding. Het is ongezond om langdurig ozon in te ademen, ook in lage concentraties.\nOzon ontleedt bij verwarming in zuurstofgas, hetgeen het brandgevaar verhoogt. Het is een sterke oxidator, die hevig reageert met brandbare en reducerende stoffen. Ozon reageert met alkenen, aromaten zoals aniline, ethers, dibroom, stikstofverbindingen en rubber, waardoor schokgevoelige stoffen ontstaan. Het tast alle metalen aan, behalve de edelmetalen iridium, goud en platina.\nOzon kan in het lichaam worden opgenomen door inademing. Een schadelijke concentratie van dit gas in de lucht zal snel worden bereikt bij het vrijkomen ervan.\nOzon is irriterend voor de ogen en de luchtwegen. Inademing van het gas kan longoedeem veroorzaken en kan op astma lijkende reacties teweegbrengen. Ozon kan effecten hebben op het centraal zenuwstelsel, met als gevolg hoofdpijn, verzwakte waakzaamheid en prestaties.\nKopieerapparatuur die met lasertechniek in plaats van inkt werkt en laserprinters produceren ozon. De hoeveelheid van \u00e9\u00e9n apparaat is ongeveer gelijk aan die van een brandende sigaret. Zij kunnen dan ook het best in een goed geventileerde aparte kamer worden geplaatst. Tegenwoordig zijn in kopieerapparaten en laserprinters filters met actieve kool geplaatst die veel ozon opvangen.\nLongoedeem.\nDe symptomen van longoedeem worden vaak pas na enkele uren merkbaar en zij worden verergerd door lichamelijke inspanning. Rust en geneeskundige observatie zijn daarom noodzakelijk. Onmiddellijke behandeling door een arts of een door deze laatste gemachtigd persoon, met gepaste geneesmiddelen voor inademing dient overwogen te worden. De symptomen van astma worden vaak pas na enkele uren merkbaar en zij worden verergerd door lichamelijke inspanning. Iemand die tekenen van astma heeft vertoond ten gevolge van de stof mag hieraan nooit meer worden blootgesteld.\nDe longen kunnen ernstig aangetast worden bij herhaalde of langdurige blootstelling aan ozon.\nGrenswaarden.\nDe MAC-waarde (voor licht werk) ligt op 0,1\u00a0ppm als \"Total Weighted Average\" (TWA). Voor matig zwaar werk ligt de grens op 0,08 ppm en voor zwaar werk op 0,05 ppm.\nDe algemene grenswaarde in Belgi\u00eb voor kortstondige blootstelling (dit is voor een periode van 15 minuten) die niet mag worden overschreden bedraagt 0,1\u00a0ppm.\nVerplichte onderzoeken.\nOzon staat in de Belgische wetgeving in de lijst van chemische verbindingen die vergiftigingen kunnen veroorzaken. Voor elke verbinding in deze lijst wordt telkens vermeld:\nDe preventieadviseur-arbeidsgeneesheer kiest een techniek waarvan de gevoeligheid en de aard beantwoorden aan de vereisten van de toestand. Bij gebrek aan een specifiek biologisch onderzoek voert de preventieadviseur-arbeidsgeneesheer een klinisch onderzoek uit dat gericht is op de bijzondere bedreigde organen.\nBij blootstelling aan ozon is een jaarlijkse meting van de vitale capaciteit vereist. Dit geeft een weergave van de longinhoud."}
{"id": "7341", "revid": "215265", "url": "https://nl.wikipedia.org/wiki?curid=7341", "title": "Azteken", "text": "De Azteken of Mexica waren de dragers van een militaristische Meso-Amerikaanse beschaving die bestond tussen circa 1300 en 1521 in het huidige Mexico. Het centrum van het Azteekse rijk was de stad Tenochtitl\u00e1n, de voorloper van het huidige Mexico-Stad. In de ideologie van het Aztekenrijk speelde het mensenoffer een centrale rol. In de oorlog met de Spaanse veroveraars onder leiding van Hern\u00e1n Cort\u00e9s verloor de laatste Aztekenkoning, Motecuhzoma II, het leven.\nNaam.\nDe \"Azteken\" noemden zichzelf \"Culhuah\", \"Mexica\" of \"Tenochcah\". De Spaanse conquistadores noemden hen \"Mexicas\", een term die in Mexico nog steeds veel gebruikt wordt. Het gebruik om de \"Azteken\" zo aan te duiden is afkomstig van de Duitse wetenschapper Alexander von Humboldt en werd algemeen verspreid dankzij het standaardwerk \"The Conquest of Mexico\" (1843) van de Noord-Amerikaanse historicus William Prescott.\nHet woord \"Azteken\" (volk van witheid, volgens Diego Dur\u00e1n) komt van het Nahuatl \"Aztecah\", \"mensen uit Aztlan\". Aztlan ('witheid' of volgens Eduard Seler de combinatie van \"atl\", water en \"aztapilli\", riet) was een mythische plaats ergens in het noorden waar de Azteken zeiden vandaan te komen. Voor de Azteken zelf was het niet gebruikelijk zichzelf met Aztecah aan te duiden. Over het algemeen werden met \"Aztecah\" alle mensen die Nahuatl spraken genoemd, en dat waren niet alleen mensen binnen het Azteekse rijk zelf, maar ook bijvoorbeeld de Tlaxcalteken, gezworen vijanden van de Azteken.\nOntstaanslegende.\nVolgens de Azteken woonden hun voorouders in Aztlan, een eiland met huizen en een tempel, omgeven door water, ergens in het noorden. Volgens de \"Boturini Codex\" en \"Azcatitlan Codex\" voeren de Azteken van vier \"calpulli\" (stammen) naar de andere oever en ontmoetten acht stammen in Colhuacan, die uit een grot in de plaats Quinehuayan kwamen. Zij waren de Huexotzinca, Chalca, Xochimilca, Cuitlahuaca, Malinalca, Chichimeca, Tepaneca en Matlatzinca.\nHun god Huitzilopochtli vertelde dat ze (samen met acht andere stammen) naar een nieuw land moesten gaan. De Azteken worden geleid door vier 'godendragers' (\"teomamaque\"): Chimalma, Apanecatl, Cuauhcoatl en Tezcacoatl. Zij dragen de \"tlaquimilolli\" (heilige bundels) op hun rug. Ze vertrokken uit Colhuacan in het jaar '1 Vuursteen'. \nUiteindelijk bleven alleen de Azteken over (omdat de andere stammen allemaal al een plaats gevonden hadden om zich te vestigen en de Azteken het bevel kregen zich te splitsen van de andere stammen). De Azteken, het uitverkoren volk van de god, namen afscheid van de acht calpulli in de plaats Coatlicamac bij een in twee\u00ebn gebroken cipres. De Azteken begonnen met mensenoffers omwille van hun god. Het waren \"Mimixcoa\" (uilmensen), een man met de naam Xiuhneltzin, een andere man met de naam Mimichtzin en hun oudere zuster Teoxahual. De Azteken kregen van de god de \"xiuhmamalhuaztli\", het instrument om 'Nieuw Vuur' te ontsteken. De ceremonie van Nieuwe Vuur werd aan het eind van elke cyclus van 52 jaar gevierd. De Azteken transformeerden zich daarna in \"Mexica\", een nieuwe naam en nieuwe identiteit die ze van hun god kregen. Ze begonnen veren in hun zwart geverfde oren en haar te steken en ontvingen wapens (pijl en boog) en draagmand van de god. Ze trokken door het land van de Chichimeken en kwamen in de plaats Patzcuaro in Michoacan (het land van hen die vis bezitten), waar ze een deel van hun groep achterlieten. Zij werden de Tarascanen. Ook in Malinalco lieten ze mensen achter. Ze arriveerden in Chapultepec (de heuvel van de krekel) in de Vallei van Mexico.\nDe Azteken moesten zich van hun god vestigen op de plek waar een adelaar op een cactus zat en een slang verslond. De cactus zou zijn gegroeid uit het hart van Copil, de zoon van Malinalxochitl. Copil werd op bevel van Huitzilopochtli verslagen en zijn hart viel op een steen, waarna de cactus uit zijn hart opbloeide. De adelaar heeft in de cactus zijn nest en voedt zich met de mooiste vogels. Malinalxochitl was de zuster van de kolibrie- en adelaargod Huitzilopochtli. Tenochca komt dan ook van \"tetl\" (rots) en \"nochtli\" ('stekelige peer', of vijg van de nopal cactus). \nUiteindelijk zagen de Azteken dit teken op een eilandje in het Texcocomeer. De Azteken (Tenochca Mexica en Tlatelolca Mexica) bouwden hun hoofdstad Tenochtitlan en vestigden zich in Tlatelolco ('in het kleine heuvelland') op die plek, en maakten een groot kunstmatig eiland, wat heden ten dage in het centrum van Mexico-Stad ligt. Deze \"legende\" staat ook afgebeeld op het wapen van Mexico dat op de vlag van Mexico wordt afgebeeld.\nDe Azteken bouwden op de plek van de cactus met de adelaar de 'Templo Mayor' (dubbelpiramide van Tlaloc en Huitzilopochtli). Op de plek van een bron, die ze een dag eerder tegenkwamen, werd, tijdens de Spaanse verovering, het Azteekse goud, de verzameling van de Azteekse machthebbers, verborgen, voordat de Conquistadores terugkwamen, na hun verdrijving in de Treurnacht (\"la Noche Triste\"). Hern\u00e1n Cort\u00e9s wist slechts een deel van de schat (volgens hem ter waarde van 'meer dan zevenhonderdduizend gouden peso's') mee te nemen en verloor er ook nog een hoeveelheid van tijdens de terugtocht. De schat werd bij hun terugkomst in Tenochtitlan niet door de Spanjaarden gevonden. Zelfs marteling en levende verbranding door de Inquisitie leverden geen aanwijzingen op omtrent de plek van de schat. \nDe diepe poel werd in verband gebracht met witheid (net als Aztlan) en heilige bronnen. Ze zagen een witte cipres met aan de voet ervan een bron, met eromheen witte wilgen, wit riet en witte biezen, witte kikkers, witte vissen en witte waterslangen. De bron vloeide naar buiten tussen twee grote rotsen. De volgende dag gingen de Azteken er opnieuw naar toe, maar nu vloeide de bron in twee stromen, de een rood, de ander blauw en dik (Diego Dur\u00e1n, \"Geschiedenis van de Indi\u00ebn van Nieuw Spanje\").\nOpkomst.\nIn het begin dienden de Azteken als huursoldaten voor de stadstaten die waren ontstaan na de val van het Tolteekse Rijk. Ze deden dit niet onverdienstelijk, en Azteekse leiders wisten met een aantal Tolteekse vorsten te trouwen. Van 1372-1427 waren de Azteken vazallen van de Tepaneekse koning Tezozomoc. Na de dood van Tezozomoc werd hij opgevolgd door Maxtla, een wreed leider. Kort hierna overleed de Azteekse leider Chimalpopoca, waarschijnlijk gedood door zijn opvolger en oom Itzcoatl. De nieuwe leider van de Azteken sloot een verbond met Nezahualc\u00f3yotl van Texcoco. Ze belegerden de Tepaneekse hoofdstad Azcapotzalco. Na honderd dagen belegering gaven de Tepaneken zich over. Maxtla werd gevangengenomen en geofferd. Hierna voegde Tlacopan zich bij Tenochtitlan en Texcoco en samen vormden de steden de Azteekse Triple Alliantie, oftewel het Azteekse Rijk.\nItzcoatls neef en opvolger Montezuma I (reg. 1440-1469) breidde het rijk uit tot de kusten van de Grote Oceaan en de Golf van Mexico; Axayacatl (1469-1481) veroverde Tenochtitlans zusterstad Tlatelolco en onderwierp de Huaxteken. Hij probeerde ook de Tarasken onder zijn bewind te brengen, maar dat mislukte. Onder Ahuitzotl (1486-1502) verdubbelde het rijk in omvang. Hij onderwierp de Mixteken van Oaxaca en veroverde Soconusco, waardoor het rijk zich uitstrekte tot Guatemala.\nSamenleving.\nDe Azteken leefden in \"calpultin\" (enkelvoud \"calpulli\"), vergelijkbaar met clans. Meerdere calpultin vormden samen een \"altepetl\" (meervoud:\" altepemeh\"). De altepetl was de kleinste bestuurlijke eenheid, het bestond meestal uit een dorp of stad met het gebied eromheen, van \"water tot berg\" (altepetl betekent waterberg).\nSommige altepemeh hadden andere onder hun bewind. Een altepetl zonder een andere altepetl boven zich zou je dus een land kunnen noemen. De hoogste altepemeh waren de steden van de Azteekse Driebond: Tenochtitlan, Texcoco en Tlacopan.\nDe Azteekse bevolking was ingedeeld in twee klassen. De gewone bevolking heette de \"macehualtin\" en de adel de \"piltin\" of \"tlahtoanimeh\".\nDe klassen waren erfelijk, maar een macehualli kon opklimmen tot piltin door een succesvolle carri\u00e8re in het leger. Dit zorgde ervoor dat de Azteken altijd genoeg soldaten konden krijgen.\nAndersom konden piltin hun adelstand verliezen door zwakte te tonen ten tijde van oorlog.\nOpvallend in het Azteekse standensysteem was dat piltin voor hetzelfde vergrijp zwaardere straffen kregen dan macehualtin. Dit was omdat men vond dat piltin als voorbeeld moesten dienen. Behalve deze twee klassen waren er \"pochtecah\" en slaven.\nPochteca's waren gewapende handelaren. Ze deden dienst als spionnen en probeerden onrust te stoken in steden die Azteken van plan waren te veroveren. Ze waren over het algemeen de rijkste van de Azteekse samenleving en mochten alleen met een andere pochteca trouwen. Slavernij was in de Azteekse samenleving niet erfelijk. De meeste mensen waren slaaf geworden na een misdrijf, doordat ze krijgsgevangene waren genomen of om een schuldeiser af te betalen. Slaven konden niet doorverkocht worden, tenzij ze officieel als \"lastig\" waren verklaard. De grootste slavenmarkt (en de grootste markt \u00fcberhaupt) was die in Tlatelolco. Nadat een slaaf van een slavenhandelaar gekocht was, kon deze vluchten. Als hij een tempel wist te bereiken voor zijn nieuwe meester hem te pakken kreeg, was hij vrij. Iemand (behalve de meester of zijn zoon) die zo'n slaaf verhinderde te vluchten werd zelf slaaf. Een slaaf kon ook als mensenoffer aan een tempel geschonken worden.\nDe Azteken hanteerden een twintigdelig talstelsel. Achttien maanden van twintig dagen + vijf 'ongelukkige' dagen vormden de 365 dagen van het zonnejaar. In plaats van vijf vingers aan \u00e9\u00e9n hand en tien vingers aan beide handen werd daarvoor doorgeteld op de tenen van beide voeten. Veel Zuid-Amerikaanse indianenstammen volgen deze rekenwijze nu nog. Ook in Europa moet het twintigtallig stelsel ooit in gebruik zijn geweest zoals nu nog in het Baskisch. Heel bekend is het merkwaardige Franse telwoord quatre-vingts (vier-twintig) voor 80 en trois-vingts (drie-twintig) voor 60 tegen Frans-Baskenland aan.\nMensenoffers.\nMensenoffers kwamen vaak voor in Meso-Amerika en het Azteekse Rijk was hier geen uitzondering op. Volgens de Azteekse mythologie was het mensenoffer een noodzakelijke goddelijke opdracht die dan ook op grote schaal werd uitgevoerd. Zo waren de Bloemenoorlogen een reeks oorlogen die slechts bestonden als middel om krijgsgevangenen buit te maken voor het altaar. Azteekse bronnen meldden 80.400 slachtoffers tijdens de inwijdingsceremonie van de Templo Mayor, hoewel moderne historici dit cijfer beschouwen als een overdrijving.\nVerklaringen voor deze grootschalige offercultuur lopen uiteen. Het zou gediend kunnen hebben als afschrikkingsinstrument van de regering om de orde te bewaren. Een andere theorie meent dat de slachtoffers bedoeld waren om te kannibaliseren, als compensatie voor het algemene gebrek aan eiwitten vanwege de schaarste aan vlees in Meso-Amerika.\nVaak is te lezen dat zij \"het bloeddorstigste volk ter wereld\" geweest zouden zijn. De vraag is waarom juist de Azteken berucht werden terwijl het mensenoffer ook voorkwam bij de Maya\u2019s en de Inca\u2019s. Mensenoffers hadden veelal een religieus doel. Menselijk bloed werd over het algemeen gezien als het kostbaarste dat er was. Behalve mensenoffers werden er ook veel bloedoffers gebracht door bijvoorbeeld de tong (vrouw) of de penis (man) te doorboren. Er bestaan voldoende bewijzen voor het bestaan van het mensenoffer in voor-Spaanse tijden, bijvoorbeeld in de eigen boeken. De mensen die men offerde behoorden vrijwel zonder uitzondering tot de adel. De reden daarvoor was dat dit bloed nog kostbaarder was dan het bloed van \"gewone mensen\". Nergens in de eigen boeken of uit de archeologische bronnen blijkt dat mensenoffers gebracht werden op de manier zoals Mel Gibson heeft laten zien in zijn film Apocalypto. Ook de Maya\u2019s overvielen geen armzalig kleine dorpjes te om de goden tevreden te stellen met bloed van eenvoudige dorpelingen. Zelfs de oudste Spaanse bronnen die de Azteekse mensenoffers beschrijven (Bernardino de Sahag\u00fan, Hern\u00e1n Cort\u00e9s, Bernal D\u00edaz) hebben het niet over miljoenen weerloze burgers die massaal geofferd werden omdat de goden nu eenmaal bloeddorstig waren.\nVernietiging.\nVolgens een Azteekse legende zou in het jaar ce-acatl (I-riet, 1519) de god Quetzalcoatl uit het oosten komen om zijn rijk op te eisen. Daarbij kwam dat er nog meer voortekenen werden gezien, zoals een komeet en een brand in de tempel van Huitzilopochtli. Ook werd er een vis gevangen met een spiegel in zijn kop, waarin Motecuhzoma II, de Azteekse hueyi tlahtoani, marcherende soldaten zag. De Azteken gingen daarom extra veel mensen offeren. Veel steden die eerst bondgenoten waren, gingen zich nu verzetten.\nToen de Spanjaarden onder leiding van Hern\u00e1n Cort\u00e9s in Mexico aankwamen, dachten de Azteken dat Cort\u00e9s misschien wel Quetzalcoatl kon zijn. Quetzalcoatl had namelijk een blank gezicht en een gele baard, net als Cort\u00e9s.\nOok waren de Azteken onder de indruk van de schepen, de geweren en de kanonnen van de Spanjaarden, en ook de paarden en windhonden vonden ze bijzonder.\nMontezuma twijfelde. Was Cortes Quetzalcoatl, of was hij gewoon een vreemdeling die enkel op winst uit was? Montezuma besloot Cort\u00e9s geschenken te geven en hij zei hem dat het beter was niet naar Tenochtitlan te komen. Maar de op goud beluste Spanjaarden wilden meer hebben. Ze besloten toch naar Tenochtitlan te gaan, vergezeld van de vijanden van de Azteken, zoals de Tlaxcalteken die veel belangrijke militaire informatie gaven.\nDe Spanjaarden keken hun ogen uit in Tenochtitlan. Na zes dagen vonden ze achter een dichtgemetselde muur kamers vol goud en juwelen. Kort na de vondst doodden de Azteken twee Spaanse boodschappers. Cortes besloot Montezuma te gijzelen. De Spanjaarden sloegen de beelden van de goden stuk en verboden de mensenoffers. Toen Cortes niet meer in Tenochtitlan was (er was een Spaanse expeditie aangekomen om hem te arresteren) brak er chaos uit toen de achtergebleven soldaten een Azteekse ceremonie wilden verhinderen. In deze chaos kwam Montezuma om het leven.\nCortes was ondertussen weer teruggekomen en probeerde 's nachts met zijn soldaten te vluchten. Hierbij verloor hij veel soldaten. Later kwam hij terug met een leger dat hij verzameld had van 1000 Spanjaarden en 150.000 Mexicaanse bondgenoten.\nHet werd een enorme veldslag: duizenden Azteken lagen dood op straat en iedere gevangengenomen Spaanse soldaat werd meteen geofferd. Na een aantal maanden belegering gaf de laatste Azteekse hueyi tlahtoani Cuauhtemoc zich over. Het Azteekse rijk werd als Nieuw-Spanje een Spaanse kolonie."}
{"id": "7343", "revid": "54209", "url": "https://nl.wikipedia.org/wiki?curid=7343", "title": "Namibi\u00eb", "text": "Namibi\u00eb, officieel de Republiek Namibi\u00eb (Afrikaans: \"Republiek van Namibi\u00eb\"; Engels: \"Republic of Namibia\"; Duits: \"Republik Namibia\"), is een land in zuidelijk Afrika, aan de kust van de Atlantische Oceaan tussen Angola en Zuid-Afrika. Ook de Caprivistrook, een smalle strook land tussen Botswana aan de zuidkant en Angola en Zambia in het noorden behoort tot Namibi\u00eb. In het noorden vormen de rivieren Kunene, Okavango en Zambezi natuurlijke grenzen met Angola en Zambia, in het zuiden is de Oranjerivier de grens met Zuid-Afrika. In het noordoosten vormt de 21ste lengtegraad en in het zuidoosten de 20ste lengtegraad de grens met Botswana.\nGeschiedenis.\nEerste bewoning.\nDe eerste tekenen van leven in het hedendaagse Namibi\u00eb-gebied dateren uit 27.000 voor Christus. Zo zijn er de rotstekeningen uit Twyfelfontein waarvan de eersten uit 300 voor Chr. dateren, die door de UNESCO als werelderfgoed beschouwd worden. Deze tekeningen zijn van de hand van de San of Bosjesmannen, die de oudste bekende bewoners van het land zijn en er nog steeds wonen. De Nama en Damara trokken als Khoi later het gebied binnen en vanaf de 14de eeuw na Christus gingen ook Bantoestammen als de Herero, Kavango, de Tswana en de Owambo, zich in de regio vestigen.\nKolonisatie vanuit de Kaap.\nIn de 19de eeuw trokken de Nederlandstalige Orlams vanuit de Kaapkolonie naar Namibi\u00eb. Zij waren nakomelingen van witte boeren uit de Kaapkolonie (in het huidige Zuid-Afrika) en Nama-vrouwen. Hun \"kaptyn\" Jonker Afrikaner stichtte in 1840 de huidige hoofdstad Windhoek en domineerde een aanzienlijk deel van Namibi\u00eb tot zijn dood in 1861. In de jaren 1870 vestigde er zich een volgende bevolkingsgroep, namelijk de (Rehoboth) Basters, een andere Nederlandstalige kleurlingengemeenschap. Onder hun invloed werd het Nederlands een lingua franca in Namibi\u00eb dat ook gebruikt werd in de onderlinge onderhandelingen tussen de Nama en de Herero.\nKolonisatie door Duitsland.\nAan het einde van de 19de eeuw begon de kolonisatie door Europeanen. In 1878 werd Walvisbaai, een natuurlijke zeehaven, deel van de Britse Kaapkolonie en in 1884 werd op de Koloniale Conferentie van Berlijn afgesproken dat de rest van het gebied een kolonie werd van Duitsland. Het gebied werd door de Duitse kolonisatoren Duits-Zuidwest-Afrika gedoopt. In 1890 werd met het Zanzibarverdrag de Caprivistrook aan de kolonie toegevoegd.\nGouverneur Theodor Leutwein bood de plaatselijke bevolking 'bescherming' aan en wist een slepende oorlog te be\u00ebindigen. In de jaren daarna liet hij de plaatselijke bevolking veel ruimte, maar ook aan de Duitse kolonisten. Een uitbraak van runderpest dwong de plaatselijke bevolking om bij de kolonisten emplooi te zoeken.\nAangezien zij door de kolonisten als slaven behandeld werden (op papier wereldwijd afgeschaft), waarbij moord en verkrachting aan de orde van de dag waren, kwamen de Herero in 1904 in opstand en doodden de mannelijke kolonisten die zij in handen kregen. Vrouwen, kinderen en missionarissen werden daarentegen gespaard. De Duitsers zonden troepen onder generaal Lothar von Trotha, die zich niets aantrok van de 'falende' gouverneur Theodor Leutwein en in oktober 1904 een \"Vernichtungsbefehl\" uitvaardigde. Na ruime aarzeling werd dit door de Duitse Keizer uiteindelijk herroepen, maar door Von Trotha niettemin uitgevoerd. Later kwamen ook delen van de Nama, onder leiding van Hendrik Witbooi, in opstand omdat zij onder deze Duitse bezetting geen overlevingskans zagen. Na afloop bleek dat meer dan 80% van de Herero's en zo'n 50% van de Nama's niet overleefd hadden. Het hielp daarbij niet dat nadat de Afrikanen zich overgegeven hadden, de Duitsers zich niet hielden aan de termen van de overgave en doorgingen met het gewetenloos afdwingen van dwangarbeid (met geringe overlevingskansen).\nDeze massamoord werd later door de Verenigde Naties erkend als de eerste genocide van de 20ste eeuw en kreeg de naam Namibische Genocide. Op 28 mei 2021 erkende Duitsland de volkerenmoord, en bood een betaling van 1,1 miljard euro aan. In Namibi\u00eb werd het gebaar echter onvoldoende geacht.\nKolonisatie door Zuid-Afrika.\nTijdens de Eerste Wereldoorlog veroverde Zuid-Afrika Duits-Zuidwest-Afrika op de Duitsers en in 1920 werd het door de Volkenbond aan Zuid-Afrika toegewezen als mandaatgebied. De raciale segregatie, die door de Duitsers was ge\u00efntroduceerd, werd verder doorgevoerd en kreeg een wettelijke basis. Dit systeem werd apartheid genoemd. Vanaf 1968 werden met het Plan Odendaal bantoestans of thuislanden gecre\u00eberd, waarmee elke bevolkingsgroep zijn eigen reservaat kreeg. De naam van het land veranderde naar Zuidwest-Afrika.\nOnafhankelijkheidsstrijd.\nNet als in de rest van Afrika ontstonden er eind jaren 1950 onafhankelijkheidsbewegingen in Namibi\u00eb. Zo werd in 1959 de South West Africa National Union (Swanu) opgericht en in 1960 de South West Africa People's Organisation (Swapo). Deze en andere bewegingen begonnen een lange oppositie tegen het apartheidsbewind en de kolonisatie. In 1966 startte de Zuid-Afrikaanse Grensoorlog en voerde Swapo, met haar gewapende tak het People's Liberation Army of Namibia, ook een gewapende opstand tegen het Zuid-Afrikaanse regime.\nOok internationaal was er verzet tegen het politieke systeem en de kolonisatie. De Verenigde Naties verwierp in 1946 het voorstel van Zuid-Afrika om Zuidwest-Afrika als vijfde provincie in te lijven. De VN verklaarde de Zuid-Afrikaanse bezetting herhaaldelijk illegaal en zijn aanwezigheid een bezetting, zoals in Resolutie 264, Resolutie 269 en Resolutie 435. Het land werd opgeroepen zich terug te trekken om Namibi\u00eb onafhankelijk te maken. Vijf westerse landen, de Verenigde Staten, Canada, Frankrijk, de Bondsrepubliek Duitsland en het Verenigd Koninkrijk, vormden de Western Contact Group die een vreedzame oplossing van het conflict nastreefde. Zij dwongen Zuid-Afrika ertoe om ook met Swapo en de buurlanden te onderhandelen en hen niet uit te sluiten zoals ze deden bij onder andere de Turnhalle Constitutionele Conferentie in 1977 (waar men pseudo-onafhankelijke etnische regeringen wilde opzetten).\nOnafhankelijkheid.\nIn 1988 werd resolutie 435 door alle partijen ondertekend en werd het onafhankelijkheidsproces in gang gezet. De Verenigde Naties stuurden de UNTAG-missie, met Martti Ahtisaari als hoofd, om de transitie bij te staan. In november 1989 vonden er verkiezingen voor de Grondwettelijke Vergadering plaats. Deze Grondwettelijke Vergadering legde de Grondwet vast. Op 21 maart 1990 werd het land onafhankelijk en kreeg het een nieuwe naam: \"Namibi\u00eb\". Walvisbaai en enkele eilanden voor de kust van Namibi\u00eb bleven wel een kolonie van Zuid-Afrika. In 1994, met het einde van het apartheidsregime in Zuid-Afrika, werden deze gebieden uiteindelijk aan Namibi\u00eb gegeven.\nDe eerste president van het land werd Sam Nujoma die zijn eed aflegde op de Onafhankelijkheidsdag. Swapo, de beweging waarvan Nujoma leider was, legde de wapens neer en werd een politieke partij. Haar strijders gingen deels op in het Namibische leger. Een democratisch meerpartijenstelsel werd ontwikkeld met . Swapo werd echter een zeer dominante partij die elke verkiezing won. In 2005 liet Nujoma na 15 jaar het presidentschap over aan zijn partijgenoot Hifikepunye Pohamba. Zijn opvolger was Hage Geingob.\nDe Angolese Burgeroorlog van 1975 tot 1988 had ook invloed op het leven van de Namibi\u00ebrs in het noorden van het land, doordat het leidde tot een vluchtelingenstroom van zo'n dertigduizend Angolezen. In 1999 vond er in de Caprivi-regio een afscheidingspoging plaats door het Caprivi Liberation Army. Vanaf 2001 werd het gebied weer veilig verklaard.\nDemografie.\nBevolking.\nIn 1991 telde Namibi\u00eb 1,41 miljoen inwoners, in 2001 was dit gestegen naar 1,83 miljoen, in 2022 kwam het totaal uit op 2,11 miljoen en in 2023 waren er 3,02 miljoen Namibi\u00ebrs. De bevolking was nagenoeg gelijk verdeeld over het platteland en de steden. Er is een klein vrouwenoverschot.\nInwoners: 2,803 miljoen (2024)\nTaal.\nDe offici\u00eble landstaal sinds 1990 is het Engels. Voor de onafhankelijkheid waren ook het Afrikaans en het Duits offici\u00eble talen. Swapo besloot om te kiezen voor slechts \u00e9\u00e9n offici\u00eble taal, in tegenstelling tot Namibi\u00ebs buurlanden. De bedoeling was om minder fragmentatie in het land te krijgen. In het onderwijs wordt ook in andere talen lesgegeven (o.a. ook in het Afrikaans).\nAfrikaans speelt in het land een belangrijke rol als lingua franca die mensen van verschillende bevolkingsgroepen met elkaar kunnen gebruiken. De grootste krant van het land \"Die Republikein\" is dan ook grotendeels in het Afrikaans.\nDe lokale variant van het Engels wordt Namlish genoemd en de lokale variant van het Afrikaans Namibisch-Afrikaans.\nHoewel het Engels de offici\u00eble taal is, kent Namibi\u00eb slechts 1,9% inwoners van wie Engels de moedertaal is. Bijna de helft van de bevolking, 48,5%, spreekt Oshiwambo als moedertaal. De Kavangotalen, Kwangali, Diriku en Mbukushu, wordt door 9,7% van de bevolking als moedertaal gebruikt. Bij het Afrikaans is dit 11,4%, bij Herero 7,9% en bij Tswana 0,3%. De Khoisantalen bestaan uit Khoekhoegowab met 11,5% van de bevolking en onder andere het Ju/'hoan met 1,2%. Een resterende vijf procent van de bevolking spreekt Lozi, Portugees of nog een andere taal.\nGodsdienst.\nBijna iedereen, namelijk 80 tot 90%, is christen. Van de christenen is het grootste deel lid van de lutherse gemeenschap en gaat naar kerken die behoren tot de ELCIN-koepel of tot de ELCRN-koepel. ELCIN staat voor Evangelical Lutheran Church in Namibia en komt voort uit Fins zendingswerk dat in 1870 gestart werd. ELCRN staat voor Evangelical Lutheran Church in the Republic of Namibia en groeide voort uit het zendingswerk van het Duitse Rijnlands Zendingsgenootschap die al in 1842 startte met zendingswerk in Namibi\u00eb. Een derde, maar kleinere, Lutherse kerk is de Duitstalige ELCIN-GELC.\nDe Katholieke Kerk in Namibi\u00eb is met 367.000 (19% van de totale bevolking) leden de tweede belangrijkste christelijke stroming in het land. Hiernaast zijn er ook een kleiner aantal kerken aangesloten bij de Nederduits Gereformeerde Kerk, die vooral volgelingen bij de Afrikaners kent, de Anglicaanse Kerk van Zuidelijk Afrika, de baptistische kerk, de methodistische kerk, de mormoonse kerk, de Nieuw-Apostolische Kerk, de zevendedagsadventisten en de pinksterbeweging. De Council of Churches in Namibia (CCN) is de koepelorganisatie waartoe bijna alle christelijke kerken uit Namibi\u00eb toe behoren. De CCN ontstond in 1978 en speelde een belangrijke rol in het binnenlandse verzet tegen het apartheidsregime.\nNaast het christendom is er ook het animisme, dat volgelingen op het platteland heeft. Het jodendom en de islam hebben een beperkt aantal volgelingen in Namibi\u00eb.\nDe Namibische grondwet waarborgt de vrijheid van godsdienst.\nPolitiek.\nNamibi\u00eb is een presidenti\u00eble representatieve democratie, waarbij de President van Namibi\u00eb een vijfjarig mandaat heeft en zowel het staatshoofd als de regeringsleider is.\nDe Grondwet van Namibi\u00eb garandeert een scheiding der machten:\nDe presidentsfunctie en de leden van de Nationale Vergadering, de Regionale Raad en de lokale raden worden via verkiezingen vastgesteld. De verkiezingen voor de Nationale Vergadering worden proportioneel georganiseerd en het hele land wordt als \u00e9\u00e9n kieskring beschouwd. Ook de lokale verkiezingen worden proportioneel en met een gesloten partijlijst gehouden. De presidentsverkiezingen verlopen echter volgens het meerderheidsstelsel waarbij een absolute meerderheid behaald moet worden. De Regionale Raden worden elke zes jaar via een first-past-the-post-systeem verkozen.\nSwapo heeft sinds de onafhankelijkheid in 1990 elke verkiezing gewonnen en kan als een dominante politieke partij beschouwd worden. De presidenten en eerste ministers werden steeds door Swapo geleverd. Rally for Democracy and Progress is de grootste oppositiepartij. Daarnaast zijn er nog andere .\nNamibi\u00eb is lid van onder meer de Afrikaanse Unie, Verenigde Naties, Ontwikkelingsgemeenschap van Zuidelijk Afrika en het Brits Gemenebest.\nDe Namibische regering besteedt zo'n 3% van het bruto binnenlands product (bbp) aan militaire uitgaven. Het Namibische leger bestaat enkel uit beroepsstrijdkrachten en telt zo'n 12.500 man, waarvan 11.000 bij de landmacht.\nVolkslied.\nHet volkslied heet Namibia, Land of the Brave. De Nederlandse vertaling is Namibi\u00eb, Land van de\nDapperen, dat verwijst waarschijnlijk naar de dappere strijders, die voor de onafhankelijkheid vochten en hun beloning in 1990 kregen, toen het land onafhankelijk werd.\nMensenrechten &amp; democratie.\nOp de Democratie-index van The Economist scoort het 6,52 van de tien te behalen punten. Namibi\u00eb bevond zich in 2023 op de 57e plaats en is daarmee een \"onvolledige democratie\". Freedom House gaf Namibi\u00eb in 2024 een score van 77 van de 100 en ziet het land als 'vrij.' Verslaggevers Zonder Grenzen plaatste het land in 2024 op plek 34 van de 180 in hun ranglijst voor persvrijheid en veiligheid van verslaggevers.\nIn Namibi\u00eb is homoseksualiteit strafbaar. Er kunnen lichte straffen worden toegepast, al gebeurt dit zelden.\nGeografie.\nNamibi\u00eb is met een oppervlakte van 824.268\u00a0km\u00b2 het 34ste grootste land ter wereld. Het heeft 3824\u00a0km aan grenzen, waarvan met Angola 1376\u00a0km, Botswana 1360\u00a0km, Zuid-Afrika 855\u00a0km en Zambia 233\u00a0km. Daarnaast heeft het ook een kustlijn aan de Atlantische Oceaan van 1572\u00a0km.\nNamibi\u00eb is het land met de minste regenval in sub-Sahara Afrika.\nGeografische gebieden.\nNamibi\u00eb kent verschillende biomen, waaronder woestijn, halfwoestijn, savanne en draslanden. De vijf grote geografische gebieden van het land zijn: het Centraal Plateau, de Namibwoestijn, de Grote Plateaurand, het Bosveld en de Kalahari.\nDe Namib-woestijn is de bekendste woestijn van Namibi\u00eb en loopt langs een groot deel van de Namibische kust. Een befaamd natuurgebied in de Namib-woestijn is dat van de Sossusvlei, waarnaast ook de Dodevlei zich bevindt. De kustdelen bestaan uit zandwoestijn met een zandzee. Deze wordt sinds 2013 als een werelderfgoed gezien. Meer landinwaarts ligt er een grindwoestijn. Korte grassen zoals duingras (\"Stipagrostis sabulicola\") en struikachtigen zoals de potloodplant (\"Euphorbia tirucalli\"), de dollarstruik (\"Zygophyllum stapfii\") en \"Welwitschia mirabilis\" zijn de dominante flora. Er valt slechts 10 tot 80\u00a0mm regen per jaar, met name in de zomerperiode, hoewel droge periodes van vier tot vijf jaar voorkomen. Daarnaast komt tot 50\u00a0km landinwaarts vochtige en koude mist voor, veroorzaakt door de koude Benguelastroom langs de kust.\nDe dominerende vegetatie van de halfwoestijn zijn grassen, lage struiken zoals de driedoring (\"Rhigozum trichotomum\") en het bitterbos (\"Chrysocoma ciliata\"), en kleine bomen zoals de soetdoring (\"Acacia karroo\") en de tamarisk (\"Tamarix usneoides\"). Er valt 100 tot 520\u00a0mm regen per jaar, met name in de zomerperiode.\nDe savanne kenmerkt zich door een onderlaag met grassen en een bovenlaag met struiken en bomen van \u00e9\u00e9n tot twintig meter in hoogte. Gebieden met een bovenlaag van lage struiken en kleine bomen worden aangeduid als \"shrubveld\", terwijl gebieden met dichte begroeiing \"woodland\" worden genoemd. De tussenliggende vormen, met een bovenlaag van drie tot zeven meter, staan bekend als \"bushveld\". Tot de algemeenste bomen van de savanne behoren de Afrikaanse baobab (\"Adansonia digitata\"), de Afrikaanse ebbenboom (\"Diospyros mespiliformis\") en verschillende \"Acacia\"-soorten. De meeste planten zijn goed bestand tegen branden. De neerslag bedraagt 235 tot 1000\u00a0mm per jaar, wat in gematigde streken voldoende zou zijn voor een gesloten bos, maar niet in tropische gebieden met hun veel hogere verdamping. Er is afwisselend een nat en droog seizoen.\nIn de wetlandgebieden zijn rietachtigen als \"Phragmites mauritianus\", cypergrassen (\"Cyperus\" sp. en \"Scirpus\" sp.) en de anaboom (\"Acacia albida\") de dominante flora.\nAdministratieve opdeling.\nNamibi\u00eb is opgedeeld in 14 regio's:\nIn augustus 2013 werd de regio Kavango opgesplitst in een oostelijk en een westelijk deel en werden de namen Caprivi en Karas veranderd naar respectievelijk Zambezi en \u01c1Karas.\nElke regio heeft een Regionale Raad en een gouverneur. Onder de regio's zijn er nog de lokale autoriteiten, daarvan bestonden er in 2008 48. Er zijn vier types hiervan: \"part I municipality\", \"part II municipality\", \"town\" en \"village\".\nSteden.\nDe hoofdstad is Windhoek (322.500 inwoners (2011)).\nDe andere belangrijke steden zijn:\nEconomie.\nDe lokale munt is de Namibische dollar (N$), die gekoppeld is aan de Zuid-Afrikaanse rand en dezelfde waarde heeft. De rand wordt hierdoor ook als betaalmiddel geaccepteerd.\nOmwille van klimatologische factoren is akker- en tuinbouw zeer moeilijk. Wel wordt er veel aan veeteelt (runderen, schapen en geiten) gedaan. Ma\u00efsvelden komt men vooral in het noorden tegen. De landbouw levert in totaal negen procent van het bbp. De bevolking die afhankelijk is van deze sector is echter veel groter, met 16% in de formele sector en twee derde van de informele sector. In de sector van de mijnbouw zien we het omgekeerde. Deze sector zorgt voor acht procent van het bbp maar stelt slechts drie procent van de werkenden te werk. Er wordt vooral diamant en uranium ontgonnen. De overheid en de industrie willen ook beginnen met gas en olie-exploitatie. De industri\u00eble sector zorgt voor 32% van het bbp en stelt 22% van de actieve bevolking te werk. De tertiaire sector zorgt dan weer voor 58% van het bbp en stelt 61% van de werkende Namibi\u00ebrs te werk. Toerisme is het belangrijkste onderdeel van deze tertiaire sector. Elk jaar komen er namelijk bijna \u00e9\u00e9n miljoen toeristen naar Namibi\u00eb en er wordt verwacht dat dit nog zal stijgen. Het grootste deel van deze toeristen komt uit Duitsland en uit de buurlanden Angola en Zuid-Afrika.\nDe belangrijkste exportproducten zijn diamant met 50,6% van de totale export, andere mijnbouwproducten met 18,8% en voedingsmiddelen met 15,7%. Er wordt voornamelijk uitgevoerd naar het Verenigd Koninkrijk (dat goed is voor zo'n 34% van de export), Zuid-Afrika met 27% en Japan met 10%. In 2004 bedroeg de import 1,727 miljard euro, waarvan 84 procent uit Zuid-Afrika kwam. Vier procent kwam uit de Verenigde Staten en 2% uit de voormalige kolonisator Duitsland. Het ging hierbij voor 29,7% aan machines en transportmiddelen en voor 24,1% aan voedingsmiddelen en tabak.\nIn 2022 werden grote olievoorraden aangeboord in het Orange bassin voor de kust van Namibi\u00eb. Volgens de eerste schattingen zit er zo'n 11 miljard vaten olie in de zeebodem en 60 miljard\u00a0m\u00b3 aan aardgas. Dit is een vergelijkbare hoeveelheid die in het Stabroek-blok in Guyana is aangetoond. Diverse grote internationale oliemaatschappijen zijn al actief in de regio en in 2030 wordt de eerste olie en gas uit de velden verwacht.\nHet totale bnp bedraagt 14,6 miljard Amerikaanse dollar. Op de Human Development Index scoort Namibi\u00eb 0,606, juist onder het mondiale gemiddelde maar ver boven dat van de Afrikaanse landen onder de Sahara. Het wordt daarmee als een matig ontwikkeld land gezien. Maar dit verdoezelt de enorme ongelijkheid die in het land heerst. Namibi\u00eb was volgens de Gini-co\u00ebffici\u00ebnt, die gelijkheid in een samenleving meet, de meest ongelijke van alle 128 bestudeerde landen. Er is namelijk een klasse van welgestelden die ook in de westerse wereld als zeer rijk beschouwd zou worden. Daartegenover is er een zeer grote groep van armen. 43% van de bevolking moet dagelijks overleven met maximaal 1,25 Amerikaanse dollar. Zij wonen in dichtbevolkte wijken waarvan slechts een deel van de huizen met bakstenen gebouwd is. De andere woningen worden 'shacks' genoemd en zijn gebouwd van golfplaten en ander gevonden materiaal. In de meest povere wijken hebben de woningen geen sanitair en moeten de bewoners gebruikmaken van een publieke pomp en een publieke wc, die vaak niet in de nabijheid van de woningen ligt en allerhande gezondheidsproblemen brengt. In zulke wijken heerst er een grote onveiligheid door de wijdverspreide kleine criminaliteit.\nWe zien de ongelijkheid ook in de landbouwsector. Er zijn zo'n 500 grote boerderijen die werken met loonarbeiders. Dit is een kleine maar rijke groep. Verder is er een grote groep van boeren met een kleine lap grond of zelfs helemaal geen eigen grond en dus gebruik moeten maken van gemeenschappelijke gronden. Deze boeren zijn arm. Naast de arme en de rijke klasse is er ook een middenklasse, maar die is met 9,1% van de bevolking verhoudingsgewijs zeer klein.\nEen van de grootste problemen van het land is de grote werkloosheid, die bedraagt volgens de volkstelling uit 2011 36,9%.\nTransport.\nIn Namibi\u00eb dient men links te rijden, dit werd ingevoerd in 1918. In 2018 lag er 48.875\u00a0km aan wegen in Namibi\u00eb, waarvan 7893\u00a0km verhard. Alleen in de hoofdstad Windhoek ligt er een autosnelweg.\nEr zijn twee internationale luchthavens, de Hosea Kutako International Airport nabij Windhoek en de luchthaven van Walvisbaai. Daarnaast zijn er ook regionale luchthavens. Air Namibia, de nationale luchtvaartmaatschappij die binnenlandse en internationale vluchten aanbood, ging in februari 2021 failliet.\nDe grootste haven is die van Walvisbaai, de tweede grootste is die van L\u00fcderitz. De regering en industrie proberen van het land, en meer specifiek van de haven van Walvisbaai, een internationale transport hub te maken. Hiermee zou het zuiden van Angola, het dichtbevolkte noorden van Zuid-Afrika en de binnenstaten Botswana, Zambia en Zimbabwe bereikt kunnen worden.\nDe eerste spoorlijn werd in 1895 nabij Kaap Kruis gelegd. In 2014 was er 2628 kilometer aan spoorwegen, verdeeld over negen lijnen. De nationale spoorwegmaatschappij Transnamib biedt naast goederentransport en enkele passagierslijnen ook de Desert express aan, dit is een luxueuze trein voor toeristen. Het aantal gewone passagierstreinen is echter beperkt en onder andere daarom zijn er minibussen, die door private personen gerund worden, populairder als publiek transportmiddel om naar een andere stad te gaan. Binnen in de steden zijn taxi's populairder dan de enkele bussen die er zijn.\nBotswana en Namibi\u00eb hebben in 2010 afgesproken om een spoorweg aan te leggen tussen de steenkoolmijnen van Botswana en de haven van Walvisbaai door de Kalahari. Deze spoorweg met een lengte van 1500 km zal steenkoolvoorraden ter grootte van 212 miljard ton in Botswana ontsluiten. Na veel vertraging is de verwachting dat de aanleg in 2025 zal beginnen.\nOnderwijs.\nOnderwijs in Namibi\u00eb is verplicht voor kinderen van 6 tot 16 jaar. Er zijn naar schatting 1500 scholen in Namibi\u00eb. Ongeveer 100 daarvan zijn priv\u00e9scholen. De grondwet verplicht de overheid om gratis onderwijs aan te bieden. De studenten moeten echter wel zelf betalen voor uniformen, boeken, hostels en onderhoud aan de school.\nNamibi\u00eb kent drie universiteiten: de Technische Universiteit van Namibi\u00eb (\"Polytechnic of Namibia\"), de Universiteit van Namibi\u00eb (\"University of Namibia\", UNAM) en de Internationale Managementuniversiteit (\"International University of Management\", IUM). Al deze universiteiten hebben hun hoofdvestiging in Windhoek."}
{"id": "7344", "revid": "215265", "url": "https://nl.wikipedia.org/wiki?curid=7344", "title": "Meso-Amerika", "text": "Meso-Amerika is een cultureel-historisch gebied dat zich uitstrekt van Centraal-Mexico tot Nicaragua. Talrijke hoogstaande indiaanse culturen zijn hier ontstaan, waaronder die van de Azteken, Maya's, Tolteken en Zapoteken. Meso-Amerika is dus niet hetzelfde als Midden-Amerika, al maakt het er wel deel van uit. De naam Meso-Amerika werd voor het eerst gebruikt door de Duitse antropoloog Paul Kirchhoff.\nGeografie.\nDe noordelijke grens van Meso-Amerika lag ongeveer op de Kreeftskeerkring, met een uitstulping naar het zuiden in de woestijnen van Centraal-Mexico. Het gebied ten noorden van deze grens wordt in het Spaans \"aridoam\u00e9rica\" (Droog-Amerika) genoemd, de volken die hier leefden waren voornamelijk nomaden. Dat betekende overigens niet dat er geen contact was tussen Meso-Amerika en aridoam\u00e9rica. In het zuidwesten van de Verenigde Staten zijn verschillende artefacten ontdekt die wijzen op contacten met Meso-Amerika, en ook het Meso-Amerikaans balspel werd er beoefend. Verder bestaan er taalkundige verbanden tussen aridoam\u00e9rica en Meso-Amerika. Van tijd tot tijd werd Meso-Amerika dan ook binnengevallen door 'barbaren' uit het noorden. Een aantal Meso-Amerikaanse volkeren, waaronder de Azteken, kennen verhalen van een trek uit het noorden in hun stichtingsmythen.\nDe zuidelijke grens loopt door Centraal-Amerika, en ligt evenmin als de noordelijke, niet duidelijk vast. Het zuidelijkste volk dat doorgaans tot de Meso-Amerikaanse indianen wordt gerekend zijn de Nicarao uit Nicaragua.\nMeso-Amerika zelf wordt doorgaans ingedeeld in een aantal subregio's: de Golfkust, het Dal van Mexico, het noordwesten, Oaxaca, de hooglanden van Guatemala en Chiapas en Yucat\u00e1n. De geografie en het landschap van deze gebieden zijn verschillend. Yucat\u00e1n is bijzonder vlak, terwijl Oaxaca juist weer erg bergachtig is. De Golfkust is erg vochtig, terwijl het noordwesten juist weer erg droog is, etc. Deze verschillen hadden uiteraard hun weerslag op de ontwikkeling van de verschillende beschavingen.\nKenmerken van Meso-Amerikaanse volkeren.\nDe Meso-Amerikaanse volken hadden een aantal fundamentele overeenkomsten. Zo aten ze grotendeels hetzelfde voedsel: ma\u00efs, en in mindere mate pompoenen, pepers en kalkoen. Ma\u00efs was zo belangrijk voor de gemiddelde Meso-Amerikaan, dat het haast een religieuze betekenis had. Zelfs oorlogen werden onderbroken wanneer het oogsttijd was. Er bestonden in sommige samenlevingen dan ook zware straffen op het vernielen van ma\u00efsvelden.\nEen andere in het oog springende overeenkomst is de religie. De Azteekse god Quetzalcoatl bijvoorbeeld, heeft veel overeenkomsten met Kukulcan bij de Yucateken en Gukumatz bij de K'iche'. Eveneens vereerden ze dezelfde dieren: slangen, jaguars en adelaars. Bijna alle beschavingen offerden mensen aan hun goden, hoewel niet elk volk dat in dezelfde mate deed. De Azteken waren qua mensenoffers met enige afstand het actiefst, en men zou dan wel kunnen stellen dat de Azteken de Meso-Amerikaanse beschavingen daarmee een 'slechte naam' hebben gegeven. De Meso-Amerikanen geloofden dat de goden zichzelf hadden geofferd om de wereld te scheppen, en daarom was het niet meer dan rechtvaardig als de mensen hetzelfde zouden doen. Ook beoefenden bijna alle Meso-Amerikaanse volkeren het zojuist al even genoemde Meso-Amerikaans balspel.\nDe Meso-Amerikaanse volkeren besteedden veel aandacht aan astronomie, astrologie en wiskunde. Zo kenden zij het getal nul eerder dan enig andere beschaving. Hun kalender was preciezer dan de Europese kalender van dat moment. Ze waren in staat zons- en maansverduisteringen te voorspellen. De Mayakalender wordt vaak voorgesteld als in elkaar draaiende tandwielen, en niet ten onrechte. Zij beschouwden de geschiedenis namelijk graag cyclisch. Volgens de Meso-Amerikanen was de wereldgeschiedenis verdeeld in verschillende tijdperken. Wij leven momenteel in de vierde (volgens sommige volken in de vijfde).\nChronologie.\nDe geschiedenis van Meso-Amerika wordt opgedeeld in de Lithische periode, archa\u00efsche periode, pre-klassieke of formatieve periode, klassieke en post-klassieke periodes.\nLithische periode.\nMexico werd voor het eerst bevolkt door jager-verzamelaars 14.000 jaar geleden, en mogelijk eerder. Over hoe het Amerikaanse continent bevolkt is geraakt bestaan meerdere theorie\u00ebn; de theorie dat zij via de bevroren Beringstraat zijn overgestoken geniet het meeste aanhang. \nArcha\u00efsche periode.\nDe archa\u00efsche periode duurt tot ongeveer 2000 v.Chr..\nDe oudste sporen van landbouw zijn aangetroffen in het Dal van Tehuac\u00e1n, en dateren uit 9000 BP, waardoor het een van de vijf ontstaansgebieden van landbouw is. De belangrijkste landbouwproducten waren ma\u00efs, pompoenen en pepers. Ook werd de kalkoen gedomesticeerd.\nFormatieve periode.\nDe pre-klassieke of formatieve periode van Meso-Amerika duurde van ongeveer 2000 v.Chr. tot 300 n. Chr. In deze periode kwamen de eerste beschavingen op. De pre-klassieke periode wordt vaak nog opgedeeld in vroeg pre-klassiek (2000 v. Chr-900 v. Chr), midden pre-klassiek (900 v. Chr-300 v. Chr) en laat pre-klassiek (300 v.Chr.-300 n.Chr.)\nKlassieke periode.\nDe klassieke periode van Meso-Amerika duurde van 300 tot 900. Culturen kwamen tot bloei, en de Meso-Amerikaanse steden behoorden tot de grootste ter wereld. De klassieke periode wordt vaak nog onderverdeeld in vroeg-klassiek (300-600) en laat-klassiek (600-900).\nPostklassieke periode.\nDe postklassieke periode van Meso-Amerika duurde van 900 tot de Spaanse verovering in de zestiende eeuw. Dit was de tijd waarin de Azteken leefden. De postklassieke periode wordt doorgaan onderverdeeld in vroeg post-klassiek (900-1200) en laat post-klassiek (1200-1519).\nHet zuidelijke deel van Meso-Amerika (El Salvador, zuid/centraal Honduras, zuid Nicaragua en Noordwest-Costa Rica) werd in deze periode echt deel van het gebied. Dit door de migratie van volkeren uit Mexico zoals de aan de Azteken verwant zijnde Nicarao (migratie rond 1350).\nSpaanse Verovering en daarna.\nDe eerste Spanjaarden bereikten Meso-Amerika in 1511. Tussen 1519 en 1521 onderwierp Hern\u00e1n Cort\u00e9s de Azteken. Ook de rest van Meso-Amerika werd in rap tempo veroverd, al zou het nog decennia duren voordat de indianen in de bergen van Oaxaca of de wouden van Yucat\u00e1n definitief waren onderworpen. De laatste Mayastad, Tayasal, viel pas in 1697.\nNiet alleen werd de stedelijke Meso-Amerikaanse beschaving door de Europeanen vrijwel geheel vernietigd, maar er kwamen ook nog eens tientallen miljoenen indianen om het leven door ziektes (o.a. de pokken) waartegen ze niet resistent waren. In de zestiende eeuw kampte Meso-Amerika met een bevolkingsdaling van tegen de 90%; een van de grootste demografische catastrofes uit de wereldgeschiedenis. Naast de ru\u00efnesteden en archeologische vondsten is de meeste kennis van de antieke beschavingen van Meso-Amerika ons overgeleverd door Spaanse missionarissen als Peter van Gent, Bernardino de Sahag\u00fan, Bartolom\u00e9 de las Casas en Diego de Landa. Deze geestelijken speelden vaak een dubbelrol. Aan de ene kant toonden ze interesse voor de indiaanse culturen, en legden hun gebruiken vast, maar aan de andere kant konden ze weinig respect opbrengen voor de indianen die 'duivels' vereerden. Er is dan ook tegelijkertijd veel kennis vernietigd (met name De Landa is wat dat betreft berucht).\nTijdens de koloniale periode hadden de meeste indianen die de epidemie\u00ebn overleefd hadden een armoedige levensstandaard (hoewel de \"caciques\" het doorgaans beter hadden, de Spanjaarden lieten hen doorgaans hun functie behouden). Over hoe het precies zit bestaat discussie: aan de ene kant is er de zwarte legende die zegt dat het een en al ellende was, en aan de andere kant is er de witte legende, die zegt dat het op een aantal punten best wel meeviel. Hoe dan ook, de onafhankelijkheid bracht weinig verandering in het lot van de indianen. De elite van Europese Spanjaarden werd vervangen door creoolse Spanjaarden, maar indianen bleven onderaan de maatschappelijke ladder staan. Terwijl westerse archeologen zich op de ru\u00efnes van de oorspronkelijke inheemse bevolking stortten, begonnen hun nakomelingen zich zeer geleidelijk te emanciperen. De Mexicaanse Revolutie gaf hier een impuls aan. Onder anderen Felipe Carrillo Puerto deed veel voor de emancipatie van de indianen, maar de ondergeschikte positie bleef lang in stand. In Guatemala werden de Maya in de tweede helft van de twintigste eeuw zelfs nog slachtoffer van een genocide door het militaire bewind van de herboren \"christen\" Efra\u00edn R\u00edos Montt. Hoewel de indianen nu in alle landen dezelfde wettelijke rechten en bescherming hebben als blanken en mestiezen, blijft er in de praktijk nog veel ongelijkheid bestaan.\nMeso-Amerikaanse talen.\nBinnen de taalkunde spreekt men weleens van Meso-Amerikaanse talen. Dit is niet \u00e9\u00e9n taalfamilie met talen die onderling verwant zijn, maar een \"Sprachbund\". Meso-Amerikaanse talen komen uit verschillende taalfamilies (Uto-Azteeks, Maya, Mixe-Zoque) die voor zover bekend niet verwant zijn, maar wel door langdurig onderling contact bepaalde eigenschappen van elkaar hebben overgenomen.\nPseudowetenschappelijke theorie\u00ebn.\nDe tempels en paleizen hebben niet alleen serieuze wetenschappers aangetrokken, ook minder serieuze fantasten hebben er theorie\u00ebn over ontwikkeld. Hieronder een paar voorbeelden."}
{"id": "7347", "revid": "1280881", "url": "https://nl.wikipedia.org/wiki?curid=7347", "title": "Teotihuac\u00e1n (historische stad)", "text": "Teotihuacan (Spaans: \"Teotihuac\u00e1n\", spreek uit: \"teotiwak\u00e1n\", Stad van de Goden of Plaats waar god werd geschapen) was een stad in het Dal van Mexico, in de huidige deelstaat Mexico, waar nu slechts ru\u00efnes van overgebleven zijn. De stad was de hoofdstad van Quetzalcoatl en werd voorgesteld als de geboorteplaats van de Vijfde Zon. De stad heeft van ongeveer 500 v.Chr. tot 750 na Chr. bestaan en had op haar hoogtepunt zo'n 125.000 inwoners.\nDe centrale 'Weg der Doden' werd in de 1e eeuw aangelegd, de Zonne- en Maanpiramide liggen aan deze weg. De oudste religieuze gebouwen dateren 'wellicht' van 100 of 200 v. Chr. \nOp de vraag wat de betekenis is van de grote piramiden en wegen is tot nog toe geen 'werkelijk overtuigend' antwoord gegeven. De identiteit van het ingenieuze volk dat Teotihuacan bouwde is een mysterie. De hi\u00ebrogliefen op de muren zijn niet ontcijferd. Ook is het een raadsel waarom de stad verlaten werd.\nTeotihuacan ligt vlak bij de huidige plaats Teotihuac\u00e1n de Arista. Sinds 1987 staat het op de lijst van Werelderfgoed.\nGeschiedenis.\nBegin.\nIn het begin van haar ontwikkeling in het dal van Mexico is de macht verdeeld over vele hoofdmanschappen in de regio. Twee steden ontwikkelen zich tot de regionale centra, Teotihuacan in het oosten en Cuicuilco in het westen. Maar ook Tlatilco en Tlapacoya waren bloeiende ceremoni\u00eble centra. De oudste resten van een neolithisch dorp in het gebied van Teotihuac\u00e1n dateren van 500 v. Chr. De oudste gebouwen uit Teotihuac\u00e1n dateren van 200 v.Chr. Cuicuilco is in 200 v. Chr. door een vulkaanuitbarsting van de vulkaan Xitle begraven. Rond 100 v.Chr., na de toevloed van immigranten uit Cuicuilco, is de macht geheel bij Teotihuacan gecentreerd.\nBloei.\nTussen de eerste en de vijfde eeuw na Christus was de stad op haar hoogtepunt, en de meeste grote monumenten stammen uit deze tijd. Volgens Longhena was de metropool Teotihuacan tussen 250 en 650 op haar hoogtepunt, met een oppervlakte van 22 vierkante km en een bewonersaantal van 75.000 tot 200.000 mensen. De indeling van de stad was zorgvuldig gepland, zelfs de rivier die door de stad stroomde was omgelegd om in het ruitpatroon te passen. Teotihuac\u00e1n was de invloedrijkste stad van Meso-Amerika, Teotihuacaanse artefacten of artefacten met Teotihuacaanse invloed zijn tot in Sonora en Honduras gevonden. Desalniettemin ontbreken militaire structuren vrijwel geheel in Teotihuac\u00e1n, waardoor haar dominantie waarschijnlijk eerder cultureel dan politiek was.\nDe Teotihuacanen hebben voor zover bekend geen geschreven bronnen nagelaten, waardoor alle informatie die we over de stad hebben afkomstig is van de archeologie en kronieken van de Maya. In Teotihuacan zijn meerdere wijken bekend die bewoond werden door buitenlanders, voornamelijk Maya en Zapoteken. Uit de Mayakronieken is ook de naam van de enige heerser van Teotihuacan waarvan de naam bekend is overgeleverd. Het gaat hier om Speerwerper Uil, die aan het eind van de 4e eeuw regeerde, en verschillende familieleden op de troon bracht in Mayastadstaten.\nRond 500 telde Teotihuac\u00e1n 200.000 inwoners en besloeg de stad een oppervlakte van 25 km\u00b2, wat haar groter maakte dan het keizerlijke Rome. De stad telde ongeveer zeshonderd piramides en honderd paleizen voor priesters en hoogwaardigheidsbekleders. Zij domineerde de vallei van Mexico, Puebla, Tlaxcala en Hidalgo, waar de Teotihuacaanse cultuur overheerste, maar ook elders ondergingen plaatselijke culturen haar invloed en ontstonden er culturele mengvormen.\nVerval.\nIn de zesde eeuw zette het verval van Teotihuacan in. Rond 650 werd Teotihuacan in brand gestoken en verwoest, 'wellicht na een invasie van onbekende volken of om redenen die ons onbekend zijn.' Bewoners vluchtten naar Azapozalco. In 750 was de stad verlaten. De oorzaken hiervan zijn niet geheel zeker. Waarschijnlijk heeft een klimaatverandering eraan bijgedragen, en is het laatste zetje gegeven door invallen van nomaden uit het noorden, vermoedelijk de voorouders van de Tolteken. Rond 900 was Teotihuac\u00e1n definitief verlaten. Na de val van Teotihuacan ontstond een machtsvacu\u00fcm dat uiteindelijk werd opgevuld door Xochicalco.\nLatere geschiedenis.\nDe naam Teotihuac\u00e1n werd pas eeuwen later gegeven door de Azteken. In het Nahuatl, de taal van de Azteken, betekent het \"plaats waar men god wordt\" of eventueel \"verzamelplaats der goden\". De oorspronkelijke naam - zoals de toenmalige bewoners er aan gegeven hadden - is niet bekend. Voor de Azteken was Teotihuac\u00e1n de plek waar de 'Vijfde Zon' werd geschapen. Ook zou er het complete pantheon aan Azteekse goden zijn geboren. Volgens de \"Florentijnse codex\" van Bernardino de Sahag\u00fan vestigden de Azteken in Teotihuac\u00e1n hun eerste heilige centrum na hun lange tocht uit het noorden, waar ze Aztlan wegens zware droogte hadden verlaten. De Azteken offerden er aan de goden, begroeven hun leiders en richtten boven hun graven piramiden op. Volgens een andere Azteekse legende waren de Zonne- en Maanpiramide de aarden heuvels, waarop de goden Tecciztecatl en Nanahuatzin boete deden, voordat ze zich in de vlammen offerden.\nDe Teotihuacanen hadden mogelijk wel een schrift, maar daar is niets van overgebleven. Na de val zijn delen van de stad een paar eeuwen lang tijdelijk bewoond geweest door rondtrekkende nomaden of krakers. De Azteken hadden grote eerbied voor Teotihuacan, en zij geloofden dat de stad door goden is gebouwd. Teotihuacan werd een pelgrimsoord voor de Azteken.\nTeotihuacan was bij de Spanjaarden bekend. De eerste archeologen die Teotihuacan in de 19e eeuw onderzochten identificeerden het met de Tolteekse hoofdstad Tollan. Recenter onderzoek wijst echter uit dat Tollan (Tula de Allende) in de staat Hidalgo is geweest.\nDe stad.\nTeotihuacan was een stad waarin de grote bouwwerken allemaal een duidelijke eigen plaats hadden. Wie er in de stad woonde en hoe de inwoners leefden is tot op de dag van vandaag grotendeels een mysterie. Verschillende Mexicaanse indianenstammen claimen dat zij afstammelingen zijn van de inwoners. Sommigen vermoeden dat de bouwers van de stad een afspiegeling van het universum op aarde wilden maken. Volgens Stansbury Hagar van het Department of Ethnology van het Brooklyn Institute of the Arts and Sciences, zou de Weg van de Doden de Melkweg verbeelden en volgens Hugh Harleston Jr, een Amerikaanse ingenieur, die Hagars theorie uitwerkte, gaven de piramiden planeten weer. De namen van de weg en de piramiden hadden de Spanjaarden aan de Azteken te danken, maar ze verzonnen zelf de naam 'Citadel', want daaraan hadden de indianen geen naam gegeven.\nBeroemde overblijfselen binnen deze metropool zijn de tweelingtempels de zonnepiramide en de maanpiramide en de tempels van Quetzalcoatl en Tlaloc. \nRondom dit religieus-politieke centrum lagen uitgebreide woonwijken en wijken bestaande uit werkplaatsen.\nTunnels ontdekt.\nEr werd in 2003 een tunnel ontdekt onder de Piramide van Quetzalcoatl en later ook onder de Piramide van de Maan.\nDe Mexicaanse archeoloog Sergio G\u00f3mez Ch\u00e1vez ontdekte de tunnel onder de Piramide van Quetzalcoatl. De tunnel wordt beschouwd als het opnieuw vormgeven van de onderwereld, een van de drie afdelingen van de kosmos. Er zijn duizenden schatten gevonden, rituele offers aan de goden, waaronder 'krokodillentanden' van groensteen, kristallen ogen en beeldjes van jaguars. Er was ook een miniatuur berglandschap, 17 meter onder de grond, met kleine poelen van vloeibaar kwik als meren. De muren van de tunnel waren ge\u00efmpregneerd met poedervormig pyriet, met het effect dat het voor de beschouwer leek onder de sterrenhemel te staan. De tunnel eindigde in drie kamers. Vier groenstenen beeldjes in hun originele posities, stonden te staren naar de as waar de drie sferen van het universum zouden samenkomen. Ze zijn de stichter sjamanen van Teotihuac\u00e1n, die de pelgrims naar de heilige plaats leidden. De lekkageplekken op de muren geven aan dat de plaza erboven opzettelijk onder water kon worden gezet, zodat de piramiden uit het oerwater leken op te rijzen, zoals in de scheppingsmythe werd beschreven."}
{"id": "7348", "revid": "206796", "url": "https://nl.wikipedia.org/wiki?curid=7348", "title": "Fysicus", "text": ""}
{"id": "7349", "revid": "86479", "url": "https://nl.wikipedia.org/wiki?curid=7349", "title": "Alumnus", "text": "Een alumnus (\"mv/m\" alumni, \"vr\" alumna, \"mv/vr\" alumnae) is oud-student(e) van een universiteit of hogeschool. Een alumnus is vaak ook een afgestudeerde van het instituut, maar dit hoeft niet per se. Het woord is afkomstig uit het Latijn en betekent 'pleegzoon' of 'leerling'.\nUniversiteiten en hogescholen in Vlaanderen en Nederland besteden steeds meer aandacht aan het onderhouden van goede contacten met hun alumni, dit voor het verkrijgen van donaties en het regelen van stageplaatsen of banen voor hun studenten.\nHet onderhouden van contacten met oud-studenten gebeurt veelal in de vorm van (netwerk)borrels (zoals zogenoemde \"gaudies\" voor oud-studenten van de Universiteit van Oxford) en thema-activiteiten, alsmede het periodiek toezenden van een tijdschrift. Zowel opleidingsgerelateerde als actuele onderwerpen kunnen hierbij aan bod komen. Traditioneel gezien hebben alumni van universiteiten een sterke(re) band met hun universiteit, meer dan hogeschoolstudenten hebben met hun hogeschool. Veel hogescholen proberen hier echter verandering in te brengen."}
{"id": "7351", "revid": "231402", "url": "https://nl.wikipedia.org/wiki?curid=7351", "title": "Quetzalcoatl", "text": "Quetzalcoatl (Gevederde Slang of Kostbare Tweeling) is de Azteekse gevederde slangengod van wind, water, lucht, vruchtbaarheid, lente, plantengroei, mais, priesterschap, wijsheid en leven. Ook deed hij zich voor als hemeldraak en Venus, de Morgenster. Hij was een van de belangrijkste goden in de Azteekse mythologie. Zijn tegenpool was zijn broer Tezcatlipoca.\nEtymologie.\nQuetzalcoatl betekent 'Gevederde Slang' of 'Kostbare Tweeling'. Dit stond voor het goede in de mens en Quetzalcoatl was een van de weinige belangrijke goden aan wie geen mensen werden geofferd.\n\"Quetzal\" is de veer van de quetzalvogel en betekent bovendien 'kostbaar'.\n\"Coatl\" betekende tegelijk \"tweeling\" en \"slang\", een schepsel dat de Azteken met de vrouwelijke psyche associeerden. \"Quetzalcoatl\" zou dan ook aanvankelijk een androgyn wezen zijn geweest. Quetzalcoatl was de god van de morgenster Venus: Tlahuizcalpantecuhtli (heer van de dageraadster). Zijn tweelingbroer Xolotl was Venus als avondster.\nGedaanten.\nQuetzalcoatl had verschillende gedaanten:\nVerspreiding van de cultus.\nHet symbool van Quetzalcoatl kwam het eerst in Teotihuacan voor, waarna de cultus van de Gevederde Slang zich naar nieuwe centra verspreidde in Centraal-Mexico als Xochicalco, Cacaxtla, Cholula, Chich\u00e9n Itz\u00e1 en El Taj\u00edn. In Cholula was de hoogste piramide in de Nieuwe Wereld aan Quetzalcoatl gewijd.\nKenmerken.\nDe Gevederde Slang zou de veren van de mannelijke quetzal dragen, een inheemse vogel met lange groene staartveren. Ten teken van hun soevereiniteit droegen Meso-Amerikaanse heersers daarom vaak de groene veren van de quetzal of groene stenen.\nHet mythisch wezen was ook bij de Maya's bekend en werd in het Yucateeks Kukulkan, in het K'iche' Gukumatz genoemd. Ook de Zapoteken vereerden hem. De Maya offerden echter wel mensen aan de god zoals kan worden gezien in de ru\u00efnes van Chich\u00e9n Itz\u00e1 en Tulum.\nQuetzalcoatl werd ook wel met het snavelmasker van de windgod afgebeeld en heet dan Q.-Ehecatl. Een trompethoorn was symbolisch het 'sieraad van de wind'. Zijn priesters droegen deze schelpen, overdwars doorgesneden 'zodat de spiralen zichtbaar werden die de beweging van de wind belichaamden. Hierom waren ook de tempels van Quetzalcoatl vaak rond.' De twee belangrijkste priesters in Tenochtitl\u00e1n droegen de titel Quetzalcoatl en de \"calmecac\", de priesterschool, was aan hem gewijd. In deze rol werd Quetzalcoatl voorgesteld als een zwart geschilderde man met een baard. Hij had een 'kegelvormige hoed met een scherp uitsteeksel, waaruit bloed kwam als zoenoffer aan de \"nahualli\", de quetzalvogel van de god.'\nSchepping van de mens.\nDe inheemse volkeren van Meso-Amerika geloofden in vijf tijdperken (vijf zonnen) en de mensheid van het huidige tijdperk, de vijfde zon, zouden zijn geschapen door Quetzalcoatl uit de beenderen van de vorige mensenrassen (reuzen) met hulp van Cihuacoatl.\nQuetzalcoatl daalde af naar de onderwereld, waar de doodsgod Mictlantecuhtli de botten van de reuzen, die de aarde in een eerdere periode bewoonden, bewaarde. Quetzalcoatl moest verschillende testen doen, zoals door een verzegelde schelp blazen, die door bijen was geperforeerd, om toegang te krijgen tot de botten van de reuzen. Nadat hij voor de testen was geslaagd bracht Quetzalcoatl de beenderen naar het oppervlak van de aarde. De botten werden daar, als graan, vermalen door de godin Quilaztli.\nQuetzalcoatl belevendigde zijn schepping door er zijn eigen bloed, het bloed van zijn penis, doorheen te mengen. De hedendaagse mensheid werd geboren uit dit mengsel van vermalen reuzenbotten en bloed.\nDe vijfde zon werd in Teotihuac\u00e1n geschapen.\nDe vier Tezcatlipoca's.\nEr bestaan verschillende verhalen over Quetzalcoatls oorsprong: hij zou geboren zijn uit de maagd Chimalman, Coatlicue of Xochiquetzal of een van de vier zonen zijn van Ometecuhtli en Omecihuatl, die elk over een windrichting regeren. Als Witte Tezcatlipoca regeert Quetzalcoatl, als god van licht, rechtvaardigheid, genade en wind, over het westen; de blauwe Tezcatlipoca (Huitzilopochtli, de oorlogsgod) beheerst het zuiden; de Rode Tezcatlipoca (Xipe Totec, de god van goud, landbouw en de lente) gaat over het oosten; de Zwarte Tezcatlipoca, de god van oordeel, nacht, bedrog, tovenarij en de Aarde is de heer van het noorden.\nLegenden.\nSpiegel van de toekomst.\nTezcatlipoca, de god van het bedrog en de duisternis, haalde de jonge Quetzalcoatl over om in de spiegel te kijken waarin hij zichzelf in de toekomst kon zien. Quetzalcoatl schrok toen hij zichzelf zag als een oude bleke man met een lange witte baard.\nDe misleiding.\nHet lukte Tezcatlipoca om Quetzalcoatl dronken te voeren met pulque, waardoor Quetzalcoatl geslachtsgemeenschap had met zijn eigen zus Quetzalpetlatl. Nadat hij weer nuchter was en besefte wat hij had gedaan, wierp hij zichzelf in het vuur. Hierna veranderde zijn as in een vlucht prachtige vogels. Hieraan dankt de quetzal zijn naam.\nZijn hart steeg op naar de hemel, waar het als de morgenster bleef staan.\nDood en terugkeer.\nQuetzalcoatls vader Mixcoatl was gedood door Tezcatlipoca. Quetzalcoatl wilde zijn vader wreken en Quetzalcoatl en Tezcatlipoca werden aartsrivalen.\nQuetzalcoatl was de heerser van de stad Tollan. Tezcatlipoca besloot daarom de stad te vernietigen. Door zich te vermommen en gebruik te maken van misleiding, lukte het hem om veel inwoners te doden. Hierna richtte hij zijn aandacht op Quetzalcoatl. Deze zette uit wanhoop de stad in brand en vluchtte naar de afgelegen bergen bij zee. Tezcatlipoca achtervolgde hem en ontnam hem steeds meer talenten en schatten.\nToen Quetzalcoatl bij de kust was aangekomen, was hij al zijn magische krachten kwijt. Hij vluchtte op een vlot van in elkaar gevlochten slangen de zee op naar het oosten (in Yucat\u00e1n stichtte hij Chichen Itza) of offerde zich op een brandstapel om te verrijzen als Venus, de Morgenster.\nWaarschijnlijk heeft dit verhaal een historische kern. Quetzalcoatl zou de vergoddelijking kunnen zijn van de Tolteekse heerser Topiltzin Ce Acatl Quetzalcoatl, terwijl Tezcatlipoca voor het priesterschap stond. Opvallend is dat Topiltzin, een seculiere leider, tot god is geworden. Sommige Mexicanisten vermoeden dat het conflict tussen Quetzalcoatl en Tezcatlipoca berust op een strijd tussen de geestelijkheid en de wereldse macht in het Tolteekse rijk.\nDe legende wordt werkelijkheid.\nDe Azteken waren ervan overtuigd dat Quetzalcoatl ooit zou terugkomen. Wanneer Quetzalcoatl terugkomt wordt hij meteen heerser van hun rijk. Hij zou zorgen voor een mooier leven. De Azteken stelden Quetzalcoatl voor als een blanke god met een baard (een dergelijk menselijk ras kenden zij toen nog niet). De voorlaatste leider van de Azteken, Motecuhzoma II, zou een spoedige terugkeer van Quetzalcoatl voorspeld hebben.\nOp Goede Vrijdag 22 april 1519 landde de Spaanse veroveraar Hern\u00e1n Cort\u00e9s met zijn troepen op de oostkust van Mexico. Montezuma zou in hem de god Quetzalcoatl gezien hebben, omdat ze precies op de feestdag van deze god aan land waren gegaan (de dag Chiconahui Eh\u00e9catl in het jaar Ce-Acatl). De op goud beluste Spanjaarden zorgden in 1521 voor het einde van de Azteekse beschaving en deden de profetie uitkomen. In hoeverre het waar is dat de Azteken geloofden dat Cort\u00e9s Quetzalcoatl was is niet duidelijk, de eerste versies van dat verhaal dateren van enige tijd na de verovering. De Azteken vonden goud niet belangrijk, veren waren wel belangrijk voor hen.\nVolgens Bernal Diaz, een reisgenoot van kapitein Hernan Cortez die de Spaanse verovering van Mexico leidde, droegen de Azteekse priesters zwarte mantels, lange gewaden tot op de voeten en sommigen droegen kappen. Daardoor leken ze op de Spaanse missionarissen. Dat droeg bij aan de bekering, maar het belangrijkst was dat de idealen van 'godsvrucht en goed bestuur die Quetzalcoatl als de priester-koning Topiltzin voorstond' te vergelijken was met de 'christelijke naastenliefde'. Christus' wederopstanding sloot aan op Quetzalcoatls voorspelling dat hij eens zou terugkeren. Zo werd Quetzalcoatl met Jezus vereenzelvigd. Zo leefde de verering van Quetzalcoatl voort, terwijl de rest van de Azteekse beschaving werd verwoest. De Spaanse verovering kostte minstens 18 miljoen inwoners van Mexico door oorlog en ziekte het leven.\nAlternatieve interpretaties.\nVolgens sommige theorie\u00ebn zou Quetzalcoatl een Europese bezoeker zijn geweest; hij is bijvoorbeeld in verband gebracht met de Vikingen en Sint Brandaan. Sommige Mormonen geloven dat de legenden rond Quetzalcoatl een corruptie van het levensverhaal van Jezus vormden, terwijl de Mexicaanse priester Servando Teresa de Mier geloofde dat Quetzalcoatl eigenlijk de apostel Thomas was. Weer anderen geloven dat Quetzalcoatl in werkelijkheid een Chinese bezoeker was.\nHoewel dergelijke theorie\u00ebn zeer wijdverbreid en populair zijn, vinden deze nagenoeg geen weerklank bij de academische wereld."}
{"id": "7352", "revid": "1280881", "url": "https://nl.wikipedia.org/wiki?curid=7352", "title": "Ernest Solvay", "text": "Ernest Solvay (Roosbeek, 16 april 1838 \u2013 Elsene (Brussel), 26 mei 1922) was een Belgische grootindustrieel en scheikundige die in de 19e eeuw (1861) een proced\u00e9 ontwikkelde om op grote schaal natriumcarbonaat (sodazout) aan te maken en daarmee een fortuin verdiende. Hij was ook Belgisch senator.\nLevensloop.\nSolvay was een zoon van Alexandre Solvay en Eug\u00e9nie Hulin. Alexandre baatte steengroeven uit, was handelaar in koloniale waren, zoutzieder en gemeenteraadslid van Roosbeek. Ernest Solvay trouwde met Pauline Winderickx.\nBij het begin van zijn carri\u00e8re (1860-1865) was Solvay onderdirecteur en directeur van de Gasvennootschap in Sint-Joost-ten-Node en stichter van de fabriek van natriumcarbonaat in Couillet.\nIn 1863 stichtte hij met zijn broer Alfred in Couillet onder de naam \"Solvay et Compagnie\" het bedrijf dat uitgroeide tot een industrieel wereldbedrijf.\nAan de ULB richtte hij het \"Institut Solvay\" op dat de grenzen van de chemie moest overschrijden. Het organiseerde onder zijn impuls periodieke conferenties van beroemde wetenschappers, waaraan onder meer ook Albert Einstein deelnam. Een van die conferenties was gewijd aan een belangrijke discussie over kwantummechanica.\nSolvay was, als uitloper van zijn industrieel succes, filantroop (onder meer voor het Volkshuis in Brussel, de Universiteit van de Arbeid en de expedities van de Gerlache) en een vertrouweling van de Belgische koning Albert I. Hij was bergbeklimmer en in de Alpen is een berghut naar hem genoemd. Hij was ook kunstliefhebber. \nZijn zoon, Armand Solvay, liet door de befaamde art-nouveau-architect Victor Horta een woonhuis bouwen in Brussel, het Hotel Solvay aan de Louizalaan. Het Zeepreventorium in De Haan kon gebouwd worden dankzij de inzet en schenkingen van de familie Solvay; het hoofdgebouw draagt daarom nog zijn naam (opening in 1925).\nHij was ook onder meer:\nSolvay stapte in de politiek als liberaal kandidaat. Hij werd verkozen tot senator voor het arrondissement Brussel, van 1892 tot 1894 en van 1897 tot 1900. In 1918 werd hij benoemd tot minister van Staat. Hij was \"doctor honoris causa\" van de ULB (1898) en van de Universiteit van Gen\u00e8ve (1909).\nHij was goed bevriend met Fran\u00e7ois Hoebeke, stichter van Tob Bronnen en zo werd dit bedrijf het eerste dat water en limonade met bubbels in Belgi\u00eb introduceerde.\nHet Solvayconcern is tot heden een groot chemieconcern, dat wordt genoteerd op Euronext Brussel en is opgenomen in de Bel20-beursindex."}
{"id": "7354", "revid": "147337", "url": "https://nl.wikipedia.org/wiki?curid=7354", "title": "Lessines", "text": ""}
{"id": "7355", "revid": "37164", "url": "https://nl.wikipedia.org/wiki?curid=7355", "title": "Geraardsbergen", "text": "Geraardsbergen (Frans: Grammont) is een stad in de Belgische provincie Oost-Vlaanderen. De stad ligt in de Denderstreek, aan de Dender en tegen de Oudenberg aan. De stad in de Vlaamse Ardennen telt 34.999 inwoners (1 januari 2024), die Geraardsbergenaars worden genoemd. In de wielrennerswereld is de stad berucht vanwege de steile en heuvelachtige Muur van Geraardsbergen. De stad is ook bekend om zijn mattentaart. Het jaarlijkse feest van Krakelingen en Tonnekensbrand is door UNESCO erkend als Immaterieel Cultureel Erfgoed van de Mensheid. De heilige Bartholomeus en Adrianus zijn haar patroonheiligen. De plaatselijke benaming voor Geraardsbergen luidt \"Giesbaargen\".\nToponymie.\nIn de geschiedenis, de letterkunde en geschriften komt de naam Geraardsbergen onder verschillende vormen voor :Geroaldi monte (1034-58), Geraldimontem (1081), Geraldimons (1096), de Geraldi monte (1107), Geraldimontensis (1093-1110), Geromontensis (1142), de monte Geraldi (1166), Geralmont (1167), de Geraudi monte (1195), Graumont (1195), Geromontis (XIIe), Geraumont ( 1201), Gerautmont (1201), Geramont (1211), Gerardi monte (1225) , Gerardimontium, Geroaldimontem, Gheeraerdsberghe, Gheerardsberghe, Gheraertsberghe, Gheeroutsberghe, Gheroudsberghe, Geroudsberge, Geroutsberghe, Gheeroudsberghe, Gheroustberge, Geertsbergen,Geeraerdsbergen, Gramont, Grandmont, Grantmont, Grammont.\nEtymologie.\nGeraardsbergen heette oorspronkelijk G\u00earawaldas berga wat Oudgermaans is voor 'de berg van G\u00earawald' (gaira: \"speer\" + walda: \"heerser\" &gt; \"heerser met de speer\")\nIn de taalevolutie vormde dit om naar Geraldes berga &gt; Geroldes berga &gt;\nGeroudes berge &gt; Geersberge, in dialect Giesbaarge(n). En in het Frans naar Geraldimont &gt; Geraudi mont &gt; Geraumont resp. Geramont &gt; Gramont, Grammont.\nMerk op dat er geen natuurlijke evolutie was naar de naam \"Geraardsbergen\", waarschijnlijk werd het eerste deel \"Gerard-\" rond 1200 ge\u00efntroduceerd door een klerk.\nGeschiedenis.\nGeraardsbergen werd na 1060 gesticht door Boudewijn VI van Vlaanderen wegens zijn strategische ligging op een heuvel aan de rechteroever van de Dender op de grens met het hertogdom Brabant en het graafschap Henegouwen. Het graafschap Vlaanderen was tot 1046 in het oosten begrensd door de Schelde. In dat jaar palmde Boudewijn V, graaf van Vlaanderen het gebied tussen de Schelde en de Dender in (Rijks-Vlaanderen). De oostgrens werd vanaf dan de Dender en de steden op deze rivier moesten het nieuw verworven gebied beschermen. Vervolgens kocht Boudewijn de heuvel met het omringend gebied van Geraard van Hunnegem, vandaar de naam Geraardsbergen die hij aan de nieuwe plaats gaf. Maar de plaatsnaam Geroaldi Montem, de Latijnse vertaling van Geraldsberg, is al eerder geattesteerd nog voor Geraardsbergen als oppidum is gesticht. Dit gegeven roept op zijn minst toch vragen op over de stelling als zou het oppidum genoemd zijn naar de lokale heer Geraard van Hunnegem. Is dit oppidum gesticht op de plaats die bekendstaat onder de naam Geraardsbergen en moet deze stichting dan niet worden gezien als een verschuiving van niveau waarbij de bestaande nederzetting Geraardsbergen promoveert tot de status stad? De pre-stedelijke Frankische nederzetting Hunnegem ligt trouwens op de linkeroever en buiten de oorspronkelijke ommuurde stadskern op de rechteroever op de flank van de Oudenberg. In 1068 ontving de plaats reeds stadsrechten van de nieuwe graaf Boudewijn VI. De stadskeure werd op het einde van de 12e eeuw schriftelijk bevestigd door Filips van de Elzas.\nIn 1081 overtuigde Robrecht I de Fries, hierin geruggensteund door de heer van Boelare, de Benedictijnen om hun abdij te verhuizen van Dikkelvenne naar Geraardsbergen. Zo ontstond de Sint-Pietersabdij. In 1175 werden de relieken van Sint-Adrianus overgebracht naar Geraardsbergen waarbij de abdij werd omgedoopt naar de naam \"Sint-Adrianusabdij\". De abdij, die van grote betekenis zou worden voor de stad, kende een grote bloei en een belangrijk abdijcomplex werd uitgebouwd. De verering van Sint-Adrianus als beschermheilige tegen de pest gaf Geraardsbergen zulk een uitstraling dat de stad ook wel \"Adrianopolis\" werd genoemd. Verscheidene mirakels zouden toegeschreven zijn aan de verering van de heilige Adrianus.\nVanaf de 12e eeuw werd Geraardsbergen een centrum van lakennijverheid en kende een grote bloei. De stad ontwikkelde zich vanaf de 13e eeuw verder op de linkeroever van de Dender. In 1332 werden er nieuwe vestingmuren, torens en zes stadspoorten gebouwd. In Geraardsbergen ontwikkelde zich een middeleeuws stadspatroon met een hoge stad en een lage stad.\nDe bloei van de stad stagneerde verscheidene malen door belegeringen, branden en epidemie\u00ebn. In de strijd tussen de graven van Vlaanderen en de stad Gent koos Geraardsbergen de kant van Gent en werd in 1381 hierom door de troepen van de graaf platgebrand. De stad werd in grootte voorbijgestreefd door steden zoals Aalst en Oudenaarde.\nIn de 15e en 16e eeuw was Geraardsbergen, net als Oudenaarde, Brussel, Aalst en Edingen, bekend door de productie van wandtapijten (verdures). De productie was van een hoogstaand niveau. Pronkstukken zijn wereldwijd verspreid in musea van onder andere Boston, Wenen en Madrid.\nIn de 16e eeuw werd Geraardsbergen geteisterd door een grote brand in 1549 en door verscheidene pestepidemie\u00ebn tussen 1558 en 1585. Op het einde van de 16e eeuw waren er nog slechts 182 huizen bewoond.\nVanaf de 17e eeuw begon Geraardsbergen opnieuw te bloeien. De lakennijverheid kende haar hoogtepunt en in 1697 deed de kantnijverheid haar intrede. Vooral de \"zware Chantillykant\" uit Geraardsbergen werd internationaal verhandeld. Tussen 1840 en 1870 kende de kantindustrie haar grootste bloei.\nOndertussen was er in 1838 een luciferfabriek opgericht en in 1849 werd er begonnen met het produceren van sigaren. Geraardsbergen werd een steeds belangrijker wordende industriestad en werd ontsloten door de spoorlijn naar Aalst en Brussel in 1855 en een spoorlijn naar Melle en 's-Gravenbrakel in 1867.\nGeraardsbergen groeide in de 20e eeuw uit tot een regionale stad. Wegens de te kleine oppervlakte van de stad begonnen de inwoners na de Tweede Wereldoorlog uit Geraardsbergen weg te trekken naar de aangrenzende randgemeenten. Hier werden belangrijke uitbreidingen gerealiseerd die aansloten bij het stadscentrum van Geraardsbergen. De aangrenzende randgemeenten werden bij de fusie in 1971 opgenomen bij de stad. De verder gelegen randgemeenten bleven landelijk en werden in 1977 bij de stad gevoegd.\nKernen.\nDe gemeente Geraardsbergen bestaat naast Geraardsbergen zelf nog uit de deelgemeenten Onkerzele, Overboelare, Goeferdinge en Nederboelare (alle gefusioneerd in 1971) en Schendelbeke, Idegem, Moerbeke, Viane, Zarlardinge, Ophasselt, Smeerebbe-Vloerzegem, Grimminge, Zandbergen, Nieuwenhove en Waarbeke (in 1977).\nNatuur en landschap.\nGeraardsbergen ligt aan de Dender en in de Vlaamse Ardennen. De hoogte bedraagt 17-110 meter. Belangrijke natuurgebieden zijn het Raspaillebos met het aangrenzende \"Moerbekebos\" en \"Karkoolbos\". Andere natuurgebieden zijn Boelarebos, Arduinbos, Bos Nieuwenhove, Boelaremeersen, Gemene Meers, De Nuchten, Kortelake, Hasseltbos, Moenebroek,Rietbeemd, Hinnekesbos.\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nFolklore.\nGeraardsbergen heeft een historisch reuzenkoppel, Goliath en Agnes, met als dochter Kinneke Baba. Kinneke Baba is eveneens de benaming van een vereniging van Geraardsbergse en Oost-Vlaamse studenten aan de Vrije Universiteit Brussel. De studenten aan de Universiteit Gent en de Gentse hogescholen verenigden zich sinds 1973 in de studentenclub De Geeraard. Het jaarlijkse feest van Krakelingen en Tonnekensbrand is door UNESCO erkend als Immaterieel Cultureel Erfgoed van de Mensheid. De heilige Bartholomeus wordt vereerd tijdens de Processie van Plaisance.\nPolitiek.\nStructuur.\nDe stad Geraardsbergen ligt in het kieskanton Geraardsbergen in het provinciedistrict Geraardsbergen, het kiesarrondissement Aalst-Oudenaarde en de kieskring Oost-Vlaanderen.\nBurgemeesters.\n2013-2018.\nBurgemeester is Guido De Padt (Open Vld). Hij leidt een coalitie bestaande uit Open Vld en CD&amp;V. Samen vormen ze de meerderheid met 17 op 32 zetels.\nVerkeer en vervoer.\nOpenbaar vervoer.\nTreinvervoer.\nGeraardsbergen beschikt over vijf treinstations, namelijk in het Geraardsbergen, Schendelbeke, Idegem, Zandbergen en Viane-Moerbeke. Geraardsbergen wordt bediend door de volgende lijnen:\nBusvervoer.\nDe belangrijkste bushaltes bevinden zich aan het station in het centrum, en aan het Administratief Centrum.\nDoor Geraardsbergen lopen de volgende lijnen:\nVerkeer.\nIn Geraardsbergen lopen de volgende gewestwegen:\nOnderwijs.\nGeraardsbergen heeft meerdere secundaire scholen. Deze zijn het Koninklijk Atheneum (KA Geraardsbergen), het Sint-Catharina College en het Sint-Jozefsinstituut (Karmelieten). Vroeger bestond ook het Technisch Instituut Sint-Jozef (TISJ), maar dit fuseerde met het Sint-Catharina College.\nCultuur.\nJaarlijks wordt in de maand februari het einde van de winter gevierd met Krakelingen en Tonnekensbrand. Dit eeuwenoude dubbelfeest werd opgenomen in de Inventaris van Immaterieel Cultureel Erfgoed Vlaanderen (2009) en ingeschreven op de Representatieve Lijst van Immaterieel Cultureel Erfgoed van de Mensheid van UNESCO (2010).\nElk jaar vond in Geraardsbergen op de tweede zondag van september een festival plaats. Het \"Internationaal Hooghuysfestival voor Draaiorgelspelers\" brengt in het afgesloten stadscentrum draaiorgels uit meerdere Europese landen samen. In 2015 ging dit festival voor de laatste keer door.\nToerisme.\nMet zijn heuvelachtige landschap waaronder de Oudenberg behoort Geraardsbergen tot de Vlaamse Ardennen. Door de stad lopen onder meer de Denderroute zuid en de Denderende Steden.\nCulinair.\nDe mattentaart is een gebak bereid op basis van verzuurde melk. De Geraardsbergse mattentaart verkreeg in 2007 van de Europese Unie het label beschermde geografische aanduiding. Het is het eerste Vlaamse streekproduct dat deze Europese bescherming geniet.\nNatuur.\nRecent heeft de gemeente zich ge\u00ebngageerd om, in samenspraak met de gemeenten Galmaarden en Ninove, de provinciebesturen van Oost-Vlaanderen en Vlaams-Brabant, AMINAL en het Vlaams Gewest, het stilte karakter van de streek te vrijwaren, in het kader van het pilootproject Stiltegebied Dender-Mark. Geraardsbergen omvat de volgende natuurgebieden: Moenebroek, Boelaremeersen, Gemene Meers, Raspaillebos, Karkoolbos, Moerbekebos, Bos Nieuwenhove, Boelarebos, Arduinbos, Kortelake, De Nuchten, Hasseltbos en de Rietbeemd, Hinnekesbos\nMedia.\nGeraardsbergen heeft sinds 1981 een eigen radiostation MIG wat oorspronkelijk de afkorting was voor 'Muziek in Geraardsbergen'. De radiozender brengt voornamelijk hits en regionale informatie.\nNabijgelegen kernen.\nNederboelare, Goeferdinge, Overboelare, Onkerzele, Atembeke"}
{"id": "7357", "revid": "45745", "url": "https://nl.wikipedia.org/wiki?curid=7357", "title": "Ringspanning", "text": "Ringspanning (ook wel \"Baeyerspanning\" genoemd, naar Adolf von Baeyer) is het verschijnsel dat ringvormige moleculen de neiging hebben om te decycliseren (open te springen), omdat de chemische bindingen in de molecule door hun configuratie in de ring gedwongen verbogen worden ten opzichte van hun meest natuurlijke configuratie. Dit is met name het geval voor kleine ringen, zoals een driering of vierring.\nGrootte en oorsprong.\nDe kwantitatieve bepaling van de spanning in cyclische verbindingen kan gebeuren aan de hand van de standaard vormingswarmte \"\u0394H\u00b0V\". De standaard vormingswarmte van een verbinding is de enthalpie van de reactie voor de vorming van de verbinding uit zijn elementen in hun standaardtoestand (d.i. de meest stabiele toestand bij 298 K en 1 atm). De vorming van lineaire alkanen gaat gepaard met een grote energieafgifte, wat wijst op een stabilisatie van de verbindingen (exotherm proces). Als men de overeenkomstige cycloalkanen beschouwt, dan is deze energieafgifte voor een cyclopentaan en cyclohexaan nog steeds negatief, maar kleiner dan de standaard vormingswarmte van het overeenkomstige lineaire alkaan. Bij cyclopropaan en cyclobutaan is deze warmteafgifte positief, wat wijst op het feit dat de vorming gepaard gaat met energieopname (endotherm proces). Deze verbindingen zijn dus absoluut niet stabiel en bezitten bijgevolg een grote ringspanning. \nHet feit dat deze moleculen toch kunnen bestaan heeft meer te maken met de activeringsenergie van de ringopeningsreactie, dan met de energie-inhoud van het molecuul.\nOnderstaande tabel geeft deze vergelijkende waarden (in kJ/mol) voor de alkanen en cycloalkanen.\nRingspanningsverloop van de cycloalkanen.\nOnderstaande grafiek geeft het verloop van de ringspanning weer in functie van de grootte van de ring (in beschouwing zijn cycloalkanen). Er komen duidelijk 4 gebieden naar voor:\nVoorbeelden.\nVoorbeelden van moleculen met een grote ringspanning zijn cyclopropaan (C3H6), ethyleenoxide (CH2OCH2) en ethyleenimine (CH2NHCH2). Bepaalde stofklassen omvatten verbindingen met een ongewoon hoge ringspanning, zoals tetrahedranen, propellanen, cubanen, fenestranen en cyclofanen."}
{"id": "7361", "revid": "1061913", "url": "https://nl.wikipedia.org/wiki?curid=7361", "title": "Genetische vingerafdruk", "text": "Een genetische vingerafdruk (\"DNA profiling\") is een vorm van DNA-onderzoek dat veel gebruikt wordt in forensisch onderzoek. Het is een methode om uit het genetisch materiaal van een individu (mens, dier of plant) bepaalde stukjes te selecteren en met het analoge gebied in een ander individu van dezelfde soort te vergelijken. De term 'vingerafdruk' is hier een metafoor die aangeeft dat gevonden genetische kenmerken zijn terug te voeren naar een individu (mens, dier, plant).\nEr zijn delen van het DNA die tussen alle individuen van een soort maar heel weinig variatie vertonen; er zijn echter ook segmenten waarvan de samenstelling tussen individuen sterk verschilt (DNA-polymorfismen), de zogenaamde microsatellieten. Door een dergelijk \"hypervariabel\" stuk te kiezen kan een patroon worden verkregen dat met een hoge mate van waarschijnlijkheid volstrekt uniek is voor het betreffende individu, met uitzondering van eeneiige tweelingen, klonen en chimaera's. \nHiervan wordt gebruikgemaakt in de forensische geneeskunde om aan te tonen dat een bepaald spoor (bijvoorbeeld bloed, sperma, haar) van een bepaalde persoon afkomstig moet zijn (of juist niet kan zijn), wat een grote bewijskracht heeft.\nOok kunnen verwantschappen worden aangetoond; zo kan worden bepaald of iemand een ouder is van een ander of niet. Zo kunnen anders onidentificeerbare lichamen of delen daarvan toch nog weleens worden ge\u00efdentificeerd door het DNA met dat van nog levende mogelijke familieleden te vergelijken. Dit is ook na tientallen jaren nog mogelijk; zo konden de lichamen van de Russische Tsaar Nicolaas II en zijn familieleden, die een jaar na de Oktoberrevolutie van 1917 waren vermoord, zo worden ge\u00efdentificeerd door daaruit verkregen DNA met dat van nog levende familieleden te vergelijken. Ook kon van een vrouw die decennialang geclaimd had prinses Anastasia te zijn worden aangetoond dat dat niet waar was. Ook van de beruchte Duitse kamparts Josef Mengele kon door DNA-analyse worden bewezen dat hij in Brazili\u00eb was overleden en begraven onder de naam Wolfgang Gerhard."}
{"id": "7362", "revid": "475045", "url": "https://nl.wikipedia.org/wiki?curid=7362", "title": "Inca's", "text": "De Inca's waren een indianenvolk dat vanaf de dertiende eeuw leefde in een gebied rondom hun hoofdstad Cuzco in het huidige Peru. Vanaf 1438, toen Pachacuti als negende Sapa Inca (de benaming voor de Inca-heerser) de troon besteeg, begonnen de Inca's aan een ongekende expansie in het moeilijk begaanbare Andesgebied. Tachtig jaar later, tijdens de regeerperiode van Huayna Capac, strekte de macht van de Inca's zich uit van het uiterste zuiden van Colombia tot het noordwesten van Argentini\u00eb en Chili, over een lengte van 4000 kilometer. Daarmee was het Inca-rijk in territoriaal opzicht het grootste ter wereld. Schattingen van de bevolkingsgrootte vari\u00ebren tussen de 7 en 12 miljoen.\nKenmerkend voor het Inca-rijk was de hoge mate van politieke en culturele integratie, waarbij de Sapa Inca als absolute heerser de bindende factor was. Geholpen door een omvangrijk wegennetwerk hielden de Inca-heersers hun rijk onder controle. Hun religie, gebaseerd op de verering van de zonnegod Inti, verspreidde zich over het hele rijk. Dat gold ook voor hun taal, het Quechua, en culturele uitingen als weefpatronen en aardewerk. Met behulp van dwangarbeid realiseerden de Inca-heersers grootschalige bouwwerken, waarvan Machu Picchu het bekendste voorbeeld is. De Inca's kenden geen formeel schrift, maar via geknoopte touwen (quipu's) werden wel boodschappen doorgegeven.\nDe ontdekking van Amerika in 1492 door Columbus leidde uiteindelijk tot de val van het rijk. Enkele honderden Spaanse conquistadores onder leiding van Francisco Pizarro wisten in 1532 de Inca-heerser Atahualpa te gijzelen in Cajamarca en daarmee het rijk te verlammen. Vanwege de goddelijke status van de heerser durfden zijn onderdanen aanvankelijk geen verzet tegen zijn overwinnaars te bieden. Het duurde echter nog tot 1572 voordat de Spanjaarden met de executie van de laatste Inca-heerser, T\u00fapac Amaru, het pleit definitief beslecht hadden. Besmettelijke ziektes uit de Oude Wereld hadden ondertussen een verwoestende uitwerking op de inheemse bevolking uitgeoefend (zie Columbiaanse uitwisseling).\nGeschiedenis.\nOorsprong en bloei.\nHet Andesgebied is een van een handvol gebieden in de wereld waar zich zelfstandig een landbouwbeschaving heeft ontwikkeld, hier gebaseerd op de domesticatie van onder andere aardappelen, quinoa, lama's en alpaca's. Dat deze beschaving zich ontwikkelde op een hoogte van 3000 tot 4000 meter is uniek in de wereld. Dit was alleen mogelijk door uitwisseling van producten tussen de ecosystemen van het hoogland, lager gelegen gebieden en de kuststrook van de Grote Oceaan. De meeste politieke structuren in het Andesgebied waren dan ook kleinschalige combinaties van hoog- en laagland. Slechts enkele malen ontwikkelden zich rijken die zich over de noord-zuid gelegen lengteas van het Andesgebergte uitstrekten. De laatste en succesvolste van deze staten was Tawantinsuyu, 'Land van de Vier Kwartieren', de naam die de Inca's zelf aan hun rijk gaven.\nVolgens de orale traditie van de Inca's was hun volk oorspronkelijk afkomstig uit de streek rond het Titicacameer en vestigden ze zich begin dertiende eeuw in het dal van Cuzco ('Qosqo' in het Quechua). Lange tijd vormden de Inca's een van de vele staatjes in het Andesgebied, voortdurend bedreigd door hun naburen. Rond 1438 werden de Inca's aan de rand van de vernietiging gebracht door hun westelijke buren, de Chanka's, maar de zoon van Viracocha Inca wist de vijand te verslaan. Hij nam bezit van de troon onder de naam Pachacuti ('Wereldschudder') en verklaarde zich tot zoon van de zonnegod Inti. In de volgende vijfentwintig jaar breidde Pachacuti de macht van de Inca's uit over het Andesgebied van noordelijk Peru tot aan het Titicacameer en verder. Veelal liet Pachacuti de heersers van geannexeerde gebieden als vazallen doorregeren, maar wel werden de eisen voor het leveren van tribuut en corveediensten aan de Inca's steeds verder opgeschroefd. Op termijn was er geen sprake meer van enige zelfstandigheid voor de vazalstaten.\nIn 1463 droeg Pachacuti de macht over aan zijn zoon T\u00fapac Inca. Zelf hield hij zich tot zijn dood in 1471 bezig met grootschalige bouwprojecten, zoals de totale herbouw van Cuzco als keizerlijke hoofdstad. Ondertussen zette T\u00fapac Inca de veroveringen voort: bij diens dood in 1493 was het rijk tweemaal zo groot als bij het begin van zijn bewind. Hij veroverde het rijk van Chim\u00fa in Ecuador en de kuststrook van Peru. Ook voegde hij het noorden van Chili aan het rijk toe.\nDe regeerperiode van T\u00fapac Inca's zoon en opvolger Huayna Capac ('Goedgeefse Jongeling') kenmerkte zich door consolidatie. Huayna Capac reorganiseerde het bestuur en hield - in de overtuiging dat opstanden voortkwamen uit verveling - zijn onderdanen bezig met het aanleggen van wegen en andere openbare werken. Om de traditionele stamverbanden te doorbreken, werden grote bevolkingsgroepen naar andere delen van het rijk verplaatst. Na 1520 zette Huayna Capac de expansiepolitiek van zijn vader en grootvader weer voort. Hij trok naar Ecuador en onderwierp met zijn zoon Atahualpa de stammen van het equatoriaal regenwoud aldaar.\nZiekte en burgeroorlog.\nOp het hoogtepunt van hun macht sloeg het noodlot echter toe voor de Inca's. Nog voordat de Spaanse conquistadores het land binnenvielen, waren de Europese ziektekiemen hen al vooruitgegaan. Vanuit Midden-Amerika had een dodelijke ziekte, waarschijnlijk pokken, zich in zuidwaartse richting verspreid. Rond 1527 bereikte de epidemie de grenzen van het Inca-rijk en eiste het leven van Huayna Capac en zijn beoogde troonopvolger Ninan Cuyochi. In de decennia daarna zouden uitbraken van besmettelijke ziektes, waartegen de indianen geen afweer hadden opgebouwd, de bevolking decimeren.\nNa de dood van Huayna Capac ontstond een strijd om de macht tussen zijn zonen Hu\u00e1scar en Atahualpa (zie ook Oorlog van de Twee Broers). Huayna Capac had zijn enorme rijk willen verdelen, maar Hu\u00e1scar en Atahualpa wilden beiden de absolute macht. Hu\u00e1scar had aanvankelijk het grootste deel van het rijk en de hoofdstad Cuzco in handen, maar Atahualpa had in het noorden de meest ervaren troepen onder zijn commando. Ondanks aanvankelijke successen voor Hu\u00e1scar behaalde het leger van Atahualpa in april 1532 in de buurt van Cuzco de beslissende overwinning. Op bevel van Atahualpa werd vrijwel de gehele familie van Hu\u00e1scar onder diens ogen ge\u00ebxecuteerd. Hu\u00e1scar zelf werd in gevangenschap naar Cajamarca gezonden, waar Atahualpa met een leger van 80.000 man verbleef.\nVerovering door de Spanjaarden.\nVier jaar eerder, in april 1528, was de Spaanse conquistador Francisco Pizarro tijdens een verkenningstocht vanuit Panama in de noordelijke kustplaats Tumbes gestuit op de buitengrens van een welvarend en goed georganiseerd indianenrijk. De plaatselijke Inca-gouverneur had de Spanjaarden vriendschappelijk verwelkomd. De bewoners van Tumbes waren weliswaar gefascineerd door de blanke, bebaarde vreemdelingen, maar anders dan de Azteken in Midden-Amerika beschouwden de Inca's de Spanjaarden als gewone stervelingen, niet als bovennatuurlijke wezens. De gouverneur stuurde bericht over de nieuwkomers naar Huayna Capac, maar het nieuws was niet verontrustend voor de Inca's.\nHet was evenwel Pizarro's ambitie om het succes van zijn verre neef Hern\u00e1n Cort\u00e9s, de veroveraar van het Aztekenrijk, te evenaren. Om het nieuw ontdekte rijk voor zichzelf veilig te stellen reisde Pizarro naar het hof van keizer Karel V. De ongeletterde armoedzaaier uit Trujillo wist in 1529 audi\u00ebntie te verkrijgen bij de machtigste vorst van Europa. Karel gaf Pizarro permissie om het onbekende rijk ten zuiden van de evenaar te veroveren en namens de Spaanse kroon te besturen, mits hij dit op eigen rekening deed.\nPizarro had al dertig jaar ervaring in het bevechten van indianen in de Nieuwe Wereld en wist wat de Spaanse wapens vermochten tegen indianenvolken die geen ijzer bezaten. Met hun haakbussen, stalen harnassen en zwaarden waren de conquistadores nagenoeg onkwetsbaar voor met knotsen, speren en slingers bewapende indianen. De beweeglijkheid van hun paarden gaf de Spanjaarden bovendien steeds de mogelijkheid om te hergroeperen als ze tijdens een gevecht in de problemen kwamen. Pizarro had echter geen idee van de omvang van het rijk dat hij ging aanvallen.\nIn april 1532 keerde Pizarro met een kleine legermacht van 168 Spanjaarden, waarvan 62 te paard, terug in het inmiddels tijdens de burgeroorlog verwoestte Tumbes. Onder de conquistadores bevonden zich ook Pizarro's halfbroers Hernando, Juan en Gonzalo en de flamboyante hidalgo Hernando de Soto.\nVergezeld door zijn manschappen trok Pizarro over de goed geplaveide Inca-wegen naar Cajamarca, de hoog in de Andes gelegen verblijfplaats van Atahualpa. De Inca-heerser ontving dagelijks berichten over de schermutselingen tussen de indringers en de plaatselijke bevolking, maar was nog te gepreoccupeerd met de strijd tegen de aanhangers van zijn halfbroer Hu\u00e1scar om maatregelen te nemen. Toen de Spanjaarden in Cajamarca aankwamen, stemde de kennelijk nieuwsgierige Atahualpa in met een ontmoeting met Pizarro. De confrontatie vond op 16 november 1532 plaats op het centrale plein van de stad. De Inca-heerser was gezeten in zijn draagstoel, omringd door duizenden - slechts licht bewapende - volgelingen. Na een woordenwisseling, waarbij Atahualpa genoegdoening eiste voor de plunderingen en verkrachtingen van de invallers en de Spanjaarden de Inca sommeerden zich tot het christendom te bekeren, gaf de Spaanse woordvoerder het sein voor de aanval. De Spanjaarden richtten een slachting aan onder de totaal verraste Inca's en namen Atahualpa gevangen.\nDe gegijzelde Inca-heerser bood aan om een kamer van 7 meter lang, 6 meter breed en 2,5 meter hoog te vullen met goud en zilver, in een vergeefse poging de Spanjaarden af te kopen. De conquistadores konden bovendien vrijuit door zijn rijk reizen om de buit binnen te halen. Zelfs in gevangenschap was het gezag van de Sapa Inca nog zo groot dat zijn onderdanen geen verzet boden. Negen maanden later, op 29 augustus 1533, werd Atahualpa alsnog ge\u00ebxecuteerd door de Spanjaarden, op beschuldiging dat deze zonder hun toestemming Hu\u00e1scar had laten vermoorden. Inmiddels versterkt door troepen van Pizarro's compagnon Diego de Almagro trokken de Spanjaarden naar Cuzco, waar ze eerst T\u00fapac Huallpa en daarna de jonge Manco Inca als hun marionet op de troon zetten.\nGetergd door de voortdurende Spaanse eisen voor meer goud en vrouwen van koninklijken bloede ontpopte Manco Inca zich in 1536 tot verzetsleider van de Inca's. Hij ontsnapte aan zijn bewakers, bracht een leger van tienduizenden bijeen en belegerde het ge\u00efsoleerde Spaanse garnizoen in Cuzco tien maanden lang, zonder een beslissende overwinning te kunnen behalen. Toen uiteindelijk Spaanse versterkingen arriveerden trok Manco Inca zich terug aan de oostzijde van de Andes. Vanuit hun hoofdstad Vilcabamba zouden Manco Inca en zijn opvolgers nog decennia over een ingekrompen Neo-Incastaat blijven regeren. De Spaanse onderkoning Francisco de Toledo gaf in 1572 bevel het overgebleven restant van het Inca-rijk te vernietigen. De laatste Sapa Inca, T\u00fapac Amaru, werd op het grote plein van Cuzco in het openbaar onthoofd.\nStaatsinrichting.\nBestuur.\nDe leider van de Inca's was de Sapa Inca. Hij was een absolute heerser. Hij trouwde met zijn volbloed zus, de Qilla. Deze had een grote hofhouding uit de Huizen van de Zon. De Sapa Inca werd beschouwd als de directe afstammeling van de zon en was daarom zowel politiek, militair en godsdienstig leider van het Incarijk.\nVolgens Inca Carcilaso de La Vega, waren er drie soorten Inca's:\nEr bestond een strikte regel dat zolang er nog volbloed Inca's in leven waren, er geen halfbloed Inca koning kon worden. Dit was de reden dat Atahualpa probeerde de hele familie van Hu\u00e1scar uit te moorden.\nDe Sapa Inca droeg evenals andere edelen het haar zeer kort. Om het hoofd was een vingerdikke veelkleurige vlecht gewonden, meestal vier keer, zodat een soort brede band ontstond. Daarvan af hingen tot vlak boven de ogen kwastjes van rode vicun\u00e3-wol, gevat in gouden buisjes, de \"llautu\". In het midden van de band stak een gouden kokertje omhoog, met daaruit stekend twee of drie veren van de zeer zeldzame heilige vogel \"Corenqueque\".\nAlle Inca-bestuurders droegen in de uitgerekte oorlellen gouden schijven. Daarom werden ze door de Spanjaarden \"orejones\" (Groot-oren) genoemd.\nHet bestuurssysteem had de vorm van een piramide. De basis van het systeem waren de gemeenschappen, de \"ayllu's\", en hun hoofden, meestal \"curaca\" genaamd. Boven tien curaca's stond een functionaris, waarvan de naam niet bekend is. Boven een aantal van dezen stond een soort gouverneur die de leiding had over een soort deelprovincie. En daar weer boven stonden de vier functionarissen van de Koninklijke Raad, die elk de leiding hadden over een van de vier deelgebieden van het rijk: een van de vier windstreken. Daar was het rijk ook naar genoemd: \"Tawantinsuyu\", het 'Land van de Vier Kwartieren'. Helemaal boven aan de top van de piramide stond de Sapa Inca.\nLand.\nAl het land was nominaal eigendom van de Sapa Inca. Maar het land dat nodig was voor wonen, productie en infrastructuurwerken werd in eeuwigdurende bruikleen gegeven aan de gemeenschappen. In ruil daarvoor moest elke gewone dorpsgemeenschap belasting betalen in de vorm van arbeid. Deze arbeidsdienst heette \"mita\". Particulier eigendom van grond en gebouwen bestond niet.\nOmdat de Sapa Inca en zijn regering alles hadden wat nodig was, en nog meer, had het voor hen geen zin te streven naar vermogensopbouw. Dat kon ook niet omdat geld ontbrak. Goud en zilver hadden alleen decoratieve waarde. De hebzucht van de Spanjaarden was voor hen onbegrijpelijk.\nHet land van de ayllu's was in drie delen verdeeld.\nElk jaar werd alle land herverdeeld. Wanneer er een kind was geboren, kreeg de boer er een stuk grond bij, groot genoeg om iemand van te voeden. Zo'n stuk heette een \"tupu\". Wanneer iemand in het gezin overleed of vertrok, ging er een tupu af. De grootte van een tupu hing niet alleen af van de oppervlakte, maar ook van de grondsoort, de vruchtbaarheid en de klimaatzone. Bepalend was de gemiddelde gerealiseerde opbrengst.\nBevolking.\nDe hele bevolking was verdeeld in leeftijdsklassen naar werkcapaciteit.\nWeduwen en wezen, chronisch zieken, invaliden en krankzinnigen hoefden geen productiewerk op de akkers te doen. Zij kregen al wat ze nodig hadden uit de gemeenschapsproductie zonder dat ze dat hoefden te vragen. Dit gold ook voor de gepensioneerden. Ervoor te zorgen dat ieder kreeg wat nodig was, was de taak van een speciaal daarvoor aangestelde ambtenaar.\nDe basis van het systeem was de individuele \"puric\": de boer en zijn gezin. Alle puric's werden ingedeeld in een groep van tien. Vijf van deze groepen van tien vormden een groep van vijftig en twee daarvan vormden een groep van honderd. Zo ging het verder met groepen van 500, 1000, 5000 en 10.000.\nDe Inca's standaardiseerden de gewone dorpen op de grootte van duizend gezinshoofden. Aangezien een gezin gemiddeld vijf leden telde, had een standaard dorp dus 5000 inwoners.\nHet werk op de akkers van de gemeenschap, de staat en de zon werd gedaan door groepen van tien, onder leiding van een functionaris die vaak het werk regelde met geluid en/of muziek. Hoe men het werk op de individuele akkers verrichtte mocht men zelf bepalen.\nIedereen maakte deel uit van een ayllu. De meeste waren niet groter dan een dorp, maar grotere vormden steden. De grootste ayllu was die van de regerende Inca-elite zelf. Die omvatte de hele stad Cuzco.\nEconomie.\nBestaansmiddelen.\nDe Inca\u2019s leefden van de landbouw. Hun belangrijkste middel van bestaan was akkerbouw. De meeste Inca's waren dan ook boer. Reeds in de culturen van voor de Inca's was de zelfvoorziening die op landbouwgebied bestond uitgebreid tot alle andere gebieden, zoals aardewerk, textiel en wapens. Steeds werd overal een surplus van gekweekt, waarmee in de loop van de tijd grote voorraden werden aangelegd. Het was dus een zelfvoorzienings- en voorraadeconomie. Alleen luxegoederen voor decoratieve doeleinden werden verkregen via ruilhandel met volkeren buiten het Rijk.\nJaarcijfers.\nOm voorraden te kunnen beheren is een goed systeem nodig van administratie en statistiek. Dit was er dan ook: het \"quipu-systeem\" \"(knoop-systeem)\". Het was een systeem van knopentouwtjes. Een quipu was een koord waaraan een aantal zij-koorden hingen. Elk zijkoord vertegenwoordigde een soort in de administratie. Elke groep zijkoorden in dezelfde categorie hadden een aparte kleur. De Inca's hadden het decimale stelsel. De cijfers 1 tot en met 9 hadden elk een aparte knoop. Zat er op een plaats in het decimale stelsel geen knoop, dan was dat de nul. Naast quipu's voor statistiek waren er ook quipu's die bevelen bevatten en gebeurtenissen in de tijd (geschiedenis). Zelfs bestonden er die teksten bevatten voor liederen. Hoe die werkten is niet meer bekend.\nAlle quipu's hadden per soort dezelfde indeling. Als de ontvangers begrepen welke categorie de quipu had, dan wisten ze genoeg. De mondelinge toelichtingen zijn verloren gegaan, waardoor de quipu's niet meer gelezen kunnen worden.\nDegene die belast was met het beheer van de quipu's was de \"quipucamayoc\". Deze functie was erfelijk. Het was de bedoeling dat hij een van zijn zonen opleidde voor de opvolging. Was zo'n zoon er niet, dan kon hij een andere jongeling daarvoor adopteren, of er werd hem er een aangewezen.\nQuipu's werden per dorp bewaard in een apart gebouwtje, als het kon van steen. Daar hingen ze op rekken in chronologische volgorde. Het was dus een soort archief. Alleen de \"quipucamayoc\" had toegang tot dat gebouwtje, niemand anders, ook het dorpshoofd niet.\nOp onbevoegd binnentreden door derden stond de doodstraf. Het verloren gaan van het archief was immers een ramp en moest met alle middelen worden voorkomen.\nEen keer per jaar werd alles geteld. Alle inwoners, verdeeld in mannen en vrouwen, en ook per categorie. Ook alle lama\u00b4s, en wel per soort, Verdeeld in die van huishoudens, transportkudden en zelfs die in het wild. Verder de oppervlakte bebouwde grond in tupu`s, lengten van wegen, irrigatiekanalen, aantal bruggen, trappen, soorten gebouwen enzovoort. Ook grote alleenstaande bomen werden per soort geteld. De opbrengst van land en tuinbouw werd gewogen vlak voordat het de voorraadsilo's en magazijnen in werd gebracht.\nProducten van grotere omvang werden eveneens geteld en alles werd nauwkeurig verwerkt in quipu\u00b4s. Uiteraard gold dit ook voor alle andere producten zoals kleding, schoeisel, aardewerk, gereedschappen en werktuigen, wapens, sieraden, hoeveelheden goud, zilver en edelstenen. Volgens Spaanse kroniekschrijvers heerste er een ware statistiek-manie.\nAlle jaarcijfers werden per streek samengevoegd, dan per district, en dan weer per suyu. Ten slotte werden de totaalcijfers aangeboden aan de Sapa Inca. Deze kon ze dan vergelijken met die van de voorgaande jaren, en daaruit weer conclusies trekken over vooruitgang of krimp.\nBelastingen en verzorgingsstaat.\nBelastingen werden voldaan door arbeid: het \"mita\"-systeem. Die arbeid kon tal van vormen aannemen: alle soorten productie, meewerken bij het aanleggen en onderhouden van allerlei onderdelen van de infrastructuur en permanente diensten aan de bestuurders, zoals leveren van dragers voor de draagstoelen. Alle activiteiten werden in de loop van de tijd normale onderdelen van de structuur van de maatschappij, en werden niet meer gezien als een belasting.\nHet systeem schiep in de loop van de tijd grote voorraden van elk denkbaar artikel. Vanuit die voorraden werden hele streken voorzien van alle dagelijkse benodigdheden na een van de vele natuurrampen, desnoods jarenlang. Het resultaat was een soort verzorgingsstaat met een soort basisinkomen. De bevolking werd bevrijd van de angst voor dakloosheid, honger en armoede.\nDeze bestaanszekerheid had wel een prijs: een van de wieg tot het graf geplande strak georganiseerde bestaanswijze. Blijkens de talrijke notities van de Spaanse kroniekschrijvers had men er dat graag voor over.\nPersoonlijk eigendom en markten.\nPersoonlijk eigendom kwam voor in alle lagen van de Inca-maatschappij, ook bij het gewone volk. Maar dat was beperkt tot dingen die men zonder hulp kon dragen, zoals kleding en sieraden, ook van edelmetaal met edelstenen en halfedelstenen. Verder handgereedschap en handwapens, en kleine dieren.\nGemeenschappelijk eigendom van het gezin waren huisraad, het lamapaar dat elke boer moest hebben en de voedselvoorraad. Wanneer iemand ergens in de bergen een klompje goud of een edelsteen vond, dan was die van hem. Het zat immers niet vast aan de grond, dus het was niet van de Sapa Inca, het was ook niet van iemand anders. De vinder mocht het dus houden.\nRegionale markten waren er vooral een sociale uitlaatklep en hadden minder een commerci\u00eble functie. Na elke zeven dagen werken waren er drie dagen vrij: een dag om naar de markt te lopen, een dag om er te zijn en een dag om terug te lopen. Op deze markten werden ook tal van randactiviteiten georganiseerd: allerlei spelen en feesten en overal kon men gokken.\nOp de markt kon van alles worden geruild en vergokt, met drie uitzonderingen: mensen, volwassen lama's en huisraad van het gezin. Om uitspattingen in de hand te houden was er op deze markten een ordedienst, een soort politie, die verder in het Rijk niet bestond. Voor het gewone volk waren deze regionale markten de enige regelmatige mogelijkheid om te ontsnappen aan de eentonigheid van het bestaan, en om mensen en vreemde waren te leren kennen uit andere dorpen en regio's.\nLandbouw.\nOmdat in Amerika voor de komst van de Spanjaarden geen trekdieren bestonden, was het gebruik van een ploeg onbekend. De kerende grondbewerking, die de basis vormde voor de culturen in Europa en het Midden-Oosten, bestond dus in het Inca-rijk niet.\nDe grond werd opengebroken met een \"taclla\", een voetploeg. Dit was een flinke stok, zo groot als een mens, met op de hoogte van de schop een dwarsbalkje waar de voet op werd geplaatst, en op schouderhoogte een daaraan bevestigd halfronde stok waarmee ploeg in alle nodige standen kon worden gedraaid.\nHet werk op de gemeenschappelijke gronden werd gedaan in teams. Een team bestond uit een rij mannen en daartegenover een rij vrouwen. Het werk op de akkers werd gedaan door mannen en vrouwen samen. De rij mannen bewoog zich achterwaarts. De rij vrouwen zat op de knie\u00ebn en maakte met een soort schoffeltje de kluiten klein. In elk gat legden de vrouwen een zaadje of een pootaardappel, waarna het kuiltje weer werd dichtgemaakt. Terwijl de rij mannen achteruitwerkte, werkten de vrouwen vooruit.\nDe samenstelling van de ploegen was zodanig dat er een evenwicht bestond in de verhouding sterken en zwakkeren. Er werd voor gezorgd dat de rijen recht bleven, en zodoende werd bereikt dat iedereen op dezelfde tijd begon en op dezelfde tijd klaar was. Dit was belangrijk in sociaal-psychologisch opzicht. De situatie dat de sterken altijd het eerst klaar waren en de zwakkeren altijd achteraan kwamen, werd als zeer onwenselijk beschouwd.\nBijna de helft van alle voedselplanten die wij nu kennen, is afkomstig van de boeren uit het Andes-gebied.\nDe weinig voorkomende lucuma-vrucht was bekend als zoetstof. Vanwege de zeldzaamheid werd het grote waarde toegedicht.\nDe Inca's hadden de zonnekalender. De maankalender, die ze ook hadden, had voor de landbouw geen betekenis. Aan de hand van de zonnekalender, de kennis van de seizoenen en hun uitwerking op de gewassen, werd voor elk gewas een zaaikalender opgesteld waarin voor elk gewas een offici\u00eble eerste zaai- of plantdag bepaald. Op die dag, overal in het rijk dezelfde, begon na zonsopkomst het dorpshoofd of een andere bestuursfunctionaris in offici\u00eble ceremoni\u00eble kledij met de afmars naar het eerste veld. Daar dreef hij persoonlijk de eerste voetploeg de grond in. Iedereen droeg ceremoni\u00eble kleding: gewone kleding doorstikt of doorweven met draad van goud en zilver. De voetploeg was bekleed met edelmetaal. De hele ceremonie werd vergezeld van tromgeroffel en andere muziek. Volgens sommige kroniekschrijvers werd de allereerste voetploeg die dag de grond in gedreven door de Sapa Inca zelf, op een akker vlak naast Cuzco.\nWat betreft bemesting werd alles gebruikt wat maar bruikbaar was. Mest van mensen, lama's en alpaca's, vogelmest, voedselresten, en ook vissenkoppen en -staarten. Om ziekten en insectenplagen zo veel mogelijk te verminderen werd niet alleen een heel schema van gewasafwisseling toegepast, maar op de individuele percelen werden ook allerlei vormen van combinatieteelt uitgeprobeerd en toegepast.\nNieuw aan te leggen landbouwterrassen werden zo veel mogelijk aangepast aan de richting van de zon, om vorst te verminderen en te vermijden. Hele valleien werden veranderd in een terraslandschap. Soms werden twaalf terrassen boven elkaar aangelegd, een voor elke maand, zoals nog goed te zien is in Tip\u00f3n ten zuiden van Cuzco.\nVoor het aanleggen van voorraden levensmiddelen moest voedsel houdbaar gemaakt worden. Dit gebeurde vooral door vriesdrogen. Vriesdrogen komt van nature voor in de hoge Andes en is door de Inca's geperfectioneerd. Van aardappelen werd een soort \"aardappelmeel\" (\"chu\u00f1o\") verkregen, dat in droge conditie jaren houdbaar was. Van lamavlees werd \"charqui\" gemaakt, dat zo gedroogd ook jaren goed bleef.\nArchitectuur.\nDe Inca's waren zeer goede architecten. Ze bouwden goede forten en steden met tempels en ze wisten land in het hooggebergte te bebouwen door terrassen aan te leggen. Machu Picchu is daarvan een voorbeeld. De muren van stenen gebouwen bestonden uit stenen die zo in elkaar waren gelegd dat cement niet nodig was. Deze gebouwen waren dan ook goed bestand tegen aardbevingen. Als die voorkwamen werden de door Spanjaarden gebouwde gebouwen altijd veel zwaarder beschadigd dan de oudere Incagebouwen.\nHet meest in het oog lopende kenmerk van de Inca-architectuur was het gebruik van het trapezium in ramen, nissen, deuren en poorten, in plattegronden van bestuurscentra en zelfs in onderscheidingstekens voor functionarissen.\nHet gewone volk woonde in goed gebouwde hutten, meestal van adobe (in de zon gedroogde klei of leem) dat van buiten en soms ook van binnen beschilderd werd met geometrische figuren. Sommige kroniekschrijvers berichtten ook over huizen van vakwerkbouw (een skelet van houten balken), opgevuld met adobe, maar daarvan zijn geen voorbeelden overgebleven. De daken waren altijd van een soort stro. Er komen ook combinaties voor: een onderbouw van natuursteen met daarboven op adobe-bouw.\nVan de bouw in natuursteen zijn er diverse vormen:\nVan de derde soort is de beroemdste steen wel die bekendstaat als de \"twaalfhoekige steen \" in de straat Hatun Rumiyoc in Cuzco.\nOm uit te leggen wat er gebouwd moest worden werden er maquettes gemaakt van klei. Deze maquettes konden ook uitgebreider zijn, en omvatten dan op schaal ook wegen, terrassen, tempels, pakhuizen etc., en beken, rivieren, irrigatiekanalen en waterleidingen, etc. Soms waren er ook complete reli\u00ebfs op te zien. In zeldzame gevallen werden voorbeelden uitgehakt in natuursteen.\nVervoer.\nWegennetwerk.\nDe Inca's hadden een uitgebreide wegennetwerk.\nHet wegennet bestond uit twee delen: een primaire deel of hoofdwegennet, en een secundaire deel dat vooral lokaal en regionaal was. De Inca's noemden de koninklijke weg \"Capac \u00f1an\". Waar er genoeg ruimte was, was de weg aangelegd volgens een standaard-ontwerp. De breedte was 7,20 meter. In het midden was de weg hoger dan aan de randen, zodat regenwater afliep. Aan elke kant lag een flinke greppel voor afvoer van het regenwater met daarna een stenen muur van circa een meter hoog. Deze moest dienen om het opwaaiende stuifzand tegen te houden, belangrijk in de vele woestijnen waar de weg doorliep. Op regelmatige afstanden stonden er een soort mijlpalen. Deze waren manshoog en van hout. Doordat de Spanjaarden die later als brandhout hebben gebruikt, zijn er geen bewaard gebleven.\nIn bergachtige streken werd de weg smaller, en op plaatsen met loodrechte ravijnen en wanden was de weg meestal niet breder dan circa een meter, de minimumbreedte om elkaar nog veilig te kunnen passeren. Net als de Romeinen probeerden de Inca's hindernissen te omzeilen, zodat de weg op gelijke hoogte kon blijven. Als dat niet ging dan bouwde men de weg eroverheen en als ook dat niet ging dan liep de weg door de hindernis. Dat laatste probeerde men zo veel mogelijk te vermijden omdat tunnels uithakken veel werk betekende.\nOmdat rij- en trekdieren ontbraken, werden er ook geen wagens en karren gebruikt. Vanwege de vele trappen in de wegen zou dat ook niet hebben gekund.\nTampu's.\nLangs de grote doorgaande rijkswegen waren op geregelde afstanden pleisterplaatsen ingericht: de \"tampu's\". Die waren er in drie soorten:\nDe afstand tussen de tampu's werd bepaald door het terrein, het klimaat en vooral de aanwezigheid van drinkwater.\nAlle Inca-edelen reisden per draagstoel. De dragers waren altijd leden van de Rucana-stam, die dat werk deden in het kader van de mita. Gewone burgers reisden te voet, omdat de lama niet geschikt is om op te rijden.\nLama's.\nVoor transport over land was uitsluitend de lama geschikt als lastdier. De lama kan lasten tot 40-45 kilo vervoeren en daarmee per dag een afstand van gemiddeld 30 kilometer afleggen. Voor een flink transport waren al gauw duizenden lama's nodig. Er wordt melding gemaakt van transporten met meer dan 10.000 dieren. Op de smalle bergwegen vormden zij een vele kilometers lang lint. De lama kan als nodig een paar dagen zonder voedsel. Dit was belangrijk als er grote stukken woestijn moesten worden overgestoken.\nBruggen.\nZonder bruggen over de talloze rivieren zou de weg geen betekenis hebben gehad. De Inca's hadden bruggen in vier soorten:\nDe meest tot de verbeelding sprekende waren de hangbruggen. Omdat deze in het midden het laagst hingen, boven de kolkende rivier, zijn er vele verslagen van Spanjaarden en hun paarden die daar in paniek raakten. Deze hangbruggen zijn opgemeten: de grootsten hadden een lengte van circa 42 meter. De bekendste was die over de Apur\u00edmac-rivier ten westen van Cuzco. De hangbruggen hadden een vast ontwerp: beneden drie hoofdkabels waarop een loopvlak werd aangelegd van kleinere kabels en gras, en aan elke kant een kabel als een soort leuning. De hoofdkabels waren meer dan mansdik. Om een dergelijke kabel te kunnen versjouwen waren wel honderd man of meer nodig. Deze hoofdkabels werden bevestigd aan enorme stenen bruggenhoofden, goed verankerd in de rots met complete boomstammen. De schipbruggen zijn bekend geworden door het exemplaar dat lag aan de afvoer van het Titicaca-meer.\nHet onderhoud van bruggen en wegen was een vaste taak in het kader van de arbeidsdienst \"mita\" (\"beurt\"). Elke ayllu had daarin zijn eigen vaste taak. De taak van de dorpsgemeenschappen aan weerszijden van een brug was die brug periodiek vernieuwen. Van de hangbruggen moest elk jaar een van de hoofdkabels worden vernieuwd. In vijf jaar werd dus de hele brug vernieuwd. De dorpsgemeenschappen moesten ook zelf zorgen voor steeds voldoende vezels, hetzij cabuya hetzij ichu-gras. Het periodiek vernieuwen gold ook voor de totora-bootjes. Elk jaar een vijfde.\nNadat de Spanjaarden uit het binnenland naar de kust waren getrokken, en nadat de Inca's waren verdwenen, zijn de dorpsgemeenschappen meer dan driehonderd jaar doorgegaan met hun dienst. Pas rond 1875 zijn ze gestopt met het vernieuwen van de bruggen. Vlak voor 1890 zijn die definitief ingestort. De laatste hangbrug die zo verdween, is in de literatuur bekend geworden als De brug van San Luis Rey. Daar is in die tijd een roman over geschreven, die de belangstelling voor de Inca's in het laatste kwart van de 19e eeuw behoorlijk heeft aangewakkerd.\nIn het kader van de experimentele archeologie heeft een team van archeologen met hulp van de nog bestaande dorpsgemeenschappen een hangbrug nagebouwd, geheel volgens de oorspronkelijke Inca-methode. Het bleek dus wel degelijk te kunnen: een hangbrug van gras.\nBerichtendienst.\nVolgens de Spaanse kroniekschrijver Pedro Cieza de Leon hadden de Incas een uitmuntende berichtendienst. De berichten werden zo snel doorgegeven dat de Inca-bestuurders binnen een dag wisten wat er op een afstand van 200 mijl was gebeurd. De afstand van Cuzco naar Quito kon de berichtendienst in vijf dagen afleggen, sneller dan Spanjaarden te paard deden.\nHet estafette-systeem bestond uit koeriers met de naam \"chasqui\". Elke chasqui liep een stuk, en daarna gaf hij de \"quipu\", de mondelinge toelichting en de waar die ook moest worden overgebracht, door aan de volgende. Er werd 24 uur per dag gelopen. Na elke te lopen afstand was er een wisselstation, met voorraden en ruimte voor verblijf, eten en slapen voor twee man. Elke chasqui liep steeds dezelfde afstand, die hij van buiten kende. De afstand varieerde tussen circa 1200 meter als er veel trappen waren tot twee kilometer op vlak gebied zonder enige hindernis. Gemiddeld bedroeg de afstand ongeveer 1,5 kilometer.\nOp een groot deel van de weg in de buurt van Jauja waar een hele rij van wisselstations over een afstand van 25 kilometer nog intact was, heeft een team onder leiding van Victor von Hagen een proef gedaan met moderne indianen. Het resultaat was conform de berichten van de Spaanse kroniekschrijvers. Met ongeoefende indianen werd een gemiddelde snelheid behaald van bijna 17 kilometer per uur. Per dag zouden de koeriers dus 400 kilometer kunnen overbruggen, en in vijf dagen 2000 kilometer.\nDe chasquis werkten in een ploegendienst van 15 dagen. Het leveren van de benodigde chasquis was vaste mita-taak van de ayllu op wiens gebied de weg lag. Een chasqui had een geheimhoudingsplicht: hij mocht de quipu en de mondelinge toelichting alleen doorgeven aan een andere chasqui. Op overtreding van dit gebod stond de doodstraf.\nOm zijn komst aan te kondigen aan een volgende chasqui had hij een apart type schelp om op te blazen. De aflosser kwam hem dan een stuk tegemoet. Terwijl de toelichting en de spullen werden overgegeven liepen ze een stuk samen.\nOm zich te verdedigen tegen wilde dieren was de chasqui gewapend met een knots.\nVervoer te water.\nVoor vervoer te water waren er in het binnenland de bootjes van totora-riet. Aan de zeekust in het Noorden, ter plaatse van de eerdere Mochica- en Chim\u00farijken, maakten de indianen van oudsher zeewaardige bootjes van riet, maar daarmee konden ze alleen bij de kust blijven. Deze volken konden echter ook al grote vlotten maken, met zeilen erop. Daarvoor gebruikten ze een zeer lichte soort boomstammen: de balsa. De eerste Spaanse schepen die ter hoogte van de Golf van Tumbez naar het Zuiden voeren kwamen dit soort vlotten al tegen. De Inca's hadden echter geen belangstelling voor de zee, die zij \"hatun-cocha\" (groot meer) noemden.\nCultuur.\nHuwelijk en gezin.\nWanneer jongeren de huwbare leeftijd hadden bereikt, werden ze geacht een gezin te stichten. Die leeftijd werd voor jongens gesteld op 20 jaar en voor meisjes op 16 jaar. Als het vinden van een geschikte partner te lang duurde, werd het tijd om wat druk uit te oefenen. En als dat ook geen resultaat had, ging de staat een handje helpen. De manier waarop, verschilde volgens de van streek tot streek en van stam tot stam. In veel dorpen werd begin van de zomer de volgende ceremonie gehouden:\nOp het dorpsplein werden alle vrijgezellen boven een bepaalde leeftijd, bijvoorbeeld 27 jaar, opgesteld in twee rijen, een voor de mannen en een voor de vrouwen, met de gezichten naar elkaar. Dan bewoog een van de rijen langzaam heen en weer voor de andere rij die stil bleef staan, net zo lang tot alle deelnemers elkaar hadden kunnen bekijken. Dan werd, door het lot door sociale afkomst, iemand gekozen die als eerste een partner mocht aanwijzen in de andere rij. Links of rechts van de gekozene mocht dan de volgende kiezen uit de andere rij. En zo verder, tot een van de twee rijen op was. Dat was meestal de rij van de mannen, want er was continu een vrouwenoverschot. Als men op die manier een partner had gevonden zat men daar nog niet aan vast, want er was ook het proefhuwelijk: \"servinacuy\". Dat proefhuwelijk duurde tussen een jaar en anderhalf jaar. Klikte het dan nog niet, dan kon men zonder verdere plichtplegingen van elkaar af. Het was niet de bedoeling dat er uit een proefhuwelijk kinderen werden geboren, maar was dat wel het geval, dan bleven die bij de moeder.\nOngehuwd moederschap had geen negatief stigma en voor ongehuwde moeders werd door de staat gezorgd via het systeem van basisinkomen in natura. Voor kunstmatige abortus bestond geen sociaal-economische noodzaak en het was dan ook verboden.\nEchtscheiding werd als ongewenst beschouwd maar in gevallen van echte ontwrichting van het huwelijk kon het wel worden verkregen. Daarvoor was dan een juridische procedure nodig. Echtgenoten mochten elkaar niet zomaar het huis uitgooien. Als ze dat bijvoorbeeld als gevolg van een ruzie toch deden, moesten ze elkaar weer terug nemen.\nEen kind kreeg bij de geboorte nog geen naam. Dat gebeurde pas als het twee jaar oud werd. Tot dan werd het aangeduid met het geluid dat het voortbracht: \"wawa\". De eerste naam was tijdelijk, de echte naam kreeg men pas aan het begin van de puberteit, na het feest van het haar-afsnijden.\nOm het vrouwenoverschot te reguleren was er de instelling van de Huizen van de Maagden van de Zon, een soort kloosters.\nVrouwen die geen partner konden krijgen, konden zich daar aanmelden. Ook konden ze proberen een baantje te krijgen bij een van de tempels.\nMensen van globaal boven de 30, die geen partner hadden, werden door de \"curaca\" (dorpshoofd) bij elkaar geplaatst in groepen, meestal groepen van vijf, die samen woonden in een huis. Dit verliep zo veel mogelijk via een vorm van eigen keuze. Zij vormden dan een soort plaatsvervangend gezin en tevens een productie-eenheid. Deze manier van samenwonen was ook van groot belang met het oog op de naderende vergrijzing en ouderdom. De mensen waren dan al aan elkaar gewend en bereid elkaar te blijven helpen. Ze waren dan in de loop van de tijd al gegroeid tot een soort zorgeenheid op basis van wederkerigheid.\nDe Inca's stelden groot belang in persoonlijke hygi\u00ebne en in orde en netheid, ook in huis en gezin. Omdat in veel gevallen daar behoorlijk wat aan mankeerde, kreeg elk gezin gemiddeld een keer in het half jaar onaangekondigd bezoek van de huishoudinspecteur (\"lactacamayoc\"). De huishoudinspecteur bekeek alles: of men zich wel voldoende waste, of men het haar wel voldoende kamde om het vrij te houden van luizen enzovoort. Kleding, het beddengoed, en de manier van eten bereiden werden ge\u00efnspecteerd. Er werd gekeken naar de manier om omgaan met afval en de woning werden gecontroleerd op ongedierte. Was de toestand onvoldoende, en naar de mening van de inspecteur gevolg van onkunde, dan werden instructies gegeven over hoe het wel moest. Als nodig werd dat concreet gedemonstreerd. Was de zaak bij het volgende controlebezoek nog steeds onvoldoende, dan volgde een duidelijke waarschuwing. Bleef de toestand onvoldoende, en vermoedde men opzet of luiheid, dan kon een ceremonie volgen waarbij het echtpaar op het dorpsplein ten overstaan van de dorpsbevolking werd vernederd. Soms werden zij daarna gedwongen het vuil uit de eigen woning op te eten. Ook de man moest dit ondergaan, want ofschoon hij zelf geen taak had in het huishouden was hij wel verantwoordelijk voor de juiste uitvoering ervan. Deze straf was meestal voldoende afschrikwekkend.\nElk gezin gebruikte twee warme maaltijden per dag. Een vlak na zonsopgang, en een vlak voor zonsondergang. Na het eten werd er \"chicha\" gedronken, een maisbier gemaakt door maiskorrels te kauwen en te laten fermenteren met menselijk speeksel. Het eten bestond voornamelijk uit koolhydraten. De dieren die in Europa vlees leverden, bestonden niet in Peru. Omdat lama's die nog konden dienen als leverancier van wol of als lastdier niet mochten worden geslacht was de enige leverancier van dierlijk eiwit het Guinese biggetje, maar dat was veel te weinig. Men probeerde dus aan te vullen met vis, maar de snelstromende rivieren bevatten weinig vis die ook nog moeilijk te vangen is. Er was voortdurend een eiwit-tekort.\nDe Inca's zelf lieten elke dag verse zeevis leveren via het chasqui-systeem.\nGeloof.\nGoden.\nDe Inca's geloofden in de kracht van de Zon als weldoener van de Aarde. De zon werd daarom vaak ge\u00eberd met zonnefeesten. Om te zorgen dat de Maan en de zon niet zouden stoppen, werden stenen op de bergtoppen geplaatst. De zonnegod heette Inti, de maangod Quilla. De verering van de zon werd tijdens het bewind van Viracocha als enig geloof ingesteld. In de praktijk werd echter aan Moeder Aarde, \"Pachamama\" meer eer gegeven door het gewone volk.\nHuaca's.\nDe Inca's hadden een goed inzicht over de manier waarop in de natuur de dingen gebeurden, maar over het wezen van de krachten daarachter tastten ze in het duister. Daarom werd het bestaan verondersteld van allerlei geesten: huisgeesten, bosgeesten, riviergeesten, berggeesten en geesten in gevreesde grote dieren, zoals de poema en de condor. Al die geesten werden verondersteld zich te manifesteren in bijzondere plaatsen, genaamd \"huaca's\". Zo'n plaats kon van alles zijn, maar de bekendste huaca's zijn apart gevormde rotsen of grote rotsblokken met speciale vorm. In Kenko, achter Sacsayhuam\u00e1n, was deze rots ingebed in een lage halfcirkelvormige muur. Op andere plaatsen, zoals in Pisac, Machu Picchu en Cuzco, waren er complete halfcirkelvormige muren opgetrokken zodat er een soort tempels ontstonden. Op deze plaatsen werden allerlei offers gebracht en ceremonie\u00ebn gehouden voor de geesten en goden die geacht werden zich daar te manifesteren.\nBij die zonnetempels hoorde een aantal priesters met bedienden. Alle priesters van tempels in heel het land en hun bedienden maakten deel uit van de tien religieuze districten waarin het land was verdeeld. Aan het hoofd stonden een soort bisschoppen. Aan het hoofd van alles stond de hogepriester \"Villac Umu\" die zetelde in de Coricancha te Cuzco. Alles bij elkaar had hij wel 4000 personen onder zich. Deze Villac Umu was meestal een broer van de Sapa Inca.\nLeven na de dood.\nDe elite geloofde in een leven na de dood en vereerde ook haar voorvaderen. De lichamen van de voorvaderen waren de belangrijkste voorwerpen binnen het rijk. De Inca's spraken met hen over de dingen die gingen gebeuren. Op het platteland werden de doden gebalsemd in een tombe in de vorm van een bijenkorf gelegd. Er waren vaten voedsel en \"chicha\" bij gezet, zodat men te eten had in het hiernamaals. De begrafenisceremonie, waarbij de vrouwen hun haar afknipten, duurde acht dagen.\nOm in het hiernamaals verder te kunnen leven moest voor de normale inwoners van het Rijk het hele lichaam compleet en intact blijven. Dat betekende dat er geen hoofden mochten worden afgehakt, geen hart, longen of andere onderdelen uit het lichaam gehaald en ook geen armen of benen worden afgehakt. Mensenoffers, waarbij dat wel gebeurde, zoals bij de Mochica's of Azteken, waren bij de Inca's dus niet toegestaan.\nWel bestond er een systeem van \"Boodschappers aan de goden\". Daarbij werden kinderen die speciaal daarvoor werden uitgekozen en opgevoed, op jonge leeftijd, meestal voor het tiende jaar, naar hoge bergtoppen gebracht. Na te zijn bedwelmd en bewusteloos te zijn geworden werden ze daar in de nachtelijke vrieskou buiten gelegd. Nadat ze daar waren doodgevroren werden ze in een daarvoor al gereedgemaakt graf begraven. Van daaruit moesten ze in hun hiernamaals de goden blijven bestoken met smeekbeden om allerlei rampen, zoals ziekten en aardbevingen, te laten ophouden. De Inca\u2019s zochten hiervoor zeer hoge bergtoppen uit, in Chili op wel 6400 m hoogte, omdat men daar het dichtst bij de goden was.\nDeze praktijk is echter niet goed te vergelijken met de praktijk van mensenoffers. De kinderen werd immers geen haar gekrenkt. Ze zijn teruggevonden als mummie, samen met hun afgesneden haar, dito nagels en zelfs tanden van het melkgebit.\nDe aanname dat het lichaam compleet en intact moest blijven, had ook gevolgen bij de manier waarop de doodstraf werd uitgevoerd. Daarbij was van alles toegestaan, maar niet onthoofding of verbranden. Toen Atahualpa hoorde dat men hem wilde onthoofden of verbranden raakte hij in paniek en regelde hij door het verhogen van het losgeld dat hij zou worden gewurgd. Zo kon hij in het hiernamaals blijven voortbestaan.\nFeesten.\nElke maand van het jaar waren er religieuze feesten. Deze feesten waren verbonden met de kalender en een fase in de landbouw. In de praktijk werden ze gecombineerd met de regionale markten. Verder waren er combinaties van offici\u00eble feesten als onderdeel van het Inca-pantheon met die van regionale godheden. Veel van deze feesten begonnen religieus, maar gingen verder als volksfeesten met gezang en dans. Er waren wel 40 of meer soorten dansen. Deelname aan deze feesten was gratis. Het voedsel en de enorme hoeveelheden maisbier werden aangevoerd vanuit de pakhuizen van de staat en de Zon. Dronkenschap, streng verboden tijdens het werk, was hier regel. De sociale scheidslijnen, duidelijk in het leven buiten de feesten, vervaagden naarmate de dag vorderde. Doordat er geen kunstlicht was gingen de feesten niet in de nacht door. Bovendien moest de meerderheid de volgende dag weer nuchter op het werk verschijnen.\nDe hoeveelheid feestdagen was groot, volgens sommige kroniekschrijvers wel 120 per jaar. Deze feesten hadden ook een dieper doel. Volgens een uitspraak toegeschreven aan Pachacutec berustte op deze voortdurende verbinding van volk en bestuurders de stabiliteit van het systeem.\nMisdaad en straf.\nOnderworpen volken en stammen mochten voor wat betreft het lagere deel van de maatschappij de eigen gewoonten, regels en wetten handhaven. Dat had tot gevolg dat op dat niveau voor dezelfde vergrijpen in verschillende regio's andere straffen werden toegepast. In het bovenste deel van de maatschappij werd de algemene Inca-wetgeving doorgevoerd. Waar tussen de twee helften precies de grens liep was onduidelijk, zo laten de optekeningen van de Spanjaarden zien.\nHet systeem van de verzorgingsstaat had ook tot doel ervoor te zorgen dat niemand een gerechtvaardigd motief kon hebben om uit stelen te gaan. Werd iemand toch betrapt op diefstal, dan werd eerst gekeken wat de oorzaak was. Leed iemand gebrek, dan werd de functionaris die zijn werk niet had gedaan gestraft, niet de dief. Bij doodslag werd ook eerst gekeken wat de oorzaak was. Was de doodslag het gevolg van gerechtvaardigde zelfverdediging, dan volgde er geen veroordeling.\nHet Inca-rijk was verdeeld in een aantal sociale klassen. Voor elke klasse was er een aparte lijst van straffen en een eigen rechtscollege. De berechting van misdaden werd toegewezen aan het rechtscollege dat daarvoor bevoegd was. De straf was definitief, beroep was niet mogelijk.\nDe doodstraf kon nooit worden opgelegd op dorpsniveau, maar altijd minimaal \u00e9\u00e9n trap hoger.\nHet systeem was vooral preventief. Herhaling van op zich simpele vergrijpen werd telkens zwaarder gestraft. Als iemand daar maar lang genoeg mee doorging, kon uiteindelijk zelfs voor eenvoudige vergrijpen de doodstraf worden uitgesproken. Dit principe zorgde voor veel verwarring bij de Spaanse kroniekschrijvers.\nIedereen kon een aangifte doen van een misdrijf. Dat werd dan direct behandeld door het daarvoor aangewezen rechtscollege. Beide zijden mochten hun verhaal doen en zich laten bijstaan door willekeurig ieder ander. Offici\u00eble advocaten bestonden niet. Als uit de verhalen van beide zijden geen bewijs kon worden gevonden, moest het college op zoek naar bewijzen. Daarvoor had men maar beperkt de tijd. De opvatting van de Inca's was dat er een direct verband moest blijven bestaan tussen misdaad en straf, dus de tijd daartussen mocht niet te groot worden. Bovendien kon iemand in voorarrest zijn eigen werk niet doen, en moest zijn gezin door de staat worden onderhouden. De tijd die een college had voor extra onderzoek varieert in de optekeningen van 10 tot 14 dagen. Was er aan het eind van die termijn geen bewijs gevonden, dan werd de verdachte vrijgesproken. Was er wel een bewijs, dan werd de straf onmiddellijk uitgevoerd.\nDe doodstraf was een vrij algemene straf. Deze straf stond op moord, doodslag, echtbreuk, verkrachting, het inbreken in staatsmagazijnen, het stelen van lama's van transportkudden, het vernielen of saboteren van belangrijke waterleidingen en irrigatiekanalen, het in brand steken van bruggen, het verplaatsen van grensstenen tussen diverse gebieden, en het beledigen van een Inca-functionaris. De meest voorkomende methoden waarop de doodstraf werd uitgevoerd waren steniging, het ophangen aan haren of aan voeten en het in de afgrond duwen. Minder zware straffen waren openbare terechtwijzing, een flink pak ransel in het openbaar en dwangarbeid in mijnen of op coca-plantages in de jungle. De straffen voor het gewone volk waren direct, die voor de bestuursfunctionarissen meer indirect.\nSpeciale aandacht van de Sapa Inca ging uit naar machtsmisbruik door hogere bestuurders. Het Inca-rijk bestond uit meer dan honderd aparte valleien, waar een bestuurder langzaam een systeem van corruptie en machtsmisbruik zou kunnen opbouwen. Door manipulatie van de quipu-statistiek kon worden voorkomen dat dat in Cuzco bekend raakte. Als de Sapa-Inca aanwijzingen kreeg dat er ergens iets in die zin aan de hand was, werd het systeem ingeschakeld van de geheime spionnen, de \"tucui-ri-cuc\" (hij-die-alles-ziet). Meestal werden twee van deze spionnen op pad gestuurd, zonder dat die elkaar kenden en dat ook niet van elkaar wisten. De vrees voor deze spionnen was groot, want ze waren niet herkenbaar. Deze tucui-ri-cucs kregen een bepaalde tijd voor hun onderzoek. Aan het eind moesten ze allebei hun rapport overleggen. Die twee rapporten werden dan naast elkaar gelegd en vergeleken. Als ze gelijkluidend waren en bevestigden dat van grootschalig machtsmisbruik sprake was, werd onmiddellijk ingegrepen. Speciale functionarissen werden gestuurd om de in- en uitgangen van de vallei te bewaken en ontsnappen te verhinderen. Tegelijk werd een aparte militaire afdeling gestuurd om de machtsmisbruiker op te pakken.\nEen paar dagen later werd het opleggen van de straf georganiseerd. Op een groot verhoogd stenen podium zetelde de Inca in een stenen zetel, omringd door allerlei helpers. Rondom het podium stonden duizenden onderdanen van de te straffen bestuurder. Deze werd geboeid voorgeleid. Met luide stem las de Inca de aanklacht voor en de bewijzen die de tucui-ri-cucs hadden verzameld. Ook de familie en andere medeplichtigen werden genoemd.\nDaarna kwamen er twee aparte functionarissen met ieder een gouden schaal. Op de ene lag een gouden pincet, op de andere een kompres met kruiden en bloedstelpende middelen.\nDan sprak de Inca: Gij hebt van onze Vader de Zon twee ogen gekregen: een om het goede te zien en te bevorderen en een om het kwade te zien en te bestrijden. Dat tweede oog hebt gij niet gebruikt en vanaf nu hebt gij het ook niet meer nodig. Daarop werd het linkeroog uitgerukt en vervangen door het bloedstelpende kompres. Vervolgens werden hem alle gunsten en extra\u2019s behorende bij de functie afgenomen. Ten slotte werd hem op het verwijderde oog een zwart lapje bevestigd, dat hij de rest van zijn leven moest dragen. Hij bleef wel in functie en hij moest voortaan elke dag de ronde doen in de kale draagstoel, met dat zwarte lapje op. Zijn onderdanen hoefden zich bij de ontmoeting met hem niet meer naar hem toe te wenden en te begroeten. Ze moesten zich integendeel omkeren en hun achterwerk omhoog steken ten teken van minachting. In feite betekende dit een levenslange straf. Daarom werd deze straf als veel erger beschouwd dan de doodstraf. De angst voor deze straf was enorm, niet zo zeer vanwege het uitrukken van het oog maar voor de vernedering daarna. Kroniekschrijvers berichtten dat er gevallen waren geweest waarbij verdachten in het zicht van deze straf zelf vrijwillig de dood kozen. Daarmee ontnamen ze de Sapa Inca de mogelijkheid om de straf ter waarschuwing van anderen daadwerkelijk uit te voeren. Bovendien moest hij daardoor op zoek naar een andere bestuurder, wat doordat het een erfelijke functie was niet eenvoudig was.\nHet oordeel van vrijwel alle Spaanse kroniekschrijvers over het systeem was: streng, maar rechtvaardig. En effectief, want diefstal kwam bijna niet voor en andere opzettelijke misdrijven evenmin.\nTaal.\nDe Inca's spraken een zuidelijke variant van het Quechua. De Inca-elite, de \u00e9chte Inca's, spraken een \"geheime\" taal waarvan de wetenschap nog steeds niet weet welke taal het is. De \"Academia Mayor de la Lengua Quechua\" in Cuzco beweert dat het een hogere vorm van Quechua was (hoewel de Inca's niet uit het voor die taal oorspronkelijke gebied kwamen). De lingu\u00efst Alfredo Torero maakt aannemelijk dat de eigenlijke Inca-stam, die de elite van het Tawantinsuyu werd, een oude Aru-vorm (een Aymara-variant) sprak, maar is daarbij in een langslepende discussie beland met onder andere Rodolfo Cerr\u00f3n-Palomino die meent dat de Inca-elite Pukina sprak, aangezien er aanwijzingen zijn dat Pukina de taal was van Tiwanaku, van welk rijk de Inca's beweerden de opvolgers te zijn.\nHet Quechua is een taal waarvan de oorsprong in het kustgebied van Midden-Peru ligt. Deze taal verspreidde zich naar het gebied van Cuzco en werd vervolgens door de Inca's gebruikt als de lingua franca van hun rijk en op die manier verspreid over de Andes.\nAndere talen, waarvan het Aymara het belangrijkste was, werden zo veel mogelijk onderdrukt. Wanneer de Inca's een nieuw gebied veroverd hadden, deporteerden ze een deel van de bevolking, dat ze vervingen door indiaanse stammen die de Inca's beter gezind waren en al de Incacultuur droegen en Quechua spraken. Hierdoor konden ze hun taal en cultuur effectief aan de onderworpen volkeren opleggen.\nTechniek.\nZeer opvallend was het verschil tussen de bereikte resultaten en de primitiviteit van de werktuigen. Ter houtbewerking beschikten de Inca\u2019s niet over zagen of schaven, zodat men geen houten meubelen kon maken. Meubels waren dus afwezig in huizen en paleizen.\nDe Inca\u2019s kenden wel de techniek van het weven. Ze maakten textiel in ingewikkelde patronen en van zeer fijne draad. Soms kwamen er wel 150 draden op een centimeter. De spinklossen en de weefgetouwen waren echter zeer eenvoudig. Het weefgetouw was met een koord vastgemaakt aan een boom en met het andere koord om het middel van de weefster. Dezelfde techniek wordt tegenwoordig nog toegepast.\nDe Inca\u2019s beschikten niet over scharen. Daarom werd elk stuk precies op de nodige lengte geweven. Te kort uitgevallen stukken konden wel aan elkaar worden genaaid. Daarvoor werden naalden gebruikt van een bepaald soort cactus.\nDe Inca\u2019s bewerkten metaal. Ze maakten voorwerpen van goud, zilver, koper en brons. Om het vuur aan te blazen gebruikte men holle pijpen. Om meer zuurstof te krijgen voor het vuur werden ovens gebouwd op bergtoppen en andere plaatsen met veel wind. Zo slaagde men er in om heel hoge temperaturen te bereiken, zelfs voor legeringen met platina erin.\nOnbekend is hoe de Inca\u2019s zeer harde steensoorten als graniet, dioriet en basalt glad kregen. Ze beschikten niet over ijzer, maar alleen over bronzen beitels. Harde stenen werden bewerkt met stenen beitels met een nog grotere hardheid.\nKleding.\nDe kleren van de Inca's waren gemaakt van katoen of wol. De mannen droegen een lendendoek die om hun middel hing met daarover een tuniek, die op een poncho leek en gemaakt was van alpacawol. Als het koud was, hadden ze een mantel van wol om. Aan hun voeten hadden ze sandalen en ze hadden wollen koordjes in hun haar.\nDe vrouwen hadden een enkellange tuniek van alpacawol aan. Daarover hadden ze een omslagdoek, die op werd gehouden met een speld. Ook vrouwen hadden sandalen aan hun voeten.\nHogere Inca's hadden dezelfde kleren aan, maar die waren van een betere kwaliteit. Ook hadden zij speciale voorwerpen zoals hoofdtooien en gouden sieraden en oorknoppen.\nGoud.\nVoorwerpen van goud en zilver vertegenwoordigden geen kapitaal bij de Inca's, zoals dat in de hedendaagse bankwereld wel het geval is. Goud en zilver waren geschenken aan de goden en de Incaheersers om het voortbestaan van de wereld te garanderen. Metaal en de Andes zijn onlosmakelijk met elkaar verbonden. De rijkdom aan edelmetalen van de Inca\u2019s spreekt ook tegenwoordig nog veel mensen aan. Er zijn nog steeds mensen op zoek naar El Dorado, en naar mythische schatten van de Inca\u2019s: gouden en zilveren voorwerpen die de Inca\u2019s zouden hebben verborgen voor de Spanjaarden tijdens de verovering van het Inca-rijk. Zo laat een trotse Inca aan Kuifje en zijn reisgenoten de Incaschat zien, in Kuifje en de Zonnetempel. Vooral in de zeventiende eeuw waren de zilvermijnen van plaatsen als Potosi in Bolivia wereldvermaard. De jaarlijkse La Flota Zilvervloot, dat een deel van het gedolven zilver naar Europa vervoerde, trok zeerovers uit veel Europese landen aan als vliegen op de stroop.\nDe Spaanse veroveraars leerden al snel dat er een geweldige hoeveelheid kostbaar metaal in de bodem te vinden was. Naast het delven van goud en zilver uit geologische afzettingen zoals in de Potosi zilvermijnen, konden zij op een veel minder arbeidsintensieve manier de Peruaanse grond uitbuiten. De graven van de gewezen heersers en hun adel bleken enorme schatten aan goud en zilver te bevatten. Dit goud en zilver was natuurlijk al gedolven, gesmolten en bewerkt en al snel bleek het ontginnen van de grafvelden dan ook een zeer lucratieve bezigheid. Vrij snel na de verovering besloot de Spaanse kroon dan ook dat grafvelden vanaf dat moment wettelijk gelijkgesteld moesten worden aan geologische goudaders. Zodra de grafvelden als zodanig geregistreerd stonden en eigendomsaktes uitgeschreven waren, konden de grafvelden op systematische wijze ge\u00ebxploiteerd en belast worden (door het koningshuis van Castili\u00eb werd 20 procent belasting geheven op mijnbouwproducten). Deze aanpak leidde tot buitensporige plunderingen van sites zoals Huaca del Sol, waar de bedding van de Moche rivier omgelegd werd zodat via hydraulische mijnbouw de Moche-tempel sneller afgegraven kon worden. De gouden en zilveren offergaven uit de graven konden zo sneller omgesmolten worden. Nabij de oude hoofdstad van het Chimu-rijk, in Chan Chan, benoemde de Spaanse kroon zelfs een koninklijke goudsmid, toen duidelijk werd hoeveel goud uit de koningsgraven van de Chimu tevoorschijn kwam\nHet religieuze centrum van het Incarijk werd gevormd door de Qoricancha, de Zonnetempel. Dit complex bestond uit een aantal tempels, waarin niet alleen de zon maar ook de maan en de hemellichamen als Venus, Orion en de Pleiaden, en de belangrijkste weerfenomenen als de regenboog en onweer vereerd werden. De tempelmuren waren bekleed met platen van goud en zilver. In de tuin stonden levensechte gouden en zilveren beelden van mensen, ma\u00efsplanten, kuddes lama's met herders, reptielen, insecten, etc. Ook stond er een massief gouden beeld van een jongen en een ronde gouden plaat die voor de Inca's de meest vereerde voorstellingen van de Zonnegod vormden Ook bevonden zich in dit complex de belangrijkste cultusbeelden van de onderworpen volkeren. Hoewel ze in feite gijzelaars waren, werden ze eerbiedig behandeld en rijkelijk voorzien van offerandes, tenzij hun volk zich in de ogen van de Inca's misdroeg. Dan viel hen minachting en mishandeling ten deel, hetgeen hun volk spoedig zou dwingen tot medewerking. Mensenoffers werden in principe niet gebracht. Een beperkt aantal offers van mensen, vooral van kinderen, werd gebracht ten tijde van ernstige crises en vond meestal op een bergtop plaats, na een rondgang door het rijk.\nLeger.\nDe Sapa Inca stond aan het hoofd van het leger. Hij had een persoonlijke lijfwacht voor het geval dat hij in gevaar kwam. Hij koos ook zelf zijn generaals uit. Alle mannen tussen de 25 en 50 jaar konden hiervoor in aanmerking komen. Als ze in aanmerking kwamen, werden ze speciaal opgeroepen.\nHet goed georganiseerde leger werd hi\u00ebrarchisch bestuurd:\nWapens.\nDe Inca's in het oosten waren experts met de boog. De kuststammen gebruikten vooral speren en werppijlen. Sommige stammen gebruikten bola's, dat waren 2 of 3 stenen die door koorden bij elkaar werden gehouden. Dit wapen kon zich rond de benen of poten van mens of dier wikkelen en kon gemene wonden veroorzaken. Houten zwaarden met bronzen snijvlakken werden overal gebruikt. Het leger in oorlogstijd bestond uit ongeveer 250.000 soldaten, in vredestijd uit 70.000 manschappen.\nEen bijzonder wapen dat de Inca's gebruikten waren gloeiende stenen, gewikkeld in een met brandbare vloeistof doordrenkte doek. Wanneer deze stenen naar de vijand werden geslingerd, vatten ze door de wrijving vlam, waardoor ze insloegen als brandbommen.\nStrategie.\nDe Inca's begonnen hun gevechten met veel lawaai. Dan begonnen de slingeraars, gevolgd door de boogschutters, pijlwerpers en de bola's. Vervolgens begon het lijf-aan-lijfgevecht. De Inca's zochten de belangrijkste krijgers in het leger die vervolgens werden uitgeschakeld door een speciaal uitgezocht groepje krijgers.\nDe reservetroepen werden weggehouden van verwarrende gevechten zodat ze naar de frontlijn konden worden gestuurd als dit nodig was. Ze konden dan via een zijkant aanvallen, of gewoon rugdekking geven aan de aanvallende troepen. De Inca's probeerden de vijand van een sterke positie te verdrijven door de vegetatie in brand te steken."}
{"id": "7366", "revid": "37164", "url": "https://nl.wikipedia.org/wiki?curid=7366", "title": "Lessen", "text": "Lessen (Frans: \"Lessines\") is een stad in de Belgische provincie Henegouwen. Lessen telt ruim 18.000 inwoners. De stad is gelegen aan de Dender, tussen Aat en Geraardsbergen en ongeveer 38 kilometer ten zuidwesten van Brussel. Naast Frans wordt er ook Picardisch gesproken.\nLessen is befaamd om haar porfiergroeven: men ontgint er de vulkanische gesteenten die ontstonden tijdens de Caledonische plooiing. Verder heeft Lessen als toeristische bezienswaardigheden onder meer het Gasthuis Onze-Lieve-Vrouw met de Roos (Frans: \"H\u00f4pital Notre-Dame \u00e0 la Rose\"), dat tot een paar decennia geleden als ziekenhuis in gebruik was en, nu ingericht als museum, een mooi beeld geeft van de verschillende genees- en verzorgingswijzen door de eeuwen heen.\nKernen.\nAangrenzende gemeenten.\nDe gemeente Lessen grenst aan de volgende gemeenten en dorpen:\nDemografische ontwikkeling.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nFolklore.\nSinds 1983 wordt elke eerste weekend van september \"Le Festin 1583\" georganiseerd in Lessen. Deze renaissancefeesten (\"Les F\u00eates Historiques du Festin 1583\") met historische optocht en levende geschiedenis herdenken de overwinning op 26 augustus 1583 (Tachtigjarige Oorlog) van een Lessense burgermilitie (onder leiding van kapitein S\u00e9bastien de Tramasure) op een leger protestantse Engelsen en Hollanders (Lessen was in 1578 ook al belegerd door Gentse protestanten). \"Le Festin 1583\" bestaat uit een ambachtenmarkt (\"Franche-Foire\"), de Blijde Intrede (\"Joyeuse Entr\u00e9e\") van aartshertog Matthias van Oostenrijk en een renaissancebanket (\"Festin de la Renaissance\") op zaterdag. Op zondag volgt een tamboerronde (\"R\u00e9veil au Tambour\"), overbrenging van het Mariabeeld (\"Transfert de la Vierge\") van de Notre-Dame de la Porte d'Ogy naar de dekenale kerk, hoogmis (\"Grand-messe\"), historische stoet en processie (\"Grand Cort\u00e8ge\"), de neerlegging van het zwaard (\"Remise de l'Ep\u00e9e\") door S\u00e9bastien de la Tramasure aan de Notre-Dame de la Porte d'Ogy en een slotfeest (\"Ballet Final\"). Ter gelegenheid van Le Festin wordt het bier 'Tramasure' gebrouwen en een speciale taart ('Tarte Festin') gebakken. Oorspronkelijk werd Le Festin de eerste vier eeuwen na de overwinning georganiseerd als 'Jour de l'Asssaut' op de laatste woensdag van augustus.\nSport.\nLessen telt zo'n 32 sportclubs waaronder een judoclub en een duikclub.\nPolitiek.\nResultaten gemeenteraadsverkiezingen sinds 1976.\n&lt;br&gt;"}
{"id": "7367", "revid": "57345", "url": "https://nl.wikipedia.org/wiki?curid=7367", "title": "L\u00fcderitz (Namibi\u00eb)", "text": "L\u00fcderitz is een stad aan de L\u00fcderitzbaai, aan de zuidwestkust van Namibi\u00eb. Deze stad is de eerste Duitse nederzetting in Duits-Zuidwest-Afrika die tijdens de Duitse koloniale tijd werd gesticht in de Namibwoestijn, een streek die een puur woestijnklimaat heeft. De stichter was de koopman Adolf L\u00fcderitz uit Bremen, die de baai in 1883 kocht en er een handelspost inrichtte. De baai heette destijds \"Angra Pequena\". In de koloniale tijd werd een van de eilandjes voor de kust van de stad door de Duitsers in gebruik genomen als gevangeniseiland.\nDe stad draagt nog steeds een Duits karakter, onder meer door de grote kerk met spitse toren en de Duitstalige straatnamen. De stad wordt voorzien van fossiel water uit een aquifer. Zo dor en levenloos als het land rond de stad lijkt, zo uitbundig is het leven in de koude Atlantische Oceaan. De zee wordt daar sterk afgekoeld door de Benguelastroom, die vanuit Antarctica langs de westkust loopt tot aan de kust van Angola. Het wemelt er van de pingu\u00efns, robben, bruinvissen, dolfijnen en walvissen. Ook zeevogels zijn er talrijk, zoals Hartlaubs meeuwen, jan-van-genten, aalscholvers en een aantal sterns.\nNadat een spoorwegarbeider in 1907 toevallig enkele diamanten in het zand vond, brak er in de nabijheid van L\u00fcderitz een ware diamantkoorts los. Kolmanskop is een nederzetting die speciaal gebouwd werd voor het personeel van de diamantfirma. De Eerste Wereldoorlog en de plotse daling van de diamanthandel leidde echter tot het verval van de nederzetting. De achtergelaten huizen werden door de duinen begraven en de spookstad is nu een toeristische bestemming vanuit L\u00fcderitz.\nHet gebied ten zuiden van de stad is 'Sperrgebiet', een streek waar niemand mag komen omdat er veel diamant gevonden wordt. De stad kent ook verscheidene diamantvissers, die onder licentie van De Beers op de oceaanbodem naar diamant mogen vissen.\nHet overtollige water van de afvalwaterverwerking van de stad stroomt als een klein riviertje de woestijn in. Langs dit kunstmatige en enigszins bedenkelijke riviertje zijn veel antilopen (gemsbok bijvoorbeeld) waar te nemen. Het stroompje eindigt in een zoutmeertje met honderden flamingo's.\nSpeed-kanaal.\nHet speed-kanaal in L\u00fcderitz wordt gebruikt door windsurfers en kitesurfers uit de hele wereld om snelheidsrecords op de 500 m te breken. De eerste recordpogingen vonden vroeger plaats in Walvisbaai. Het speed-kanaal is uitgegraven en wordt jaarlijks gebaggerd. Het thermische effect van koud oceaanwater en warm woestijnzand geeft het gebied constante, hoge en voorspelbare wind tussen augustus en maart. Het kanaal is ongeveer 1 km lang en op zijn smalste punt slechts 6 m breed. De totale vaarafstand is 800 m.\nSinds 2007 vindt er elk jaar de L\u00fcderitz Speed Challenge plaats, onder toezien van de World Sailing Speed Record Council (WSSRC) en de International Sailing Federation (ISAF)."}
{"id": "7368", "revid": "780746", "url": "https://nl.wikipedia.org/wiki?curid=7368", "title": "Etheenoxide", "text": "Etheenoxide (IUPAC-naam: oxiraan), doorgaans ethyleenoxide genoemd, vaak afgekort als \"EtO\", \"EO\" of \"EtOx\", is een gas waarvan de moleculen een kleine, ringvormige structuur hebben, gevormd door 2 koolstofatomen en 1 zuurstofatoom. Het is de kleinste vertegenwoordiger van de stofklasse der epoxiden en wordt voornamelijk toegepast in de productie van ethyleenglycol, oligomere glycolen (zoals di-ethyleenglycol en tri-ethyleenglycoldimethylether) en polyetheenoxide.\nSynthese.\nEtheenoxide wordt op industri\u00eble schaal vervaardigd door de gecontroleerde parti\u00eble oxidatie van etheen (H2C=CH2) met zuurstof op een zilver-katalysator:\nIn Nederland gebeurt dit onder andere in Terneuzen, Moerdijk en op de Maasvlakte; in Belgi\u00eb onder andere in het industriegebied van de Antwerpse haven, zowel op de linker- als op de rechter-Scheldeoever.\nDe reactietemperatuur ligt tussen 200 en 300\u00a0\u00b0C. De voornaamste ongewenste nevenreactie is de volledige oxidatie (verbranding) van etheen en van reeds gevormd etheenoxide tot koolstofdioxide en water:\nDeze reacties zijn veel meer exotherm dan de parti\u00eble oxidatie en hogere temperaturen bevorderen de verbrandingsreacties. Men gebruikt daarom reactoren die bestaan uit een buizenbundel waar de reagerende gassen doorheen stromen en die aan de buitenkant gekoeld worden met een vloeistof, bijvoorbeeld tetraline, om de temperatuur op de gewenste waarde te houden. De selectiviteit voor de omzetting van etheen tot etheenoxide ligt gewoonlijk tussen de 75 en 80%; de rest gaat verloren in de nevenreacties. Om de verliezen te beperken en de selectiviteit zo hoog mogelijk te krijgen wordt tijdens het doorstromen van de reactor slechts een klein gedeelte, 10 tot 15%, van het etheen omgezet; de rest wordt gerecycleerd.\nAls men microreactoren gebruikt kan men, met ozon of waterstofperoxide als oxidatiemiddel, de volledige oxidatie bijna volledig vermijden en is een selectiviteit van meer dan 90% voor etheenoxide haalbaar.\nLaboratoriumpreparatie is ook mogelijk via de oxidatie van etheen met een peroxycarbonzuur of door de omzetting van 2-halogeenethanol (bijvoorbeeld 2-chloorethanol) met een base:\nToepassingen.\nEtheenoxide is een belangrijke grondstof in de chemische nijverheid. De voornaamste toepassing is als grondstof voor ethaandiolen. Ethaandiol is het reactieproduct van etheenoxide met water en wordt onder andere gebruikt als antivries en als grondstof voor polyesters, waaronder polyethyleentereftalaat (pet), en voor glycolethers.\nEtheenoxide is de grondstof voor de bereiding van polyetheenoxide (PEO of PEG voor polyetheenglycol), een polyether. Dit polymeer wordt onder ringopening gevormd door herhaalde additie van etheenoxide aan een hydroxylgroep (bijvoorbeeld water, een glycerol, een alcohol, een suikermolecuul, ...):\nDe ontstane polyether vindt een verscheidenheid van toepassingen. Als zodanig wordt PEO toegepast in geneesmiddelen, cosmetica en dergelijke, maar is het ook een van de componenten in de reactie die tot de vorming van polyurethaan leidt (door een gekatalyseerde reactie met een isocyanaat).\nEtheenoxide is ook een grondstof voor ethanolamines (mono-, di- en tri-ethanolamine) en voor ethoxylaten, oppervlakte-actieve stoffen die gebruikt worden in schoonmaakmiddelen, shampoo enz.\nEen klasse van etheenoxide-derivaten die veel wetenschappelijke aandacht heeft getrokken zijn kroonethers; dit zijn cyclische oligomeren van etheenoxide.\nEtheenoxide op zich wordt gebruikt bij sterilisatie van onder meer medische apparatuur.\nEigenschappen.\nEtheenoxide is een ontvlambaar gas en vormt met lucht explosieve mengsels. De stof kan polymeriseren bij verhitting of onder invloed van zuren, basen, metaalchlorides of metaaloxiden. De stof reageert hevig met vele stoffen.\nDe damp van etheenoxide is irriterend voor de ogen, huid en luchtwegen. Een waterige oplossing van de stof kan blaren op de huid veroorzaken. Herhaald of langdurig contact kan de huid gevoelig maken; herhaalde of langdurige inademing kan astma veroorzaken.\nEtheenoxide is bij de mens kankerverwekkend bij een langdurige blootstelling en kan erfelijke genetische afwijkingen veroorzaken in de menselijke voortplantingscellen.\nBekende incidenten.\nSterigenics Zoetermeer lekte van januari 2000 t/m december 2005 ongeveer 130 ton van dit gas.\nSterigenics Holland B.V. heeft in de jaren 2006, 2007 en 2008 consequent ethyleenoxide uitgestoten in de open lucht te Zoetermeer. Hoewel de gemeente op de hoogte was van de uitstoot bleken de afspraken met betrekking tot de hoeveelheid ruim te zijn overschreden. Nadat dit bekend werd zijn diverse onderzoeken ingesteld. Ten gevolge hiervan en de ontstane commotie onder de inwoners van de stad heeft het bedrijf besloten haar activiteiten in de stad te staken.\nShell Pernis lekte op 30 december 2013 11,2 ton ethyleenoxide. Hierdoor werden inwoners in de omgeving ten noorden van de olieraffinaderij gedurende 25 minuten blootgesteld aan 0,5 ppmv.\nShell Moerdijk lekte tussen 21 november 2015 en 27 januari 2016 ongeveer 25 ton van dit gas. Andere bronnen spreken van ruim 27 ton\nVoedselveiligheid.\nEthyleenoxide wordt in sommige landen als gasvormig product gebruikt om schimmels en salmonella te weren in levensmiddelen. Het werd dan soms teruggevonden in sesamzaad en in consumptieijs. Maar het product is \u2013 bij voldoende hoge concentraties \u2013 kankerverwekkend, en daarom volgens de Europese regels inzake voedselveiligheid niet toegelaten.\u00a0In 2021 werd een hele reeks voedingswaren uit de handel gehaald.\u00a0"}
{"id": "7369", "revid": "380516", "url": "https://nl.wikipedia.org/wiki?curid=7369", "title": "Mijten", "text": "Mijten of \"Acariformes\" zijn kleine geleedpotigen met een lichaam dat niet duidelijk in twee, zoals bij spinnen, of drie, zoals bij insecten, geledingen is gedeeld. Samen met de teken vormen ze de orde Acarina (vroeger: Acari). Men onderscheidt 546 families met meer dan 45.000 soorten, waarvan er circa 2500 in het water leven, en 10.000 parasitair zijn. Men schat dat het grootste deel van de mijtensoorten nog niet wetenschappelijk beschreven is. Ze verschillen in lichaamsvormen en leefwijze soms sterk van elkaar.\nDe \"acarologie\" is de tak van de arachnologie, die zich bezighoudt met de studie van mijten en teken.\nKenmerken.\nVerreweg de meeste mijten zijn micro-organismen, ze zijn, met hun grootte van minder dan 0,1 tot 1,0\u00a0mm, met het blote oog niet of nauwelijks zichtbaar. Sommige soorten zijn wat groter, met een afmeting van enkele millimeters. De bekende huisstofmijt meet ongeveer 0,2\u00a0mm.\nEen mijt heeft, net als de teek en de spin, acht poten. Een uitzondering hierop vormt het larvestadium van de mijt, en tot in hun volgroeide vorm, enkele gespecialiseerde soorten.\nVoortplanting.\nDe vrouwtjes leggen eieren. De jongen hebben in het eerste larvestadium slechts 6 poten.\nNut en plaag.\nMijten eten onder andere dode dieren, planten of rottende stoffen. Roofmijten leven vaak van andere mijten en worden wel in de kastuinbouw als plaagbestrijding ingezet. Enkele soorten veroorzaken ziekten bij mens en dier en het besmet zijn met mijten wordt acariose genoemd.\nTaxonomie.\nDe volgende taxa worden bij de superorde ingedeeld\nZiekte.\nEnkele mijten die ziektes kunnen veroorzaken zijn:"}
{"id": "7372", "revid": "491824", "url": "https://nl.wikipedia.org/wiki?curid=7372", "title": "Tlaloc", "text": "In de Azteekse mythologie was Tlaloc de god van het water in al zijn vormen, en dan voornamelijk de regen en het bloed. Tlaloc was verbonden met alle vormen van neerslag en daarmee samenhangende omstandigheden: regen, hagel, ijs, sneeuw, wolken, overstromingen, droogte, donder en bliksem. Hij is ook de god van bergen. Tlaloc was van belang voor de landbouw en het klimaat. \nAndere namen voor Tlaloc waren Tlamacazqui (gever) en Xoxouhqui (de groenen); en (onder de Nahua van Veracruz) Chaneco. \nEtymologie.\nMen gaat ervan uit dat zijn naam komt van het Nahuatl woord \"tl\u0101lli\", dat 'aarde' betekent en \"oc\" 'iets op het oppervlak', en deze betekenis wordt ge\u00efnterpreteerd als 'pad onder de aarde', 'lange grot' of 'hij die van aarde is gemaakt'.\nVerwantschap.\nBij de Maya heette hij Chaac, bij de Zapoteken Cocijo, bij de Mixteken Dzahui, bij de Totonaken Taj\u00edn en de Tarasken kenden hem als Chupithiripeme.\nKenmerken.\nHij werd steevast voorgesteld met grote slagtanden en oogringen (een 'bril') en vaak met slangen. Vaak heeft hij een krulversiering over zijn mond. In Teotihuacan en op andere plaatsen heeft zijn mond de vorm van een symbolische ma\u00efskolf, waaruit zijn belang voor de landbouw blijkt.\nTlaloc belichaamde, met de goden \"Tlaloque\" of Tlalocs over wie hij regeerde, de vier 'wereldkleuren' en hoofdrichtingen. Voor elke windstreek bezat Tlaloc een 'grote aardewerken kruik'. Uit die van het oosten schonk Tlaloc leven brengende regen, uit de andere droogte, vorst en ziekten.\nGodenfamilie.\nTlaloc was getrouwd met Xochiquetzal, die echter werd ontvoerd door Tezcatlipoca en met Matlalcueitl. Tlaloc trouwde ook met zijn zuster, de godin Chalchiuhtlicue. Met haar regeerde Tlaloc over de \"Tlaloque\" of Tlalocs en met haar kreeg hij Tecciztecatl. Volgens de mythologie uit El Salvador was hij ook de vader van Cipitio. Tlaloc was ook verbonden met Quetzalcoatl, de 'Gevederde Slang'. \nDe Tlalocs waren de goden van de windstreken. Tot hen behoorden Napatecuhtli en Opochtli, die de mensheid van middelen van bestaan voorzagen. In het begin der tijden schonken ze de jonge mensheid ma\u00efs en andere gewassen. De Tepictoton, of 'kleine Tlalocs', waren goden van de bergregens.\nTlalocan.\nMensen die waren overleden door blikseminslag, verdrinking of lepra kwamen volgens de Azteken in de hemel of het 'aardse paradijs' Tlalocan, 'plaats van Tlaloc', terecht, waar het, anders dan in de meeste andere hemels, bijzonder goed toeven was. Het 'was een tuin vol overvloed en geneugten.' Tlaloc was heerser over Tlalocan, de vierde laag van de 'bovenwereld', of 'hemel'. Overledenen die voor Tlalocan waren bestemd werden niet gecremeerd (de gangbare vorm), maar begraven met een 'stuk droog hout', dat in Tlalocan tot bloei zou komen.\nVerering.\nTlaloc werd in vrijwel geheel Meso-Amerika vereerd. Hij was een van de oudste en belangrijkste Midden-Amerikaanse goden. Hij stamt waarschijnlijk af van de 'primitiever' Olmeekse god IV. Bij de Azteken genoot Tlaloc eenzelfde status als Huitzilopochtli en hun 'tweelingtempels' stonden in de Azteekse hoofdstad Tenochtitl\u00e1n op het Templo Mayor piramideplatform. De tempel van de oorlogsgod Huitzilopochtli was bloedrood beschilderd en die van Tlaloc was helderblauw (als symbool van het water) en wit.\nTlaloc regeerde over de zevende dag, \"M\u00e1zatl\" (hert) en 'zijn kalendernaam in de 365-daagse cyclus was '9 Oc\u00e9lotl' (9 jaguar). Hij was de achtste van de 13 'Heren van de Dag' en de negende van de 9 'Heren van de Nacht'.\nIn de Azteekse scheppingsmythe over Vijf Zonnen heerste Tlaloc over de Derde Zon.\nFestiviteiten te zijner ere vonden plaats in de maanden \"Atlcahualo\" en \"Tozoztontli\". Daarbij werden kinderen op bergtoppen geofferd.\nOffers.\nVoor deze god werden vaak mensenoffers gebracht, om vruchtbaarheid van de oogst af te smeken. Meestel werden de mensen die geofferd werden eerst blauw geverfd (zie Maya-blauw), daarna kregen ze een verdrinkingsdood in de heilige cenote. De te offeren mensen - vaak gevangenen, maar bij gebrek daaraan soms eigen onderdanen - werden op de rug op een stenen beeltenis van de god gelegd. De hogepriester sneed in \u00e9\u00e9n beweging met een speciaal mes het hart van de geofferde uit. Verder werden er tijdens zijn feesten in de bergen kinderen aan hem geofferd. Wanneer zij daarbij huilden (hierbij werden ook wel om ze te pijnigen doornen in hun ellebooggewrichten gedreven), werd dit gezien als teken dat er regen zou komen."}
{"id": "7373", "revid": "79705", "url": "https://nl.wikipedia.org/wiki?curid=7373", "title": "Pityriasis rosea", "text": "Pityriasis rosea is een onschuldige, vanzelf genezende huidziekte.\nVerschijnselen.\nDe ziekte begint meestal met een wat rode, iets schilferende plek van 2 \u00e0 3 cm (t\u00e2che-m\u00e8re, moederplek), meestal op de romp, die een of twee weken later wordt gevolgd door daaromheen liggende kleinere vlekjes die na een poosje gaan schilferen met een schilfering die van het midden naar de rand loslaat, en die iets rose of zalmkleurig zijn en vaak wat ovaal met de lange as in de richting van de huidlijnen. De aandoening kan veel jeuk geven, maar vaak jeukt het ook weinig tot niet. Bij mensen met een donkere huidskleur is de diagnose lastiger te stellen.\nEpidemiologie.\nDe ziekte komt vooral voor bij jonge volwassenen, 10-30 jaar. Bij kinderen gaat het mogelijk wat sneller over (2-3 wk).\nOorzaak.\nDe oorzaak is onbekend. Men neemt aan dat een virus de oorzaak is; toch is er slechts zelden in de omgeving van de pati\u00ebnt iemand aan te wijzen die de besmettingsbron zou kunnen zijn.\nBeloop.\nDe ziekte geneest zonder uitzondering spontaan na een aantal weken, gemiddeld 8-10. Na drie weken tot 3 maanden is men normaal gesproken klachtenvrij.\nBehandeling.\nEr is geen behandeling bekend. Er is een onderzoek van twijfelachtige kwaliteit uit India waarbij mensen met de aandoening snel(ler) zouden genezen na behandeling met erytromycine (wat tegen een virus als verwekker zou pleiten). Verschillende vervolgonderzoeken konden deze uitkomst echter niet bevestigen. In een ander onderzoek werd een effect beschreven van een antiviraal middel, aciclovir, wat zou passen bij de beweerde associatie met HHV 6 en HHV 7. De jeuk kan eventueel bestreden worden met mentholgel, antihistaminica of lokale corticostero\u00efden. Vette zalf helpt tegen irritatie."}
{"id": "7374", "revid": "918400", "url": "https://nl.wikipedia.org/wiki?curid=7374", "title": "Carnac", "text": "Carnac, Bretons: \"Karnag\", is een gemeente aan de zuidkust van Bretagne in Frankrijk. De gemeente ligt in het departement Morbihan en in het arrondissement Lorient. \nDe plaats is bekend vanwege de talrijke prehistorische monumenten die in de omgeving te vinden zijn. Deze monumenten bestaan uit grote stenen of megalieten, in patronen of afzonderlijk opgetrokken.\nBezienswaardigheden en toerisme.\nOmdat zich in de nabijheid de belangrijkste monumenten van de megalithische cultuur bevinden, wordt Carnac ook de \"hoofdstad van Bretagne\" van v\u00f3\u00f3r onze tijdrekening genoemd. Met Carnac-Plage is Carnac echter ook een herstellingsoord met een gezond klimaat, alsmede het centrum van thalassotherapie.\nMegalieten.\nBekende steenpatronen in Carnac zijn die van Le Menec en Kermario. In totaal resteren er nu nog ongeveer 2600 van de oorspronkelijke naar schatting 11.000 stenen. Er wordt onderscheid gemaakt tussen alleenstaande stenen, zoals in Frankrijk de menhirs, steencirkels, in Groot-Brittanni\u00eb de cromlechs en grafheuvels: dolmens of tumuli. Vermoedelijk zijn deze stenen monumenten verbonden met prehistorische sjamanistische rituelen en werd rond 5000 v.Chr. begonnen met de bouw ervan. Daarmee zijn het de oudste bouwwerken in Europa.\nAangenomen wordt dat veel van deze monumenten waren gekoppeld aan rituelen rond de zon en de maan. Het waren zo goed als zeker ook een soort kalenders. De Kelten, die rond 400 v.Chr. in dit deel van Europa arriveerden, maakten gebruik van deze monumenten voor hun religieuze ceremoni\u00ebn.\nCarnac-Plage.\nCarnac-Plage ligt slechts 3 km ten zuidoosten van de kruising van Plouharnel aan de Baie de Quiberon. Het strand voor Carnac-Plage is erg voorlandig. Als men 300 \u00e0 500 meter de zee in loopt, staat men bij laag water nog altijd slechts tot de borst in het water.\nGeografie.\nDe oppervlakte van Carnac bedroeg op ; de bevolkingsdichtheid was toen inwoners per km\u00b2.\nDe onderstaande kaart toont de ligging van Carnac met de belangrijkste infrastructuur en aangrenzende gemeenten.\nDemografie.\nOnderstaande figuur toont het verloop van het inwonertal, bron: INSEE-tellingen. &lt;br&gt;"}
{"id": "7377", "revid": "68266174", "url": "https://nl.wikipedia.org/wiki?curid=7377", "title": "Musical", "text": "Musicals kunnen toneeluitvoeringen zijn (theatermusical) of films (filmmusical). Buiten de context van films is het soms de gewoonte om met 'musical' zonder nadere aanduiding een theatermusical te bedoelen.\nEen theatermusical is een vorm van theater die muziek, liedjes, gesproken dialogen en dans combineert. Het emotionele deel van het stuk \u2013 humor, pathos, liefde, woede \u2013 en ook het verhaal op zich worden gebracht door woorden, muziek, bewegingen en technische aspecten als entertainment in een ge\u00efntegreerd geheel. Sinds het begin van de 20e eeuw worden musical-theaterstukken kortweg musicals genoemd. \nDoorgaans hebben acteurs voor musicals aan een musicalopleiding gestudeerd.\nHoewel muziek altijd al deel uitmaakte van drama en theater, bijvoorbeeld in de Griekse tragedie en later ook in de opera en operette, kwam de moderne westerse musical op in de 19e eeuw. Veel eigenschappen van de theatervorm werden geschapen door het werk van Gilbert en Sullivan in Engeland, of Harrigan en Hart in Amerika. Deze werden gevolgd door verschillende komedies en musicals van de hand van Amerikanen als George M. Cohan, aan het begin van de 20e eeuw. Er werden artistiek gezien grote stappen gezet, wat leven gaf aan klassieke musicals als \"Show Boat\" (1927) en \"Oklahoma!\" (1943).\nEnkele van de bekendste musicals door de jaren heen zijn \"West Side Story\" (1957), \"The Fantasticks\" (1960), \"Hair\" (1967), \"A Chorus Line\" (1975), \"Les Mis\u00e9rables\" (1985), \"The Phantom of the Opera\" (1986), \"Rent\" (1996), \"The Producers\" (2001), \"Wicked\" (2003), \"The Book of Mormon\" (2011) en \"Hamilton\" (2015).\nTheatermusicals worden vaak opgevoerd in grote theaters, zoals op Broadway in New York of West End in Londen. Ook zijn er musicals die geproduceerd worden voor kleinere podia, zoals off-Broadway (een benaming voor theaters met minder dan 500 zitplaatsen), tourende voorstellingen of amateurtheater.\nGeschiedenis.\nEerste musicals.\nDe eerste musicals werden aan het einde van de 19e eeuw in New York geproduceerd. Het genre kwam voort uit de vaudeville- en revuetraditie, met als belangrijkste verschil dat musicals een doorlopend verhaal kenden. Daarmee was de musical eveneens verwant aan opera en operette. Componisten als Gilbert en Sullivan maakten producties op de rand van operette en \u2014 wat later bekend zou worden als \u2014 musical. Bekende producties zijn \"H.M.S. Pinafore\" (1878) en \"The Mikado\" (1885).\n1900-1940.\nAan het begin van de 20e eeuw werd de musical bij de massa populair. Door de Amerikaanse crisis van de jaren 30, de Eerste Wereldoorlog en andere economische mis\u00e8re, zocht het publiek afleiding. Dit vonden ze veelvuldig in de voorstellingen van George en Ira Gershwin, Irving Berlin, Cole Porter en Rodgers en Hart. Het maakte vaak gebruik van invloeden uit vaudeville, music hall en ander licht entertainment, en legde vaak nadruk op grootschalige dansroutines en populaire liedjes. Een verhaallijn of plot ontbrak vaak.\nDat veranderde met de premi\u00e8re van \"Show Boat\", een musical van Jerome Kern en Oscar Hammerstein II. Deze musical maakte ook gebruik van grootschalige dansroutines en populaire muziek, maar had een sterke verhaallijn en maatschappelijke boodschap in de voorstelling. Veel andere makers raakten ge\u00efnspireerd door \"Show Boat\", wat de 'Golden Age of Musical' inluidde. De Gershwins schreven \"Of Thee I Sing\", een satirische musical met politiek commentaar. Ook \"Porgy and Bess\" schuwde maatschappelijk commentaar niet. Kurt Weill, ook niet onbekend met satire na het maken van de \"Driestuiveropera\", schreef \"Knickerbocker Holiday\".\nThe Golden Age.\nRodgers en Hammersteins \"Oklahoma!\" (1943) was het kroonwerk van de revolutie die \"Show Boat\" bijna twintig jaar eerder was begonnen. \"Oklahoma\" integreerde alle aspecten van musical, met een duidelijke verhaallijn, liedjes die de acties verder helpen, en dansroutines die het narratief verder helpen en de personages ontwikkelden. Dit in plaats van een excuus om schaars geklede dames te laten dansen. Enkele bekende werken uit de periode die 'The Golden Age' wordt genoemd zijn de werken van Richard Rogers en Oscar Hammerstein II, die samen onder andere \"Carousel\" (1945), \"South Pacific\" (1949), \"The King and I\" (1951) en \"The Sound of Music \"(1959) maakten.\nAndere bekende makers uit de jaren 1900-1940 zijn Leonard Bernstein met \"On the Town\" (1944) en Irving Berlin met \"Annie Get Your Gun\" (1946).\n1950-1980.\nIn de jaren 50 tot 80 waren er veel ontwikkelingen in de musical. De maatschappelijke rol ontwikkelde zich, en er was meer ruimte voor experiment. Enkele grote successen en bekende makers zijn:\nIn de jaren 60 en 70 ontwikkelde Stephen Sondheim zich tot een van de succesvolste musicalcomponisten en schrijvers van het moment. Tegenwoordig wordt hij gezien als een van de beste musicalmakers aller tijden. Zijn producties waren anders dan de tot dan toe succesvolle musicals. Ze waren rauwer, minder gestroomlijnd, muzikaal ingewikkelder en het ging over herkenbare emoties. Ook komt de 'concept musical' van zijn hand: een musical zonder verhaallijn, met alleen een verbindend thema.\nSuccesvolle producties van hem zijn:\nAndere musicals volgden zijn voorbeeld en verkenden de randen van de maatschappij. Zo maakten Kander &amp; Ebb \"Cabaret\" over het opkomend nazisme, en \"Chicago\" over moord en media.\n1980-heden.\nNa het succes van \"Hair\" volgden er meer rockmusicals, zoals \"Jesus Christ Superstar\", \"The Rocky Horror Show\" en \"Evita\". Veel rockmusicals begonnen met een 'concept-album' en ontwikkelden zich dan door tot musical, zoals \"Tommy\". De musicals hadden soms geen dialogen, of waren op een andere manier te vergelijken met klassieke opera, onder andere door het gebruik van grote, dramatische thema's en emoties.\nMusicals als \"Raisin\", \"Dreamgirls\", \"Purlie\" en \"The Wiz\" brachten grote Afro-Amerikaanse invloeden naar het theater. Ook andere muziekstijlen werden ge\u00efntroduceerd in de musicals.\nIn de jaren 70 en 80 ontwikkelde Andrew Lloyd Webber zich tot populaire musicalcomponist, met enorm succesvolle producties als \"Jesus Christ Superstar\" (1970), \"The Phantom of the Opera\" (1986), \"Cats\" (1981) en \"Sunset Boulevard \"(1993).\nIn 1980 ging \"Les Mis\u00e9rables\" in premi\u00e8re, wat de langste lopende musical ter wereld is.\nDe jaren 90 werden getekend door Disney, die musicalversies van zijn films ging maken. \"Beauty and the Beast\", \"The Lion King\" en \"Aida\" waren grote successen. Ook was er veel ontwikkeling in kleinschaligere musical, als antwoord op de mega-producties van Lloyd Webber en Disney. Hieruit kwamen onder andere \"Falsettoland\", \"Little Shop of Horrors\" en \"Bloedbroeders\" voort.\nIn de 21e eeuw is herkenbaarheid een sleutelwoord geworden voor producenten en investeerders, die graag hun investering willen terugverdienen. De meeste producties zijn hernemingen van bekende producties of musicalbewerkingen van succesvolle films of boeken, zoals \"Mary Poppins\", \"Wicked\", \"Shrek\", \"Legally Blonde\" en \"Waitress\". Critici vinden dat, door het hergebruiken van filmplots, Broadway en West End veranderen in een toeristische attractie, in plaats van een creatieve hub.\nSommige producenten investeren wel in kleinschaliger nieuw materiaal, wat enkele enorme successen heeft voortgebracht. Enkele bekende nieuwe producties zijn \"Urinetown\" (2001), \"Avenue Q\" (2003), \"The Light in the Piazza\" (2005), \"Spring Awakening\" (2006), \"In the Heights\" (2007), \"Next to Normal\" (2009), \"American Idiot\" (2010), \"The Book of Mormon\" (2011) en \"Hamilton\" (2015). Hamilton was een van de succesvolste musicals van de afgelopen jaren, en wordt gezien als enorme stap vooruit in de toekomst van de musical.\nMusical in Nederland.\nIn Nederland werden de eerste musicals in de jaren vijftig uit Amerika ge\u00efmporteerd; \"Porgy and Bess\" (1957) (eigenlijk een opera) en \"Free and Easy\" (1959). In de jaren zestig kwamen met \"Kiss Me, Kate\", \"My Fair Lady\",\"Oliver Twist\", en \"Anatevka\" de eerste Nederlandse producties op de planken. Annie M.G. Schmidt en Harry Bannink schreven de eerste origineel Nederlandstalige musicals, zoals \"Heerlijk duurt het langst\" (1965) en \"En nu naar bed\" (1971). In de jaren zeventig waren Jos Brink en Frank Sanders met hun groep Tekstpierement de drijvende kracht achter de Nederlandse musical. Hun eerste musical, \"Maskerade\", was meteen een succes.\nIn de jaren tachtig vierde theater Carr\u00e9 zijn honderdjarig bestaan met de musical \"Cats\". Mede door het succes hiervan begon Joop van den Ende grootschalige musicals naar Amerikaans voorbeeld te produceren, waaronder \"Les Mis\u00e9rables\", \"The Phantom of the Opera\" en \"Cabaret\". Hij opende musicaltheaters in Scheveningen (Circustheater) en Utrecht (Beatrix Theater), waar net als in Amerika, producties net zo lang kunnen blijven draaien als het publiek er belangstelling voor heeft (\"open eind-producties\"). In 2010 ging in Amsterdam het derde open-eindtheater open: het nieuwe DeLaMar theater.\nIn 1991 produceerde Van den Ende zijn eerste eigen musical, \"Cyrano de Bergerac\". Hiervoor werd het Franse toneelstuk \"Cyrano de Bergerac\" door Koen van Dijk herschreven. In 1993 en begin 1994 werd de musical bewerkt en op Broadway gespeeld, met matig succes. In 1994 werd de Amerikaanse versie een paar maanden in Carr\u00e9 gespeeld. Sindsdien produceerde zijn bedrijf, Stage Entertainment, meerdere nieuwe musicals. Ook andere producenten produceerden nieuwe Nederlandse titels, zoals \"Wat Zien Ik\", \"Doe Maar!\" en \"Ciske de Rat\".\nVanaf 2001 sloot Joop van Den Ende een deal met Disney Theatrical Productions om Disney-musicals te produceren in Nederland. Daar vloeiden titels uit als: \"Aida\" (2001-2003), \"The Lion King\" (2004-2006), \"Beauty and the Beast\" (2005-2007), \"Tarzan\" (2007-2009), \"High School Musical\" (2009), \"Mary Poppins\" (2010-2011), \"The Little Mermaid\" (2012-2013) en \"Aladdin\" (2021).\nVan de jaren 80 tot ongeveer 2005 waren musicals zeer populair in Nederland. Na 2005 daalde het aantal bezoekers in het theater, in alle genres. Echter zijn de bezoekersaantallen voor musicals nog altijd het hoogst.\nTegenwoordig zijn er zo'n acht producenten, waarvan Stage Entertainment de grootste is. Enkele andere producenten zijn BOS Theaterproducties, De Graaf &amp; Cornelissen Entertainment, Albert Verlinde Entertainment, Theater Alliantie, Studio 100 en MediaLane.\nSinds 2000 worden er jaarlijks de Musical Awards uitgereikt aan de beste producties, acteurs en creatives.\nMusical in Vlaanderen.\nIn Vlaanderen zijn in het verleden heel veel grote musicals opgevoerd. In 2003 werden door minister van Cultuur Paul van Grembergen de musicalsubsidies geschrapt. Hierdoor werd de musicalafdeling van het Koninklijk Ballet van Vlaanderen, die onder leiding van Linda Lepomme stond, gesloten. Het produceren van musicals werd nu veel kostbaarder dan voorheen. De enige productiehuizen die musicals zelf zijn gaan produceren zijn Studio 100 en Stage Entertainment Belgium. Music Hall Promotions bleef samenwerken met V&amp;V Entertainment om Vlaamse musicals te produceren. Tussen 2006-2007 liepen de succesmusicals \"Mamma Mia!\" en \"Beauty and the Beast\" van Stage Entertainment en medio 2007 werd ', met o.a. Jelle Cleymans een groot succes. Ten slotte plande Studio 100 in 2008 zijn prestigeproject \"Daens\" en in 2014 de musical over de Eerste Wereldoorlog 14-'18 (musical)\". Na het grote succes van '14-'18 ging enkele jaren later in 2018 de musical 40-45 van start in het gloednieuwe Studio100 Pop-Up Theater te Puurs waar er meer dan 750.000 tickets voor verkocht waren. In 2020 ging opnieuw de spektakel-musical Daens (2.0) in premi\u00e8re in het Studio100 Pop-Up Theater met vele bekenden in de cast zoals oa. Free Sauffriau, Peter Van de Velde, Jelle Cleymans, Jo De Meyere, Manou Kersting.\nHet kleine productiehuis Judas Theater Producties baant zich nu ook een weg naar professionele voorstellingen. \"The Last Five Years\" met Ann Van den Broeck en Jan Schepens kreeg in 2008 veel bijval van pers en publiek.\nHet Conservatorium van Brussel biedt een 4-jarige professionele musical-opleiding op bachelorniveau aan. Vanaf 2023 is het ook mogelijk om de masteropleiding te volgen in de musicalafdeling."}
{"id": "7378", "revid": "264532", "url": "https://nl.wikipedia.org/wiki?curid=7378", "title": "Mozart", "text": "alsook:"}
{"id": "7379", "revid": "873027", "url": "https://nl.wikipedia.org/wiki?curid=7379", "title": "Relativiteit", "text": ""}
{"id": "7381", "revid": "264532", "url": "https://nl.wikipedia.org/wiki?curid=7381", "title": "Dissonantie", "text": ""}
{"id": "7382", "revid": "1338620", "url": "https://nl.wikipedia.org/wiki?curid=7382", "title": "Dissonantie (muziek)", "text": "Een muzikale samenklank heet dissonant als zij niet welluidend is, de samenklank \"wringt\". Een welluidende samenklank heet consonant. Vaak wordt dissonant door minder geoefende luisteraars verward met vals.\nMuzikale dissonantie is gedeeltelijk te verklaren vanuit sensorische dissonantie. Zeker de consonantie van de kwart kan goed worden verklaard door modellen uit de psychoakoestiek.\nWesterse kunstmuziek.\nGedurende de westerse muziekgeschiedenis zijn de opvattingen over consonantie en dissonantie enigszins verschoven. Maar in heel grote lijnen valt een \"emancipatie\" van de dissonant waar te nemen.\nMuzikale intervallen die van oudsher als consonant worden beschouwd zijn het octaaf, de kwint, de prime en ook de kwart. In de vroege middeleeuwen werden alle andere intervallen als dissonant beschouwd, hoewel in doedelzakmuziek bijvoorbeeld de grote secunde eerder een consonant was dan de terts. Op het Europese continent golden tertsen en sexten als sterk dissonant, maar in Engeland was dat niet zo. Daar zong men graag in parallelle tertsen of sexten. \nAan het einde van de Honderdjarige Oorlog (rond 1450) (renaissance) beginnen tertsen en sexten ook op het continent als samenklank gewaardeerd te worden. In deze periode begint men te spreken over:\nLater in de muziekgeschiedenis echter wordt de kwart vanwege harmonische redenen dissonant, (doorgangsdissonant tussen terts en kwint). Nog weer later worden ook septiemen niet meer als dissonant ervaren.\nJohann Sebastian Bach past in de religieuze cantate \"Meine Seufzer, meine Tr\u00e4nen\" (BWV 13) de dissonant uitputtend en gericht toe. Deze cantate staat vol van schrijnende akkoorden met onopgeloste dissonanten op de gewichtigste momenten van elke maat.\nMuziek uit de 20e eeuw.\nAls algemene overeenkomst van deze verschillende genre die ontstonden in de Klassieke muziek uit de 20e eeuw is het toenemende gebruik van dissonantie in de compositie. Om deze reden wordt de 20e eeuw soms ook wel de dissonante periode genoemd. De ontwikkeling van de experimentele en alternatieve muziek volgt diezelfde tendens."}
{"id": "7383", "revid": "339003", "url": "https://nl.wikipedia.org/wiki?curid=7383", "title": "Henri de Toulouse-Lautrec", "text": "Henri Marie Raymond graaf de Toulouse-Lautrec-Monfa (Albi, 24 november 1864 - kasteel Malrom\u00e9 (Gironde), 9 september 1901) was een Franse kunstschilder, graficus en lithograaf.\nLevensloop.\nGedaanten.\nHenri de Toulouse-Lautrec is de afficheontwerper, schilder en chroniqueur van zijn tijd, de \"belle \u00e9poque\". Hij is ook de decadente aristocraat die er genoegen in schept de vunzigheid, politieke wanorde, hypocrisie en eenzaamheid van zijn tijd uit te beelden. Hij schetst de verschoppelingen uit zijn maatschappij, in hun intiemste momenten. Hij is ook de kapotte mens die zelf deel uitmaakt van de zwarte nacht van Parijs en de kunstenaar vooral die kijkt en weergeeft, zonder te moraliseren en zonder pretentieus commentaar.\nJeugdjaren.\nToulouse-Lautrec-Monfa werd geboren op het landgoed van zijn adellijke familie te Albi (departement Tarn). Zijn vader graaf Alphonse-Charles heeft de inborst van een middeleeuws legerleider, die zich moet schikken in een tijd waarin voor ridderdaden geen ruimte meer is. Een heerszuchtig, eigenzinnig edelman met drie grote liefhebberijen: de jacht, paarden en lekker eten. De adellijke titels van de Toulouse-Lautrecs dateren van omstreeks 750, de tijd van Karel de Grote. De voornaam Henri is bedoeld als eerbetoon aan de Franse troonpretendent, de zogenaamde koning Henri V, graaf van Chambord.\nHenri's moeder, Ad\u00e8le-Marquette Tapi\u00e9 de C\u00e9leyran, is een nicht van haar man. Haar stamhuis dateert uit de 12e eeuw. Zij schenkt haar man een indrukwekkende bruidsschat. In de 19e eeuw trouwde de Franse adel vaak binnen de familie, om verdeling van erfgoed tegen te gaan. Na Henri kregen zijn ouders nog een zoon, die na een jaar stierf.\nAlle voorwaarden om op te groeien tot een vermogende, mondaine Franse aristocraat lijken verzameld, ware het niet dat Henri fysiek niet normaal is. Zijn beendergestel is broos door pyknodysostose. Zijn mismaaktheid is het gevolg van inteelt, veroorzaakt door onderlinge huwelijken binnen zijn familie.\nNog voor Henri's geboorte hadden zijn ouders de opvoedingstaken verdeeld. De eerste jaren zou de kleine Henri naar traditie toebedeeld worden aan zijn moeder, waarna zijn vader de opvoeding zou voortzetten. In de praktijk zou het anders lopen. De graaf schaamde zich voor zijn mismaakte, dwergachtige zoon en weigerde zich met hem te vertonen. Bovendien liet hij zich van Ad\u00e8le scheiden toen Henri nog geen vier jaar oud was.\nIn 1872, na de Frans-Pruisische oorlog, vestigde de moeder van de toen achtjarige Henri zich te Parijs en schreef ze hem in aan het Lyc\u00e9e Fontanes. Hij won veel prijzen en behoorde tot de beste leerlingen. Hij schetste ruiters, paarden, ridders en koetsen in de marge van zijn taalschriften. Een klasgenoot, Maurice Joyant, werd later zijn beste vriend. In die tijd werd hij vanwege zijn kleine gestalte 'P'tit bonhomme' genoemd.\nOmwille van zijn zwakke gezondheid werd hij van school gehaald toen hij tien jaar was. Terug in Albi studeerde hij thuis, maar het ging niet van harte. In 1878, op dertienjarige leeftijd, kreeg hij een ongeluk waarover de lezingen uiteenlopen. Hij brak zijn linkerdijbeen, het bot heelde slecht en hij begon te hinken. Het jaar erop brak hij zijn rechterdijbeen. Beide ongelukken hadden tot gevolg dat de groei van zijn benen stopte terwijl zijn bovenlichaam doorgroeide. Het resultaat was dat Henri, die op zijn dertiende bijna 1,50 meter groot was, als volwassene amper enkele centimeters groter was.\nEr bestaat weinig twijfel over dat Toulouse-Lautrec leed aan pyknodysostose, een kwaal die dwerggroei tot gevolg heeft en in twintig procent van de gevallen door incest of inteelt veroorzaakt wordt. Hij was een typisch voorbeeld van deze ziekte: kleiner dan anderhalve meter met een normaal volgroeide romp en hoofd, maar met te korte armen en benen, brede neusvleugels, een ingevallen kin, felrode en getuite lippen en een veel te grote tong, waardoor de persoon onophoudelijk lispelt en kwijlt. Bijziendheid had tot gevolg dat Toulouse-Lautrec een pince-nez moest dragen. Het feit dat ter hoogte van het voorhoofd de fontanel niet helemaal dichtgegroeid was, noodzaakte hem ertoe in alle omstandigheden, binnen en buiten, goed of slecht weer, een hoed te dragen.\nHij kreeg zo'n hekel aan lopen, dat hij het liefst in een koets reed. Zijn waarnemingsvermogen groeide uit tot een journalistieke scherpte, die uitmondde in zijn uitdrukkingskracht. Niettegenstaande zijn broos beendergestel waren zijn geesteskracht, zijn intellect en zijn energie uitzonderlijk, evenals zijn schilder- en tekenbegaafdheid.\nArtistieke vorming.\nIn 1882, op zijn zeventiende verjaardag, kreeg Toulouse-Lautrec toestemming van zijn ouders om het tekenen en schilderen serieus te gaan beoefenen. Zijn eerste leraar was de onbesuisde schilder Ren\u00e9 Princeteau, een vriend van Toulouse-Lautrecs vader, gespecialiseerd in het tekenen en schilderen van paarden. Onder zijn invloed werd Toulouse-Lautrec geboeid door de schilderachtige paardenrennen rondom Parijs zoals Auteuil en Longchamps.\nAl gauw besloot Princeteau dat hij Toulouse-Lautrec niets meer kon bijbrengen en gaf hij zijn ouders de raad hem naar L\u00e9on Bonnat (1834-1922) te sturen. Deze was een plaatselijke beroemdheid, maar een volstrekt academisch schilder. Hij vond Toulouse-Lautrecs manier van schilderen niet slecht, doch zijn tekenkunsten ronduit verschrikkelijk.\nToen Bonnat zijn atelier sloot, vormde Toulouse-Lautrec samen met andere oud-leerlingen van Bonnat een groep kunstenaars onder leiding van Fr\u00e9d\u00e9ric Cormon (1845-1924). Met deze laatste mocht hij meewerken aan de illustraties voor de derde reeks van Victor Hugo's po\u00ebtisch epos 'La L\u00e9gende des si\u00e8cles', uitgegeven in 1883. Daar leerde hij de schilder Emile Bernard (1868-1941) kennen, die hem wees op de kunst van Paul C\u00e9zanne (1839-1906), Edgar Degas (1834-1917), \u00c9douard Manet (1832-1883) en Auguste Renoir (1841-1919), alsook op deze van de Spaanse schilders Francisco Goya en Diego Vel\u00e1zquez.\nVerwezenlijking van zijn persoonlijkheid in het Parijs van de laat 19e eeuw.\nIn 1884 verhuisde Toulouse-Lautrec naar een studio in Montmartre, die de volgende dertien jaar zijn thuisbasis vormde. Hij bezocht Le Chat Noir, het cabaret dat eind 1881 gesticht werd door de schilder Rodolphe Salis op de plaats van zijn atelier en vernoemd werd naar de vertelling De Zwarte Kat, van Edgar Allan Poe. Salis werd in plaats van een slecht schilder een vermaarde cabaretier. Onder zijn gasten waren Victor Hugo (1802-1885), \u00c9mile Zola (1840-1902), Alphonse Daudet (1840-1897) en anderen. Zijn gelijknamige weekblad steeg in belang uit boven zijn cabaret, omdat er het leven en streven van Montmartre, zijn landschappen, zijn misdadigers en zijn prostituees in beschreven werden. 'Le Chat Noir' vormde de neerslag van het Parijs van de laatste twintig jaar van de 19e eeuw, een stad die gonsde van klinkende namen, een reusachtige magneet waarnaar zich de krachten van heel Europa richten. Parijs is de bakermat van alle mogelijke geestelijke stromingen.\nIn het nachtelijk leven van deze stad vond Toulouse-Lautrec de vrijheid om te schilderen wat hem boeide: het leven zelf, de mensen die hem interesseren in een omgeving die hij kent. Hij schilderde in milieus die pas opbloeien bij kunstlicht. Dit was volledig in tegenstelling tot de toen geldende principes van het impressionisme, waarin de effecten van het licht in het landschap gezocht worden. Voor die tijd was zijn werk ongewoon en gewaagd en de verguizing niet gering.\nVooral in 'Le Chat Noir' en ook in de 'Boule Noire' vond hij de mensentypes die hem boeiden. Hij observeerde de welgestelde heren met een bloem in het knoopsgat, lakschoenen met slobkousen, lichte handschoenen en een wandelstok met gouden knop, de beursspeculanten in rok, de opgeblazen officieren, de adel van West- en Oost-Europa die het frivole leven in de Lichtstad boven hun eigen hoofdstad verkoos, de krijtwitte dames van lichte zeden, de ma\u00eetresses met hun zwaar aangezette ogen en lippen, de hoertjes met hun uitgebluste gezichten, pronkend in smakeloze, opvallende kleding en de kunstenaars en kunstenmakers met hun zwierige zwarte dassen en breedgerande zwarte hoeden. Kunst en dagelijks leven leken moeiteloos in elkaar over te vloeien.\nDoor zijn kennismaking met Louis Anquetin (1861-1932) werd Toulouse-Lautrec ge\u00efntroduceerd in de kring van briljante gasten van 'Le Mirliton', het caf\u00e9-cabaret dat de componist en zanger Aristide Bruant in Montmartre opende in het oude lokaal van 'Le Chat Noir'.\nVincent van Gogh kwam in het voorjaar van 1886 naar Parijs en werd bevriend met Toulouse-Lautrec. Beiden hadden hun intense liefde voor het leven en hun frustraties gemeen. Toulouse-Lautrec wist zich met zijn bijtende humor en ironische verachting voor het lot staande te houden, terwijl Van Gogh zwaarmoedig op de tragedie van het leven broedde. In 1887 tekende Toulouse-Lautrec Vincents portret: een expressieve pastel van een man, die drie jaar later de dood zocht.\nToulouse-Lautrec tekende en schilderde de bonte wereld van artiesten en hun publiek. Hij voelde zich thuis in 'Le Cirque Fernando', ook de geliefde verblijfplaats van Edgar Degas, Auguste Renoir en Georges Seurat (1859-1891). Andere favoriete verblijfplaatsen van de schilder waren het circus en later danszaal 'Folies-Berg\u00e8res', de danszaal 'Moulin de la Galette' alsook de music-hall 'Moulin-Rouge'. Hij leerde het niet al te mooie, maar fascinerende ex-verkoopstertje Yvette Guilbert kennen, de vrouwelijke clown 'Cha-U-Kao', de Spaanse danseres 'La Macarona', de danseres 'M\u00f4me Fromage', het blonde meisje van plezier 'La Goulue' en de slangenmens 'Valentin le D\u00e9soss\u00e9' die er de dansen leidde.\nTekenaar \u2013 schilder \u2013 afficheontwerper.\nDe eerste schilderstijl van Toulouse-Lautrec was afgeleid van de impressionisten. In het bijzonder het decoratieve oppervlakte-effect van Pissarro, gecre\u00eberd door zijn penseelwerk van parallelle lijnen en toetsen, benutte hij. Deze manier van schilderen, gebruikelijk in de jaren 1885 tot 1890 werd later vervangen door een vrijere, meer open techniek met vloeiende, grafisch omlijnde eenvormige kleurvlakken. Toulouse-Lautrec wijzigde veelvuldig zijn penseelstreek: stippen, korte lijnen en zigzagstrepen, dit om een decoratief equivalent te cre\u00ebren voor diverse oppervlaktestructuren, zoals Van Gogh deed in zijn pentekeningen, maar minder naturalistisch.\nToulouse-Lautrec is eveneens be\u00efnvloed door de technieken, stijlen en onderwerpen van Degas, een nabije buur van 1887 tot 1891. De schilder Degas, die Toulouse-Lautrec eerst aanmoedigde maar hem later verguisde, schilderde zijn danseresjes om de vorm. Toulouse-Lautrec daarentegen voegde het eigene van zo'n danseresje aan de vorm toe en legde er mensenkennis in. Als hij het danseresje neerzette, zag hij ook haar kleine vreugden, haar vermoeidheid en het karige loon. Aldus is de kunst van Toulouse-Lautrec meer onmiddellijk toegankelijk dan de intellectuele stijl van Degas. Net zoals Degas experimenteerde Toulouse-Lautrec met terpentijnschilderen, ook 'peinture \u00e0 l'essence' geheten. De methode van Degas bestaat erin dat op vloeipapier de olie uit de verf gezogen wordt. Vervolgens wordt de kalkachtige verf verdund met terpentijn en op de ondergrond van de schilderijen aangebracht zoals een waterverf. Omdat de terpentijn vlug verdampt, droogt de verf vlug, zodat het geschilderde oppervlak snel opnieuw bewerkt en zonder veel oponthoud opgebouwd kan worden. In tegenstelling tot de verf die in dunne lagen en glazig wordt aangebracht leidt deze techniek tot matte kleuren met een kalkachtig oppervlak dat slechts dun en weinig gekleurd is. Zoals Degas verkoos Toulouse-Lautrec sombere, doffe grondkleuren in plaats van zuivere heldere tinten. Deze kleuren zijn geschikt voor de nachtelijke binnenverlichting die hij, net zoals Degas, zo vaak uitbeeldde. Toulouse-Lautrec experimenteerde ook met het dofmakend effect van niet geprimeerd doek en met het gebruik van ongewone ondergronden zoals bruin karton.\nMeer nog dan een neo-impressionist was Toulouse-Lautrec een voorafspiegeling van het expressionisme en de art nouveau, jugendstil van de 20e eeuw. De veelal verticale, dunne verfstrookjes tekenen dramatische figuren - tragische of tragikomische \u2013 af tegen de drager. Toulouse-Lautrec tekent meer dan hij veegt met zijn penseel, veeleer dan de toets brengt de lijn vibratie en leven in zijn schilderijen. Naarmate hij heviger ging leven, onder andere in Montmartre, nam het belang van de expressie toe en werd de impressie daaraan ondergeschikt gemaakt. Het bruine, ruwe en gespikkelde van een drager als karton betrok hij effici\u00ebnt bij zijn compositie.\nMet een minimum aan strepen bereikte hij een maximaal dramatisch effect, zoals in 'Seule', een vrouw die gekleed neergevallen is op een bed. De moderniteit van dit werk en de techniek behoren nog nauwelijks bij de 19e eeuw.\nIn 'La femme au boa noir' zit de voorafschaduwing van Egon Schiele die decennia later actief werd. Mede door zijn gestalte keek Toulouse-Lautrec veelal van beneden naar zijn onderwerpen op, waardoor de lichtinval en de focus heel persoonlijk zijn, zoals kan bemerkt worden bij de geaccentueerde neusgaten en de invalshoek op het gelaat van de vrouw. Kleur- en lichtgebruik en compositie vertonen een trefzekerheid die men pas veel later bij onder meer Ernst Ludwig Kirchner, Edvard Munch en L\u00e9on Spilliaert terugvindt. Dit \u0153uvre beweegt zich voort tussen Manet en het toekomstige expressionisme.\nDe tekeningen van Toulouse-Lautrec vatten de essenti\u00eble kenmerken van zijn onderwerpen samen en voegen er zoveel details bij als nodig zijn om de belangrijke elementen van de persoonlijkheid of de omgeving te vatten. Kleding en fysionomie worden louter met specifieke trekjes en haaltjes aangeduid. Dit vermogen tot karikatuur is een belangrijk element van zijn stijl en was ook nodig voor zijn lithografisch werk.\nDe Parijse burgerij was al meedogenloos neergezet door de spotter Honor\u00e9 Daumier (1808-1879). Toulouse-Lautrec schilderde en lithografeerde dezelfde burgerij, maar zonder Daumiers bittere hoon. Zijn grepen uit het dagelijks leven van de Parijzenaars waren journalistiek-objectief. Toulouse-Lautrec, edelman van den bloede, verachtte de voordelen van de aristocratische kaste. Voor hem was aristocratie geen zaak van geboorte of geld maar kwestie van persoonlijkheid. De karikaturist in hem sliep nooit. Hij stortte zichzelf op het monsterachtige, het belachelijke.\nIn de affiches die hij in 1890 begon te maken, waren visuele eenvoud en directe impact noodzakelijk, zowel voor de techniek als voor de commerci\u00eble functie van de afbeelding. Zijn experimenten met kleurenlithografie maakten dit een van de belangrijkste kunstvormen van de 19e eeuw. Toulouse-Lautrec heeft de lithografie veredeld als kunstvorm en technisch verbeterd. Tot vijf stenen waren er nodig om zijn kleurenlitho's te drukken. Dit waren niet louter affiches, maar eerder zelfstandige kunstwerken, waarin niet alleen de rosse buurt maar ook andere onderwerpen aan bod kwamen zoals de wielrennerij, de automobielsport, het theater, boeken en tijdschriften.\nMet zijn affiche 'La Goulue' voor de 'Moulin-Rouge' in 1891 oogstte hij een zodanig groot succes dat zijn naam als afficheontwerper gemaakt was. Toulouse-Lautrec had zowel technisch, intellectueel als emotioneel een andere aanpak dan andere kunstenaars uit zijn tijd. De gevoeligheid, verkregen door precisie in kleurgebruik en lijnvorming, behoudt de capaciteit om esthetisch te ontroeren en sociale bewogenheid op te wekken.\nDe schilder en de liefde.\nToulouse-Lautrec kon zijn ware gevoelens voor een vrouw verbergen. Wat hij voor zijn vriendinnen voelde, was een mengsel van joviale kameraadschap en ingehouden begeerte. Hij trouwde nooit, scheidde liefde en seks en had ontelbare verhoudingen, maar meestal van korte duur. In 1883 werd Marie Charlet zijn eerste ma\u00eetresse. In 1889 verliet hij het model Suzanne Valadon, nadat ze een zelfmoordpoging deed. Hij had affaires met prostituees, met Jane Avril en met de achttienjarige Schotse zangeres Cissy Loftus. Zoals vele schrijvers voelde Toulouse-Lautrec zich aangetrokken tot de wereld van de prostitutie. Regelmatig nam hij voor enige tijd zijn intrek in een bordeel. De meisjes van plezier aanvaardden de schilder en duldden hem als \u00e9\u00e9n hunner. Ze noemden hem Mijnheer Henri de schilder. Hij, van zijn kant, waardeerde hun kinderlijkheid, de spontaniteit en de vrijmoedigheid. In zijn schilderijen tastte hij verder dan het schilderachtige van het bordeelsalon. Hij gaf een waarheidsgetrouw beeld van deze dochters van de armen, die zich aanboden aan de zonen van de welgestelden. Hij schilderde de meisjes, terwijl ze zich wasten, kleedden, ontbeten, in het salon op klanten wachtten, zich in de spiegel bekeken en elkaar liefkoosden, in hun armzalige jacht op een beetje tederheid te midden van de betaalde liefde.\nFysieke aftakeling.\nToulouse-Lautrec werkte dikwijls 's nachts tot in de vroege ochtenduren, waarna hij rustig een drukkerij binnenstapte en aan een litho begon. Zijn chronisch gebrek aan nachtrust ging gepaard met alcoholmisbruik. Bovendien leed hij aan syfilis. Eind 1898 was hij er lichamelijk slecht aan toe. Hij was opgewonden en prikkelbaar. Zijn gezicht was bleek en pafferig. Zijn handen beefden onophoudelijk. Zijn zinnen leken zo verward dat men vreesde dat hij krankzinnig werd. Zijn verpleger, Floury, die ervoor moest zorgen dat hij nuchter bleef, dronk tegen hem op. In maart 1899 kreeg hij een aanval van delirium tremens. Op medisch advies gaf zijn moeder toestemming om hem te laten opnemen in de inrichting van dr. Semelaigne bij Neuilly. Na een mislukte poging om hem krankzinnig te laten verklaren schreven de artsen hem een ontwenningskuur voor. Op 20 mei mocht hij de kliniek verlaten. Na twee maanden dronk hij opnieuw. Steeds verschalkte hij de bewaker, die door zijn moeder was aangesteld om hem dag en nacht in de gaten te houden. Wat later verliet hij Parijs en vestigde zich te Le Havre, waar een Engels barmeisje Dolly hem inspireerde en opnieuw een werkwoede in hem aanwakkerde. In 1900 vertoonde Toulouse-Lautrec opnieuw tekenen van een dreigende instorting. In 1901 keerde hij naar Parijs terug, stelde orde op zaken, rangschikte zijn doeken en schetsen in zijn atelier en zette signaturen en monogrammen.\nIn augustus van hetzelfde jaar kreeg hij een beroerte. Zijn moeder nam hem in halfverlamde toestand mee naar het familieslot Malrom\u00e9, waar hij een maand later stierf. Volgens sommige bronnen was zijn vader afwezig op de begrafenis, volgens andere dan weer veroorzaakte hij er opschudding door de lijkwagen zodanig snel te laten rijden dat de rouwstoet niet kon volgen.\nSchilderstijl.\nDe werken van Toulouse-Lautrec worden gerekend tot het impressionisme, vanaf begin jaren 1890 meer in het bijzonder door het postimpressionisme, gekenmerkt door zorgvuldige vlakverdelingen met duidelijke omlijningen en felle kleuren.\nMusea.\nDe schilderijen van Henri de Toulouse-Lautrec hangen in diverse musea, onder andere:"}
{"id": "7384", "revid": "1057145", "url": "https://nl.wikipedia.org/wiki?curid=7384", "title": "Louis Willems", "text": "Louis Willems (Hasselt, 25 april 1822 - Hasselt, 21 januari 1907) was een Belgische arts, en een van de pioniers van de bacteriologie en immunologie.\nBiografie.\nHij studeerde geneeskunde te Leuven en doctoreerde in 1849. Hij was de zoon van Pieter Jan Willems, een jeneverstoker die van 1836 tot 1842 burgemeester was van Hasselt. Zijn standbeeld staat naast het Hasseltse Jenevermuseum.\nDe streek rond Hasselt kende vanwege van de jeneverindustrie veel veeteelt, omdat de afvalproducten, vergiste granen, gebruikt werden om runderen vet te mesten. Rond 1828 brak in Belgi\u00eb een epidemie van longpest uit, zoals de eenvoudige landman de ziekte omschreef. In 1833 bereikte de ziekte Nederland, meer bepaald in het zogenoemde \"spoelingsdistrict\" in en rond Schiedam. Ze bereikte in 1838 Hasselt. Het betrof \"besmettelijke runderpleuropneumonia\", een ziekte die op het einde van de twintigste eeuw nog uitbraken gedaan heeft in Australi\u00eb in 1973, en in Frankrijk in 1980. In Azi\u00eb, Afrika, het Iberisch Schiereiland en Oost-Europa is eind twintigste eeuw de ziekte nog steeds aanwezig. Slechts in 1898 werd met zekerheid het voor de ziekte verantwoordelijke organisme beschreven.\nDeze ziekte, die een ravage aanrichtte onder het veebestand, raakte de inkomstenbron zelf van het gezin Willems. Onder impuls van een prijsvraag van de \"Acad\u00e9mie Royale de M\u00e9decine de Belgique\" legde de pas afgestudeerde geneesheer zich toe op deze problematiek, en ging hij zich bijscholen aan de \"\u00c9cole V\u00e9t\u00e9rinaire\" van Altfort nabij Parijs, en deed hij verdere kennis op in Nederland en in Duitsland. Weldra ontdekte hij in de longen van zieke dieren microscopische organismen (mycoplasma's), die hij als verwekkers van de ziekte bestempelde (nu gekend als Mycoplasma mycoides subspecies mycoides CS).\nIn analogie met de behandeling van de pokken, spoot hij in het staarteinde van proefdieren een extract van (etter uit) de zieke runderlongen in, en stelde daardoor een lokale infectie vast, die niet meer leidde tot de longziekte. De aanvankelijk toegepaste methode, namelijk inspuitingen in het achterlijf van de runderen, leidde nog al te vaak tot besmetting en dood van de \"behandelde\" proefdieren. Hij stelde door de verplaatsing van de inentingsplaats bovendien systematisch vast dat nieuwe inspuitingen nog slechts weinig bijkomend negatief effect hadden. En door inentingen bij honden, schapen, kippen, konijnen en kalkoenen, die daarna geen van allen een ziektebeeld vertoonden, kwam hij tot het besluit dat niet hygi\u00ebnische omstandigheden, maar een inwendige agent, eigen aan runderen, oorzaak was van de epidemie.\nToen hij vaststelde dat de organismen uit de longen van de zieke dieren zich niet ontwikkelden in de proefdieren, besloot hij dat \"een niet nader bepaalde stof uit het longextract zorgde voor immuniteit\". Alzo beschreef hij voor het eerst het immuniteitsprincipe.\nIn 1852 schreef hij zijn ervaringen en vaststellingen neer in een met potlood geschreven brief aan de toenmalige minister van Binnenlandse Zaken, Rogier. Naar aanleiding van deze brief werd een commissie opgericht, die zijn bevindingen moest onderzoeken. Er ontstond wereldwijd een controverse, met voor- en tegenstanders in Frankrijk, Duitsland, Zuid-Afrika, Australi\u00eb, de Verenigde Staten en Rusland, omdat destijds in medische kringen nog geen eensgezindheid bestond over de oorzaken van wat na het werk van Coch en Louis Pasteur algemeen omschreven werd als besmettelijke ziekten: pest, tuberculose enz. Pas in 1864 erkende men de verdienste van zijn werk, en werd het over geheel Europa, Zuidelijk Afrika en Australi\u00eb verspreid, hoewel het nog lang zou duren vooraleer het ziektemechanisme duidelijk omschreven werd.\nIn een brief van 29 juni 1880 aan Willems (Rijksarchief Beveren-Waas) stelde Pasteur:\n\"Ik zag de zeer interessante corpuscula die u vroeger reeds gerapporteerd had, en heb enige proeven gedaan om ze te cultiveren, tot nog toe zonder resultaat. Naar verluidt bent u daar wel in geslaagd. Ik zie uit naar uw publicaties dienaangaande. Ik dank de heer Bouley die me met u in contact bracht, en door wie ik zeer grote waardering heb opgebracht voor uw prachtige ontdekking van preventieve inenting tegen besmettelijke pleuropneumonia.\"\nHet duurde nog tot omstreeks 1900 voordat de inentingen in wetenschappelijke kringen algemeen aanvaard werden. Ondertussen werden de inentingsmethoden verfijnd, en in plaats van nog extracten van zieke longen te moeten gebruiken, werden weldra echte vaccins ontwikkeld.\nStatus.\nDokter Willems wordt beschouwd als een van de grondleggers van de bacteriologie en van de immunologie. In Diepenbeek werd het Dokter Willemsinstituut opgericht, dat zowel dier- als menskundig onderzoek verricht. Een van de vele verdiensten van dit instituut is zijn baanbrekend werk dat het verricht heeft op het vlak van onderzoek naar MS (Multiple Sclerose).\nIn het museum Het Stadsmus bevindt zich de brief van Willems aan de minister, maar ook de kroon van de Virga Jesse die de Hasseltse bevolking aan de maagd schonk als dank voor het bevrijden van de stad van de runderziekte. In september 2002 werd een beeld van Louis Willems van de hand van de Hasseltse kunstenaar Luc Steegen heel toepasselijk achter de Provinciale Bibliotheek geplaatst. Dit zou in de weide voor het ouderlijke huis van Dokter Willems geweest zijn, waar zijn eerste proefdieren gegraasd hebben.\nIn 2005 was hij ook een van de kansmakers op de titel De Grootste Belg, maar haalde de uiteindelijke nominatielijst niet en strandde op nr. 224 van diegenen die net buiten de nominatielijst vielen."}
{"id": "7386", "revid": "67143437", "url": "https://nl.wikipedia.org/wiki?curid=7386", "title": "John Thaw", "text": "John Edward Thaw (West Gorton, Manchester, 3 januari 1942 \u2013 Luckington, Wiltshire, 21 februari 2002) was een Engels acteur die vooral bekend werd door de detectiveserie \"Inspector Morse\" waarin hij 33 maal de titelrol vertolkte. De serie liep van 1987 tot 2000. Zijn assistent in de serie Robbie Lewis (gespeeld door Kevin Whately) kreeg een vervolg op de oorspronkelijke serie onder de naam \"Lewis\".\nThaw speelde in zijn carri\u00e8re nog veel andere rollen op televisie, in het theater en in de film. De harde detective Jack Regan in de televisieserie (en twee films) van \"The Sweeney\" bracht hem faam in Groot-Brittanni\u00eb en was later ook op de Nederlandse televisie te zien. Hij speelde detective inspector Jack Regan in 53 afleveringen tussen 1975 en 1978.\nEen van de laatste rollen was die van de liberale advocaat James Kavanagh in \"Kavanagh QC\" (1995\u20131999). \nThaw leidde een teruggetrokken bestaan in een landhuis uit de 18de eeuw. Net als inspecteur Morse kende ook Thaw de nodige alcoholproblemen. Sinds juni 2001 werd Thaw behandeld voor slokdarmkanker. De chemotherapie leek aan te slaan, maar hij kreeg al snel een terugval. Hij overleed op 60-jarige leeftijd, omringd door zijn familie.\nKevin Whately noemde Thaw volgend op diens overlijden \" 's lands beste filmacteur\".\nVan 24 december 1973 tot aan zijn dood was John Thaw getrouwd met de negen jaar oudere actrice Sheila Hancock. Uit dit huwelijk werd in 1974 dochter Joanna geboren. Tussen juni 1964 en 1968 was hij al getrouwd met Sally Alexander. In oktober 1965 werd uit dit huwelijk dochter Abigail geboren. De beide dochters van Thaw zijn ook actrices."}
{"id": "7387", "revid": "36861", "url": "https://nl.wikipedia.org/wiki?curid=7387", "title": "Virga Jesseommegang", "text": "De Virga Jesseommegang is een Maria-processie, ter ere van de \"Virga Jesse\", die sinds 1682 om de zeven jaar tijdens de maand augustus te Hasselt wordt gehouden. De ommegangen die georganiseerd worden door het Comit\u00e9 Zevenjaarlijkse Virga Jessefeesten zijn een belangrijk onderdeel van de Zevenjaarlijkse Virga Jessefeesten, door Hasselaren gemeenlijk genoemd \" 't zeveste joar\". Tegelijkertijd gaan er in de augustusmaand in de binnenstad verschillende randevenementen door zoals diverse toneel- en muziekuitvoeringen.\nToelichting.\nDe zevenjaarlijkse traditie gaat terug op de bezetting van de stad door Hollandse troepen in 1675, zodat gedurende zes jaar de processie niet kon doorgaan. Na de aftocht van de troepen werd de processie terug gehouden. Men besloot er een zevenjaarlijkse traditie van te maken. Slechts ter gelegenheid van de Franse bezetting op het einde van de 18e eeuw en in 1940 bij de Duitse inval werd deze turnus onderbroken. Vanaf 1947 werd de traditie ononderbroken om de zeven jaar verdergezet. In 1867 werd het Mariabeeld gekroond naar aanleiding van de miraculeuze be\u00ebindiging van de veepest. De Hasseltse jeneverstokers financierden uit dankbaarheid de gouden kronen voor het beeld.\n\"Virga Jesse\" is Latijn voor loot (aan de stam of boom) van Jesse, een uitdrukking die stamt uit de profetie\u00ebn van Jesaja. In het christendom wordt de profetie gelezen als een aankondiging van Jezus van Nazareth, omdat hij afstamde van Jesse, de Latijnse naam voor Isa\u00ef. De genealogie van Jezus werd afgebeeld in de Boom van Jesse. Tijdens de ommegangen wordt er een 14e-eeuws gepolychromeerd gotisch mariabeeld, dat bewaard wordt in de Hasseltse Virga Jessebasiliek, doorheen de mooi versierde stad gevoerd.\nDeze ommegang werd in 2009 door de Vlaamse overheid opgenomen in de Inventaris Vlaanderen voor Immaterieel Cultureel Erfgoed.\nVerschillende edities sinds 2003.\nEditie 2003.\nEen van de opvallende elementen in de opbouw van de ommegangen in 2003 is de kleding van de uitgebeelde personages. Zij dragen in tegenstelling tot zoveel historische optochten niet de vermoede kleding uit de tijd waarin de te herdenken gebeurtenis plaats had, doch verrassend moderne kledij. De uitleg van sommige minder verfijnde Hasselaars: \"aan baardheiligen hebben we geen boodschap...\" Het is een oude maar moderne processie in een moderne stad.&lt;br&gt;\nIn augustus 2003 heeft de eindverantwoordelijke, de heer Paul Judo, heel wat zorgen gehad, ondanks of precies omwille van de warme zomer, om de processie een normaal verloop te geven. De hittegolf heeft ervoor gezorgd dat de eerste van de drie optochten ingekort moest worden, en een stortbui belette de tweede zondag een normaal verloop, zodat de daaropvolgende woensdagavond een verkort traject afgelegd werd. Alleen de derde zondag heeft een normaal verloop gekend.\nEditie 2010.\nOok de ommegang van 2010 dreigt er een met hindernissen te worden. De eerste ommegang op 15 augustus 2010 werd afgelast omwille van het regenweer. Eerst werd de start van de stoet uitgesteld met een half uur. Toen alle deelnemers moesten schuilen voor de regen beslisten de organisatoren om de eerste ommegang af te breken. De organisatoren onder het voorzitterschap van Guido Breban, beraadden zich over het verdere verloop van de evenementen. De volgende drie ommegangen (op 18, 22 en 29 augustus) gingen gewoon door, ondanks een paar regendruppels.\nEditie 2017.\nDe eerste ommegang van 2017 ging door op zondag 6 augustus onder een stralende hemel. Ongeveer 2000 deelnemers trokken voorbij 25 000 toeschouwers. De dag erop was er erwtensoepbedeling aan de Virga Jessebasiliek en bonensoep aan de Minderbroederskerk. &lt;br&gt;De tweede ommegang ging op zondag 13 augustus door in aanwezigheid van kardinaal Jozef De Kesel en de pauselijke nuntius. &lt;br&gt;\nDe volgende ommegang was een avondommegang en vond plaats op de dag van Onze Lieve Vrouw Tenhemelopneming. Omwille van het te verwachten slechte weer vertrok de ommegang \u00e9\u00e9n uur later dan afgesproken en wijzigde men het parcours. &lt;br&gt;\nDe feesten sloten onder veel belangstelling op zondag 20 augustus af met een laatste ommegang.\nEditie 2024.\nDe Virga Jessefeesten 2024 met het thema \"(h)echt zijn\" vonden plaats van 11 tot en met 24 augustus. De ommegang trok driemaal door de straten van Hasselt: op donderdag 15 augustus en op zondag 18 augustus, telkens in de namiddag, en op zaterdag 24 augustus in de avond. Omwille van de regen werd deze laatste ommegang verlaat met meer dan 2 uur.\nVoor het eerst in de geschiedenis van de Virga Jessefeesten werd de inhoud en de vorm samen met de deelnemers vormgegeven rond het centrale thema \"Gesterkt door Maria Virga Jesse\". De regie was in handen van danspedagoog Luc Morren (Musart Hasselt, Imago Tijl, Kunstacademie Noord-Limburg). Beeldend kunstenaar Koen Lemmens ontwierp voor iedere ommeganggroep een kunstwerk. "}
{"id": "7389", "revid": "749757", "url": "https://nl.wikipedia.org/wiki?curid=7389", "title": "Dudley Moore", "text": "Dudley Stuart John Moore (Dagenham (Groot-Londen), 19 april 1935 \u2013 Plainfield, 27 maart 2002) was een Engels (jazz)pianist en acteur.\nCarri\u00e8re.\nIn 1954 kreeg Moore een beurs om orgel te studeren aan het Magdalen College (Oxford). Hij schreef muziek voor toneel en televisie en trad op als cabaretier. Eind jaren 50 vroeg Peter Cook hem mee te doen met de komedie \"Beyond The Fringe\" tijdens het \"Edinburgh Festival\", het jaarlijkse cabaret en toneelfestival in Schotland. Wegens succes draaide de show na het festival nog vier jaar door.\nMoore werkte met Peter Cook als het duo \"Dud and Pete\" en allerlei andere typetjes. Hij speelde in diverse Hollywoodfilms, zoals \"10\" (1979) met Bo Derek en \"Arthur\" (1981) met John Gielgud, waarvoor hij genomineerd werd voor een Oscar. Moore kreeg in 2001 een koninklijke onderscheiding op Buckingham Palace.\nHalverwege jaren 90 was Moore op de Nederlandse televisie te zien in de commercial 'Ouwe Zak' voor het zoutje Bugles van Smiths.\nPriv\u00e9leven.\nMoore scheidde in 1998 van zijn vierde en laatste echtgenote Nicole Rothschild, met wie hij in 1994 trouwde. Hij was eerder getrouwd met actrices Suzy Kendall (1968-1972), Tuesday Weld (1975-1980) en met grimeuse Brogan Lane (1988-1991). Met Weld kreeg hij in 1976 zoon Patrick H. Moore en met Rothschild in 1995 zoon Nicholas Anthony.\nMoore overleed op 66-jarige leeftijd aan een longontsteking als complicatie van de zeldzame neurologische aandoening progressieve supranucleaire verlamming. Die aandoening belette hem al eerder om nog piano te kunnen spelen en te acteren."}
{"id": "7390", "revid": "873027", "url": "https://nl.wikipedia.org/wiki?curid=7390", "title": "Carmen Silvera", "text": "Carmen Blanche Silvera (Toronto, 2 juni 1922 \u2013 Londen, 3 augustus 2002) was een Engels actrice, geboren in Canada. Ze verhuisde al op jonge leeftijd naar het Engelse Coventry.\nSilvera zal door het merendeel van haar publiek herinnerd worden als Edith Artois, de vrouw van caf\u00e9baas Ren\u00e9 Artois (gespeeld door Gorden Kaye) in de televisieserie \"'Allo 'Allo!\". Ze speelde diverse rollen in haar carri\u00e8re en een gastrol in de serie \"Dad's Army\" leverde haar een rol op in de radioversie ervan. In 2001 toerde ze door Engeland met de komedie \"You only live twice\".\nToen ze te horen kreeg dat ze longkanker had, zei ze dat ze tegen de ziekte ging vechten zonder chemo- of radiotherapie. Ze is uiteindelijk aan de ziekte bezweken. Silvera is 80 jaar geworden."}
{"id": "7391", "revid": "1020976", "url": "https://nl.wikipedia.org/wiki?curid=7391", "title": "Psychoakoestiek", "text": "Psychoakoestiek is de wetenschap die zich bezighoudt met hoe mens en dier geluid waarnemen. Het gaat hier vooral om de relatie tussen het subjectieve waarnemingsvermogen (psychologie) en de objectieve natuurkundige aspecten (akoestiek) van drukverschillen in lucht of water.\nIn veel toepassingen van akoestiek en audio-signaalbewerking is het van belang om te weten wat mensen eigenlijk horen. Geluid, dat bestaat uit drukgolven in de lucht, kan exact gemeten worden met geavanceerde meettechnieken. Het begrijpen van de manier waarop deze geluidsgolven worden opgevangen in het oor, en hoe ze worden omgezet in gedachten en waarnemingen in de hersenen, is echter niet makkelijk. Geluid is een continu analoog signaal dat in theorie een oneindige hoeveelheid informatie kan bevatten. Hoe kan een mens uit al deze informatie de wenselijke informatie filteren?\nGrenzen aan de geluidsperceptie.\nHet menselijk gehoor is over het algemeen in staat geluiden waar te nemen in het frequentiegebied tussen 20 Hz to 20 kHz. In muzikale termen uitgedrukt zijn dat ongeveer tien octaven, waarbij de bovenste twee en het onderste octaaf muzikaal niet zo interessant zijn. Bij het ouder worden vermindert dit hoorbare gebied. Dit process luistert naar de naam presbyacusis. Vooral het waarnemen van de hoogste frequenties wordt dan noemenswaardig slechter. \nDe frequentieresolutie van het oor bedraagt in het middengebied ongeveer 2 Hz. Dat wil zeggen dat verschillen in toonhoogte van meer dan 2 Hz kunnen worden waargenomen. Echter, op andere manieren kunnen kleinere frequentieverschillen worden waargenomen. Bijvoorbeeld kan de interferentie tussen twee vrijwel gelijke tonen worden gehoord als een zweving ofwel dissonantie. Door deze zweving wordt de sterkte van de toon die wordt gehoord hoger en lager. Een pianostemmer bijvoorbeeld gebruikt deze zweving om twee snaren van een piano die dezelfde stemming moeten hebben, precies gelijk te krijgen. Met behulp van die zweving kan een frequentieverschil van bijvoorbeeld 0,5 Hz (overeenkomend met een zweving van 2 seconden) makkelijk worden waargenomen. Worden echter twee tonen met een verschil van 0,5 Hz achter elkaar gehoord, dan hoort men geen verschil.\nHet bereik in geluidssterkte uitgedrukt in decibel van hoorbaar geluid is enorm. De ondergrens van de hoorbaarheid van geluid is gedefinieerd als 0 dB, maar de bovengrens is niet zo eenvoudig te defini\u00ebren. De bovengrens hangt meer samen met het punt waar het oor echt wordt beschadigd. Deze limiet hangt ook af van de tijdsduur waarmee iemand aan het geluid wordt blootgesteld. Gedurende heel korte tijd kan het oor aan geluiden van 120 dB worden blootgesteld zonder dat schade optreedt. Langdurige blootstelling aan geluidsniveaus van 80 dB(A) levert echter op termijn gehoorschade op.\nWat horen we?\nHet menselijk gehoor is in feite een spectrumanalysator. Dat betekent dat het oor de spectrale componenten van het geluid splitst, zonder dat daarbij aandacht wordt besteed aan de fase of de golfvorm van het geluid. In sommige gevallen echter blijkt fase-informatie toch van belang te zijn, met name bij het richtinghoren.\nMaskering.\nIn sommige situaties wordt een geluid dat op zichzelf goed hoorbaar is gemaskeerd door ander geluid. Bijvoorbeeld als mensen staan te praten bij een bushalte, wordt het gesprek onverstaanbaar op het moment dat er een bus voorbijrijdt. Dit verschijnsel heet \"geluidsmaskering\". Een luid geluid kan een zwakker geluid dusdanig maskeren dat het zwakkere geluid niet meer waargenomen wordt.\nEr zijn nog twee andere verschijnselen die maskering veroorzaken, namelijk verschillen in frequentie en verschillen in tijd. Als twee tonen dicht bij elkaar zitten in frequentie, wordt de zwakkere toon niet goed waargenomen. Als het frequentieverschil groter wordt, dan wordt de zwakkere toon echter wel waargenomen.\nOp soortgelijke manier treedt maskering op als twee tonen kort na elkaar worden uitgezonden. Als er voldoende tijd tussen de twee pulsen zit, worden ze beide waargenomen. Als de tijd erg kort wordt, wordt alleen het luidste geluid waargenomen. Dit geldt zelfs als het zwakkere geluid v\u00f3\u00f3r het luidere geluid wordt uitgezonden.\nDit maskeringseffect is de grondslag voor de diverse technieken die zijn ontwikkeld om geluidsopnames te comprimeren (audiocompressie), zoals MP3, ATRAC en AAC.\nOntbrekende grondtoon.\nWanneer een harmonische boventoonreeks wordt gepresenteerd met frequenties in de verhouding 2\"f\", 3\"f\", 4\"f\", 5\"f\", enz. (waarbij \"f\" een specifieke frequentie is), hebben mensen de neiging om waar te nemen dat de toonhoogte \"f\" is.\nToegepaste psychoakoestiek.\nPsychoakoestiek wordt op veel gebieden van softwareontwikkeling toegepast, waarbij ontwikkelaars bewezen en experimentele wiskundige patronen in digitale signaalverwerking in kaart brengen. Veel audiocompressiecodecs zoals MP3 en Opus gebruiken een psychoakoestisch model om compressieratio's te verhogen."}
{"id": "7394", "revid": "1312480", "url": "https://nl.wikipedia.org/wiki?curid=7394", "title": "Afrikaanse grijskopspecht", "text": ""}
{"id": "7395", "revid": "1164422", "url": "https://nl.wikipedia.org/wiki?curid=7395", "title": "Witrugspecht", "text": "De witrugspecht \"(Dendrocopos leucotos)\" is een vogel uit de familie Picidae.\nKenmerken.\nHij heeft een geheel zwarte bovenrug en schouders, maar de onderrug en stuit zijn zuiver wit. De onderstaartdekveren zijn vuurrood. Hij is 25,5 cm lang.\nLeefwijze.\nHet voedsel bestaat uit grote insecten en larven, die het dier met grote behendigheid onder boomschors en uit rottend hout vandaan haalt.\nVoortplanting.\nHet legsel bestaat meestal uit drie tot vijf witte eieren, die worden gelegd in een boomholte van een rottende loofboom.\nVerspreiding en leefgebied.\nDeze soort komt in gebieden voor in vochtige bossen met veel rottend hout in het zuiden van Scandinavi\u00eb en Oost-Europa tot aan het Russische Verre Oosten, Japan en Taiwan en telt twaalf ondersoorten:"}
{"id": "7396", "revid": "212064", "url": "https://nl.wikipedia.org/wiki?curid=7396", "title": "Syrische bonte specht", "text": "De Syrische bonte specht (\"Dendrocopos syriacus\") komt voor op de Balkan, Turkije en Iran.\nKenmerken.\nDe vogel is 23 tot 25 cm lang, zo groot als de grote bonte specht. Hij lijkt ook sterk op de grote bonte, hij heeft echter geen zwarte wangstreep, waardoor er veel meer wit aan de zijde van zijn kop te zien is. Daarnaast zijn er nog een paar kleine verschillen zoals wat streepjes op de borst en buik en een iets langere snavel.\nVerspreiding en leefgebied.\nEr zijn drie ondersoorten:\nDe nominaat heeft zich gedurende de 20e eeuw uitgebreid in de richting van West-Europa. In 1982 is een broedpoging in Duitsland waargenomen.\nHet leefgebied bestaat uit bomenrijk cultuurland zoals parken, tuinen, boomgaarden, wijngaarden en bomenlanen.\nStatus.\nDe grootte van de populatie wordt geschat op 0,6-1,5 miljoen volwassen individuen. De vogel gaat door uitbreiding van het areaal in aantal vooruit. Om deze redenen staat de Syrische bonte specht als niet bedreigd op de Rode Lijst van de IUCN."}
{"id": "7397", "revid": "1164422", "url": "https://nl.wikipedia.org/wiki?curid=7397", "title": "Drieteenspecht", "text": "De drieteenspecht (\"Picoides tridactylus\") is een vogel uit de familie van de spechten (Picidae). De wetenschappelijke naam van de soort werd in 1758 als \"Picus tridactylus\" gepubliceerd door Carl Linnaeus.\nKenmerken.\nDe soort is circa 22 cm groot en heeft poten met slechts drie tenen, in plaats van de gebruikelijke zygodactylische vier. Zijn verenpak is grotendeels zwart en wit. De vleugels zijn vrijwel geheel zwart maar er loopt een brede witte streep over zijn rug naar beneden tot en met zijn stuit. Het mannetje heeft een gele plek aan zijn kruin.\nVerspreiding en leefgebied.\nHij is een vogel van bebost gebergte in Scandinavi\u00eb, de Alpen en delen van de Balkan en verder naar het oosten tot aan Korea.\nEr worden acht ondersoorten onderscheiden:\nDe soort komt niet voor in de Lage Landen.\nStatus.\nDe grootte van de populatie wordt geschat op 6-15 miljoen volwassen vogels. Dat is inclusief de populatie van de Amerikaanse drieteenspecht (\"P. dorsalis\") die door de IUCN als een ondersoort wordt beschouwd. Op de Rode lijst van de IUCN heeft de drieteenspecht de status \"niet bedreigd\". "}
{"id": "7398", "revid": "264532", "url": "https://nl.wikipedia.org/wiki?curid=7398", "title": "Johan Maurits Mohr", "text": "Johan Maurits Mohr (Eppingen, 18 augustus 1716 \u2013 Batavia, 25 oktober 1775) was een Nederlands-Duitse predikant die zich in 1737 in Batavia vestigde. Mohrs grootste liefhebberij was de astronomie maar hij interesseerde zich ook voor de meteorologie en de vulkanologie.\nHij liet een observatorium bouwen voor een grote som geld, afkomstig van zijn tweede vrouw Anna Elisabeth van 't Hoff, dat met de beste sterrenkundige instrumenten van zijn tijd was uitgerust. Het observatorium was al in zijn tijd beroemd en werd bezocht en bewonderd door de ontdekkingsreizigers Louis Antoine de Bougainville en James Cook.\nMohr heeft onder meer de Venusovergangen van 6 juni 1761 en 3 juni 1769 en de Mercuriusovergang van 10 november 1769 waargenomen. Daarnaast verrichtte hij ook meteorologische waarnemingen en metingen van de afwijking van het kompas.\nNa Mohrs overlijden raakte het observatorium vanwege een aardbeving in 1780 in onbruik, en daarna werd het in gebruik genomen door de VOC, eerst voor het onderbrengen van klerken, vervolgens als kazerne. Het gebouw werd in 1812 afgebroken.\nDe planeto\u00efde \"5494 Johanmohr\" is naar hem vernoemd."}
{"id": "7399", "revid": "67479399", "url": "https://nl.wikipedia.org/wiki?curid=7399", "title": "Lijst van vogels in de Benelux", "text": "Dit is een lijst van vogels in de Benelux. De info over Belgi\u00eb moet nog ingevuld worden. De info over Nederland is bijgewerkt tot 01-12-2023"}
{"id": "7400", "revid": "86479", "url": "https://nl.wikipedia.org/wiki?curid=7400", "title": "Venusovergang", "text": "Een Venusovergang (of \"transit\" van Venus) is het verschijnsel dat vanaf de aarde gezien de planeet Venus voor de zon langs schuift. Een overgang valt alleen waar te nemen bij binnenplaneten, dat wil zeggen planeten die hun banen hebben tussen de aarde en de zon; dat zijn Mercurius (zie Mercuriusovergang) en Venus. Ook de maan schuift soms voor de zon, men spreekt in dat geval van een (totale of gedeeltelijke) zonsverduistering.\nUitleg.\nAls de aarde en Venus op dezelfde plek in hun baan om de zon staan (conjunctie), staan ze meestal niet in \u00e9\u00e9n lijn met de positie van de zon. De baan van Venus vertoont namelijk een helling van 3,4\u00b0 met de baan van de aarde, dus passeert Venus boven of onder de zon in de hemel. Een Venusovergang gebeurt als de twee planeten en de zon vrijwel in een lijn staan. Vanaf de zon gezien verduistert Venus tijdens de overgang het naar de zon teruggekaatste licht van de aarde.\nContacten.\nBelangrijke tijdstippen van een overgang zijn:\nLaatste overgangen.\n8 juni 2004.\nOp dinsdag 8 juni 2004 was in Europa, Azi\u00eb en Afrika een Venusovergang zichtbaar. De positie van Venus ten opzichte van de zonneschijf is te zien op de afbeelding. De cijfers verwijzen naar de tijd in UTC.\nOp het kaartje is aangegeven waar op aarde de Venusovergang waar te nemen was. Overigens moet men bij het waarnemen van de zon altijd een donker hulpmiddel zoals een eclipsbril gebruiken. Een zonnebril is onvoldoende.\n6 juni 2012.\nDe laatste Venusovergang vond plaats op 6 juni 2012. Van deze overgang is in Nederland en Belgi\u00eb alleen het einde te zien geweest, tot ongeveer anderhalf uur na zonsopkomst. Vanwege de bewolking waren er vanaf de grond weinig waarnemingen. De overgang begon rond 0:04 uur MET en het einde van de overgang vond plaats om 6:55 uur. De uittrede van Venus duurde bijna 18 minuten.\nPeriodiciteit.\nVenusovergangen zijn periodiek, maar zeer zeldzaam. Een lijst van Venusovergangen staat onder in de tabel van dit artikel. Zoals blijkt, vinden de overgangen steeds plaats in paren, van elkaar gescheiden met een tussenperiode van acht jaar, afwisselend in de maand juni of december. Maar bij de overgangen tweeduizend jaar geleden vond er slechts \u00e9\u00e9n overgang plaats per ca. 110 jaar. Dit komt doordat de koorde die Venus maakt over de zonneschijf steeds iets naar het noorden of het zuiden is verschoven. Als de koorde te ver is verschoven, is de overgang vanaf de aarde niet meer te zien, hoewel Venus en aarde wel in benedenconjuctie staan. Hetzelfde gebeurt ongeveer 2000 jaar in de toekomst. Venusovergangen herhalen zich, met de zojuist genoemde verschuiving, steeds na 243 jaar.\nWetenschappelijk belang.\nAfgezien van de zeldzaamheid was de oorspronkelijke waarneming van een Venusovergang van belang omdat daarmee de omvang van het zonnestelsel kon worden bepaald. Dit deed men door nauwkeurige waarnemingen te doen van de kleine tijdsverschillen van de start dan wel het eind van de overgang, vast te stellen vanaf verschillende punten op aarde. De afstanden tussen deze punten werden gebruikt als meetlat om de afstand tussen Venus en de zon vast te stellen (zie parallax).\nIn de 17e eeuw hadden de Europese astronomen redelijk nauwkeurige waarnemingen van de banen van de planeten gemaakt en konden zij de afstand van elke planeet tot de zon bepalen in verhouding tot de afstand tussen de aarde en de zon. De absolute afstand tussen de aarde en de zon, de zogenoemde astronomische eenheid, was echter onbekend.\nHistorische waarnemingen.\nJohannes Kepler was de eerste die een Venusovergang voor 1631 voorspelde, maar niemand heeft die toen waargenomen, misschien doordat zijn voorspellingen niet nauwkeurig genoeg waren. Kepler zelf heeft de aangekondigde overgang niet meer meegemaakt: hij stierf in 1630.\nDe eerste waarneming van een Venusovergang werd gemaakt door Jeremiah Horrocks vanuit zijn huis in Much Hoole in Engeland op 24 november 1639. Horrocks voorspelde de overgang door de berekeningen van Kepler te corrigeren, hoewel hij niet zeker was van de exacte tijd van de gebeurtenis. Hij was echter zo gelukkig om de overgang waar te nemen, omdat wolken juist een half uur voor zonsondergang wegtrokken. De waarnemingen van Horrocks werden echter niet gepubliceerd tot in 1662, een tijd na zijn overlijden. Hij schatte de afmetingen van het zonnestelsel echter op de helft van wat nu bekend is.\nDe astronoom Edmond Halley suggereerde om de Venusovergangen van 1761 en 1769 te gebruiken om de astronomische eenheid te bepalen met behulp van de parallax. Expedities werden uitgezonden naar verschillende plaatsen op aarde om deze overgangen waar te nemen. Dit was in feite de allereerste internationale wetenschappelijke samenwerking. Een van deze expedities werd ondernomen door de ongelukkige Guillaume Le Gentil die beide overgangen miste en het natuurhistorisch materiaal dat hij had verzameld verloor. Een andere was de eerste reis van kapitein Cook, die de overgang van 1769 ging waarnemen vanaf Tahiti, voordat hij verder zou varen naar Nieuw-Zeeland. Ook een Nederlander deed mee aan de waarnemingen, Johan Maurits Mohr, die in 1761 de Venusovergang waarnam vanuit Batavia.\nZwartedruppeleffect.\nHet waarnemen van de exacte tijd van het begin en eind van de overgang bleek echter onmogelijk te zijn vanwege het \"zwartedruppeleffect\", waardoor de schijf van Venus lijkt vast te kleven aan de zonneschijf. Dit effect treedt op bij het \"eerste\" en \"vierde contact\". Eerst werd gedacht dat dit effect werd veroorzaakt door de dikke atmosfeer van Venus, zelfs dacht men er een bewijs in te zien dat Venus een atmosfeer bezat, maar later werd aangetoond dat dit een optisch effect was.\nHuidig nut.\nTegenwoordig is de exacte waarde van de astronomische eenheid bekend uit ruimtewaarnemingen en door radarwaarnemingen van objecten in het zonnestelsel.\nEr bestaat echter nog steeds wetenschappelijke belangstelling voor de overgang, omdat wetenschappers in staat zullen zijn om de lichtafscherming door Venus te meten. Dit kan informatie geven over hoe planeten in het algemeen het licht van een ster afschermen, wat nuttig is voor het zoeken naar planeten rond andere sterren."}
{"id": "7402", "revid": "3", "url": "https://nl.wikipedia.org/wiki?curid=7402", "title": "Dokter Willems", "text": ""}
{"id": "7404", "revid": "142236", "url": "https://nl.wikipedia.org/wiki?curid=7404", "title": "Ray Conniff", "text": "Joseph Raymond (Ray) Conniff (Attleboro (Massachusetts), 6 november 1916 - Escondido (Californi\u00eb), 12 oktober 2002) was een Amerikaanse trombonist, arrangeur, componist en orkestdirigent. Hij leerde trombone spelen van zijn vader en muziek arrangeren met behulp van een cursus in een boek. \nNa zijn legerdienst in de Tweede Wereldoorlog werd hij aangenomen door het platenlabel Columbia als hun huisarrangeur, en hij werkte met diverse artiesten, onder wie Johnnie Ray, Frankie Laine, Rosemary Clooney, Guy Mitchell en Marty Robbins. In 1954 schreef hij een arrangement voor Don Cherry's \"Band of Gold\", waarvan miljoenen exemplaren werden verkocht. Hij kreeg hierdoor de kans om zijn eigen album te maken, en dit werd het succesvolle \"'S Wonderful!\" - een collectie bekende nummers met een orkest en een refrein met slim gemixte stemmen zonder woorden die soms werden gebruikt als extra instrumenten. In dezelfde stijl bracht hij daarna \"'S Marvelous\" en \"'S Awful Nice\" uit.\nTussen 1957 en 1968 had hij 28 albums in de Amerikaanse Top 40, waaronder \"Somewhere My Love\" waarvan miljoenen exemplaren werden verkocht. De titeltrack van het album (ook wel \"Lara's Theme\"), geschreven voor de film Doctor Zhivago (1965), kwam ook in de singles top 10 terecht in de Verenigde Staten. \nIn 1969 stond hij bovenaan de albumhitlijst in het Verenigd Koninkrijk met \"His Orchestra, His Chorus, His Singers, His Sound\", en was in 1974 de eerste Amerikaanse populaire artiest die muziek opnam in Rusland: hij maakte \"Ray Conniff in Moscow\" met medewerking van een lokaal koor.\nZijn latere albums, waaronder \"Exclusivamente Latino\", \"Amor Amor\" en \"Latinisimo\", maakten hem populair onder zijn grote Latijns-Amerikaanse aanhang. Hij verzorgde optredens tot aan zijn dood op 85-jarige leeftijd in oktober 2002, waarna hij werd begraven op de Westwood Village Memorial Park Cemetery in Westwood (Californi\u00eb)..\nIn Nederland had hij onder zijn eigen naam maar \u00e9\u00e9n succesvolle single: Harmony in 1973/1974."}
{"id": "7406", "revid": "1061913", "url": "https://nl.wikipedia.org/wiki?curid=7406", "title": "Georges Braque", "text": "Georges Braque (Argenteuil, 13 mei 1882 - Parijs, 31 augustus 1963) was een Franse kunstschilder, tekenaar, beeldhouwer en maker van collages. Hij was mede toonaangevend voor nieuwe richtingen in de moderne 20ste-eeuwse kunst. Samen met de Spaanse kunstschilder Pablo Picasso was hij de grondlegger van het kubisme. Braque was ook actief als sieraadontwerper.\nBiografie.\nGeorges Braque werd geboren in Argentueil-sur-Seine in Frankrijk. Hij groeide op in Le Havre waar hij een opleiding als interieurdecorator en -schilder volgde. Daarnaast volgde hij ook avondschool kunstschilderen in het \u00c9cole des Beaux-Arts in Le Havre. In 1903 volgde hij zijn ware passie door aan de Parijse Acad\u00e9mie Humbert te studeren. Daar ontmoette hij medekunstenaars Marie Laurencin en Francis Picabia.\nIn de Eerste Wereldoorlog raakte Braque gewond. Omdat zijn vader huisschilder was volgde ook Georges in eerste instantie een opleiding tot huisschilder, maar later ging hij toch naar de Academie voor Schone Kunsten in Parijs. In 1908 vond Braque aansluiting bij de kunstenaarsbeweging Les Fauves. In Antwerpen schilderde Braque sc\u00e8nes van de haven. Vanaf ongeveer 1939 ging Braque ook beeldhouwen. Georges Braque overleed op 31 augustus 1963 te Parijs.\nHij is begraven in Varengeville-sur-Mer.\nWerken.\nBraque schilderde in de jaren vijftig het plafond van de Hendrik II zaal in het Louvre in Parijs en maakte hij gebrandschilderde ramen voor de kerk in Varengeville-sur-Mer.\nBraque was ook behalve kunstenaar ook auteur van maximen en aforismen (\"Le Jour et la Nuit, 1917-1952\").\nSchilderstijl.\nDe schilderkunst van Georges Braque behoort tot het kubisme en het fauvisme.\nHet werk van Braque inspireerde in 1908 de kunstcriticus Louis Vauxcelles tot de term \"bizarrereries cubiques\". De term kubisme werd voor het eerst gebruikt in 1911 tijdens de salon van de Soci\u00e9t\u00e9 des Artistes Ind\u00e9pendants. Er wordt mee bedoeld dat vormen hoekig en rechtlijnig worden weergegeven en dus niet meer een directe afspiegeling zijn van de werkelijkheid. Het kubisme is daarmee een stap in de richting van de abstracte kunst.\nIn het werk van Braque worden tegelijkertijd de kleuren minder sterk; hij gebruikt voornamelijk witte, bruine, en grijze tinten, met hoogstens wat olijfgroen of geel. Vanaf 1912 experimenteerde Braque ook met collage-achtige afbeeldingen, in de zogenaamde \"papier coll\u00e9\"-techniek, net of bijvoorbeeld een stuk krantenpapier op het doek is geplakt, met teksten en al.\nBraque schilderde graag stillevens met vruchten, muziekinstrumenten en flessen, waarbij hij ook letters en cijfers toevoegde.\nNa zijn kubistische tijd ging hij over tot een vereenvoudigd figuratief schilderen waarin hij o.a. reeksen kleine landschappen maakte.\nSchilderijen.\nEnkele schilderijen van Georges Braque zijn:"}
{"id": "7407", "revid": "1191960", "url": "https://nl.wikipedia.org/wiki?curid=7407", "title": "Herb Ritts", "text": "Herb Ritts (Los Angeles, 13 augustus 1952 \u2013 aldaar, 26 december 2002) was een Amerikaanse fotograaf die veel grote sterren heeft gefotografeerd. Er werd over hem gezegd dat hij de mannen en vrouwen die hij fotografeerde 'als goden' maakte.\nHij werd geboren in Californi\u00eb en zijn carri\u00e8re als fotograaf begon in de jaren 70 toen hij foto's maakte van vrienden in de filmwereld. Hij schrijft zijn eigen succes toe aan een serie foto's die hij bij toeval maakte van Richard Gere in 1978. Zij waren vrienden, en stonden tijdens een reis door de woestijn opeens met een lekke band. Bij de garage maakte hij een foto van Gere, bezweet in vale jeans en wit singlet, sigaret in z'n mond, en z'n armen boven zijn hoofd. Dit portret, met echo's van Marlon Brando en James Dean uit vroegere jaren, zorgde voor faam voor zowel Gere als Ritts.\nHij had veel bekende mensen voor zijn lens, zoals Nelson Mandela, de veertiende dalai lama, Stephen Hawking, Christopher Reeve, Jack Nicholson en Madonna. Hij haalde Madonna over om met Minnie Mouse oren te poseren, en hij vereeuwigde acteur Jim Carrey met de staart van een zeemeermin. Ook regisseerde hij Michael Jacksons videoclip In The Closet.\nHij overleed aan de gevolgen van een longontsteking.\nExterne links.\nEen paar voorbeelden van zijn foto's zijn te vinden op"}
{"id": "7408", "revid": "97", "url": "https://nl.wikipedia.org/wiki?curid=7408", "title": "George Braque", "text": ""}
{"id": "7409", "revid": "1061913", "url": "https://nl.wikipedia.org/wiki?curid=7409", "title": "Incontinentia pigmenti", "text": "Incontinentia pigmenti (IP, ook syndroom van Bloch-Sulzberger of syndroom van Bloch-Siemens genaamd) is een erfelijke huidziekte (voorkomen ca. 1 op 40.000) die behoort tot de groep van genodermatosen. De typische huidlaesies, die kenmerkend zijn voor het syndroom, verlopen in 4 stadia.\nAan het derde stadium heeft de ziekte haar naam te danken: incontinent voor pigmenten of het pigment melanine loopt uit de cel. In tijden van koorts kan het kind terugkeren naar het eerste en dan het tweede stadium.\nBijkomende symptomen zijn\nOvererving.\nDe aandoening erft over via het X-chromosoom, dominant met \"male-lethality\". Bijna alle jongetjes met deze aandoening zullen leiden tot een miskraam. Enkel meisjes kunnen dus IP hebben. Soms kan de ziekte lange tijd in de familie zitten zonder dat er een diagnose werd gemaakt.\nAls IP bij meerdere generaties binnen een familie voorkomt (familiale IP), komt het defecte gen van het X-chromosoom van de moeder. Immers jongetjes met IP zullen niet overleven en kunnen de ziekte dus niet doorgeven.\nAls de pati\u00ebnt de eerste is in de familie is het defecte gen vaak van vader afkomstig. De mutatie is dan tijdens de aanmaak van de zaadcellen ontstaan.\nGen.\nDe plaats van de genetische afwijking, een deletie van exon 4-10 is sinds 1999 bekend en ligt op de locatie Xq28 in het zogenaamde NEMO gen. Het NEMO gen is nodig voor de regulatie van de transcriptiefactor NF-kappaB. Deze transcriptiefactor speelt een rol in immuun-, ontstekings- en apoptose pathways. NEMO-defici\u00ebnte cellen gaan in apoptose doordat NF-kappa B niet meer geremd kan worden.\nDiagnostiek is voor dit gen mogelijk, zowel pre-nataal als postnataal."}
{"id": "7410", "revid": "139751", "url": "https://nl.wikipedia.org/wiki?curid=7410", "title": "John Entwistle", "text": "John Alec Entwistle (Londen, 9 oktober 1944 \u2013 Las Vegas, 27 juni 2002) was een Engelse bassist, songwriter, zanger en hoornspeler, die vooral bekend is geworden als bassist van de Britse rockband The Who. Hij wordt beschouwd als een van de grootste, meest gewaardeerde en invloedrijkste rockbassisten aller tijden, vooral omdat hij een agressieve en leidende rol had in de nummers die hij speelde. Hij be\u00efnvloedde zowel generatiegenoten en jongere bassisten onder wie John Deacon (Queen), Les Claypool, Steve Harris, Lemmy Kilmister, Geddy Lee, Phil Lesh, Noel Redding, Billy Sheehan, Chris Squire en Mike Watt.\nEntwistle ontwikkelde met zijn stijl het potentieel van de basgitaar als een leidend muziekinstrument, gebruikmakend van felle pentatonische \"lead lines\" en een 'hoog' geluid dat vrijwel niet eerder te horen was in de vroege sixties. Hij pionierde met het gebruik van rondgewonden stalen bassnaren, die voor hem werden gemaakt door de firma RotoSound. Op zoek naar een geluid dat door de muzikale razernij van The Who moest snijden, experimenteerde Entwistle met talloze basgitaren. Op het moment van zijn overlijden bestond Entwistles collectie uit meer dan 200 exemplaren. De zoektocht had zijn hoogtepunten op het moment dat Entwistle gebruikmaakte van de bassen van Alembic in de jaren zeventig en de Status Graphite-bassen in de jaren negentig en nul. Dit zijn de gitaren die hij in zijn latere carri\u00e8re het meest gebruikt heeft. Hij stond sinds de beginjaren van The Who bekend om zijn typerende geluid en zijn virtuositeit als bassist. \"Entwistle was eigenlijk de eerste bassist die 'loskwam' van het traditionele boem-boem-ritme\", zo zei Pete Townshend (gitarist van The Who) ooit in een interview. Ook Glyn Johns, geluidstechnicus van The Who van onder andere \"Who's Next\" was lovend over Entwistle: \"Hij speelt zuiver met de zang mee.\"\nLevensloop.\nJeugd en vroege muziekcarri\u00e8re.\nEntwistle werd in 1944 geboren in Chiswick (Londen). Zijn ouders, Herbert en Maude Entwistle, waren beiden muzikanten en scheidden vrij snel na zijn geboorte. Hij was in zijn jeugd veel bij zijn oma en genoot onderwijs op de \"Acton County Grammar School\". Op zijn zevende kreeg de jonge Entwistle al les op de piano en op zijn elfde kreeg hij van zijn vader les in het bespelen van de trompet. Hij sloot zich aan bij het Middlesex Youth Orchestra, waar hij onder andere hoorn leerde spelen. In de vroege jaren zestig speelde hij als tiener in verschillende jazz- en dixielandbandjes, samen met Pete Townshend. Ze speelden onder andere in \"The Confederates\", waarin Townshend banjo speelde en Entwistle hoorn, in \"The Aristocrats\" en \"The Scorpions\". Rond 1960 merkte Entwistle op dat de vraag naar bassisten enorm steeg. Hij had nog nooit gitaar gespeeld en maakte zijn eigen basgitaar op zijn grootmoeders eettafel, naar het voorbeeld van de Fender Precision Bass (die hij overigens frette als een H\u00f6fner-vioolbas). In de jaren zestig was Roger Daltrey leadgitarist bij de band The Detours, terwijl Entwistle toen nog werkte bij de belastingdienst. Nadat Daltrey Entwistle door de straten had zien sjouwen met zijn basgitaar en versterker vroeg Daltrey Entwistle om in zijn band te komen spelen. Hij deed dit en tipte Townshend als slaggitarist. Nadat er nog wat verschuivingen plaats hadden gevonden binnen The Detours, vond de band zijn uiteindelijke vorm in 1964 met Keith Moon als drummer. Ze hadden hun naam toen al veranderd in The Who.\n\"Full treble, full volume\": The Who.\nIn het midden van de jaren zestig was Entwistle een van de eersten die gebruikmaakten van de \"Marshall-stacks\". Pete Townshend merkte later op dat Entwistle begon met het gebruiken van de Marshalls om boven Keith Moons gedrum uit te komen. Townshend moest ze later zelf ook gebruiken om over Entwistles basgeluid uit te komen. Beiden bleven doorgaan met het uitbreiden van en het experimenteren met hun uitrusting, totdat beiden gebruik gingen maken van Twin Stacks met experimentele 200W-versterkers, terwijl de meeste bands gebruikmaakten van 50\u2013100W-versterkers met enkele kabinetten. Dit had op zijn beurt weer een sterk invloed op tijdgenoten van de band, zoals Cream en The Jimi Hendrix Experience, die snel volgden. Ironisch was echter - terwijl zij slechts pionierden, maar op directe wijze bijdroegen aan de ontwikkeling van het 'klassieke' Marshall-geluid, dat hierdoor totaal op hen persoonlijk was afgesteld - dat zij deze uitrusting slechts een klein aantal jaren zouden gebruiken. Entwistle switchte uiteindelijk om naar \"Sound City\"/\"HIWATT\" in zijn zoektocht naar een perfect geluid, met Townshend in zijn kielzog volgend.\nJohn Entwistle experimenteerde in zijn carri\u00e8re eveneens met het fenomeen 'bi-amping', waarin de hoge en lage signalen van het basgeluid door gescheiden routes geleid worden, om op deze manier meer controle te krijgen over het werkelijke geluid uit de versterker. Op een gegeven moment was zijn uitrusting zodanig uitgebreid met speakerkabinetten en andere versterkers, dat het liefkozend 'Little Manhattan' genoemd werd.\nHet was de bedoeling om Entwistles \"full treble, full volume\"-benadering van het basgeluid vast te leggen in de bassolo in \" My Generation\". Volgens Entwistle was zijn oorspronkelijke intentie om zijn Danelectro-bas voor de solo te gebruiken vanwege diens karakteristieke geluid. Gedurende de derde opnamesessie (tijdens de eerste twee werd de solo niet gespeeld) had Entwistle alle snaren gebroken. Tot zijn schrik bleek geen van de winkels in de buurt Danelectro-snaren te verkopen, zodat hij een tweede Danelectro-basgitaar kocht. De vierde sessie eindigde exact gelijk aan de derde. Volgens Entwistle: \"Toen besloten werd om door te gaan met het opnemen van \"My Generation\", zat er voor mij niets anders op dan weer naar de winkel te gaan en een derde Danelectrobas te kopen.\" Uiteindelijk nam hij gedurende de vijfde sessie een simpelere solo op met een Fender Jazz Bass en een plectrum. Deze bassolo is een belangrijk moment in de rockgeschiedenis omdat het een van de eerste (zo niet de eerste) bassolo's is op een rockplaat. Er bestaat overigens een liveopname van The Who uit deze periode (ca. 1965), waarop Entwistle een Danelectro bespeelt op \"My Generation\" om een idee te geven hoe deze solo geklonken zou hebben.\nZelden werd zijn talent in de studio duidelijk vastgelegd op platen. Zoals hij zelf in 1999 zei: \"...ik ben een live-performer, ik speel live vijftig keer beter dan in de studio. (...) Als j\u00edj een fout maakt, moeten die vier of vijf anderen in de studio \u00f3\u00f3k opnieuw beginnen.\" Echter tijdens het optreden van The Who van \"A Quick One While He's Away\" (waarin hij de rol van Ivor the Engine Driver vertolkt, 1968) bleek dat Entwistles stijl en sound geheel ontwikkeld was, evenals tijdens de concertopname van \"Live at Leeds\" (1970). Tijdens concerten verwisselden Entwistle en gitarist Pete Townshend dikwijls van rol, waardoor Entwistle de nummers opleukte met snelle melodische basloopjes en Townshend voorzag in steunende ritmische akkoorden. Townshend zei vaak dat Entwistle de leadgitarist van de band was, terwijl hij, als ritmisch element in feite de drummer was. Moon aan de andere kant, met al zijn gekrioel rond het drumstel werd door Townshend gezien als een equivalent van een keyboardist. Entwistle zelf vertelde in verschillende interviews (waaronder \u00e9\u00e9n met Chris Jisi van \"Guitar Player\" in 1989) dat, volgens de moderne standaarden, \"The Who geen eigenlijke basgitarist heeft.\"\nOp platen als \"Who's Next\" (1971) en \"Quadrophenia\" (1973) droeg Entwistle \u2013 los van de basgitaar \u2013 ook bij aan de nummers door een aantal maal hoorn te spelen en een indrukwekkende kopersectie te cre\u00ebren. Dit is bijvoorbeeld te horen in de liedjes \"My Wife\" en \"\". Tijdens liveoptredens echter speelde Entwistle zelden op de blaasinstrumenten. In plaats daarvan speelde hij in \"5:15\" een extreem verlengde bassolo waarmee hij het nummer dichtbij of zelfs voorbij de tienminutengrens bracht.\nToen in de jaren zeventig de punkrock opkwam, kwam The Who in enigszins rustiger vaarwater. Dit gaf Entwistle de tijd om zich wat meer te concentreren op zijn solocarri\u00e8re, wat resulteerde in vier soloalbums. In 1975 vormde hij zijn eigen groep, genaamd \"The Ox\", naar zijn eigen koosnaam. Tegen het einde van de jaren zeventig, begin jaren tachtig, werd Entwistle gevraagd om de soundtracks van de rockumentaire \"The Kids Are Alright\" en de film \"Quadrophenia\" te maken, om het oprukkende bootleggen de kop in te drukken.\nOntwerpen en streven naar perfectie in late muziekcarri\u00e8re.\nNadat The Who in 1983 uiteengevallen was, ging Entwistle op zoek naar een nieuwe basgitaar. Na jaren te hebben gespeeld op de Alembics en bekend te zijn geworden met de gebreken van de bassen (luchtvochtigheid in combinatie met het hout en de accu), wilde hij proberen een bas te fabriceren die overeenkwam met zijn wensen qua geluid en \"looks\". Hij benaderde Hans Peter Wilfer, de oprichter en directeur van Warwick Basses, en zij maakten samen het ontwerp, dat zij later in het caf\u00e9 \"Maggie's\" \"Buzzard\" doopten. Hoewel het geluid goed was, zocht Entwistle naar meer stevigheid in de bas. Daarom benaderde hij het bedrijf Modulus, die voor hem de hals van de bas in met koolstofvezels verstevigde kunststof goot. Later kwam Entwistle terecht bij de firma Status Graphite, waar hij de Buzzard geheel in dit materiaal liet gieten. Het kostte drie pogingen om hem goed te gieten, maar het resultaat was blijkbaar goed: Entwistle speelde de laatste jaren van zijn carri\u00e8re alleen nog maar op deze gitaar.\nNa een tijd niet meer vast met The Who gespeeld te hebben (de laatste keer was voor de inductie in de Rock and Roll Hall of Fame), vormde Entwistle \"The John Entwistle Band\" met zijn boezemvriend, drummer Steve Luongo. Godfrey Townsend (geen 'h', en geen verwant van Pete Townshend) speelde gitaar en was leadzanger. In 1996 ging de band op de \"Left for Dead\"-tour met Alan St. Jon op keyboards. Nadat Entwistle de \"Quadrophenia\"-tour met The Who in 1996-97 erop had zitten, vervolgde de band de tournee (\"Left for Dead - the Sequel\") in 1998 met Gordon Cotten op keyboards. Na deze tweede reeks optredens, gaf de band een highlights-album uit, genaamd \"Left for Live\".\nIn 1999 hergroepeert The Who zich weer en gaf - evenals in het daaropvolgende jaar - een lange reeks benefietconcerten in relatief kleine zalen. De tour eindigt echter groots, met een liefdadigheidsconcert in de Royal Albert Hall in Londen voor het \"Teenage Cancer Trust\"-fonds, waarvan later een cd/dvd van (onder de naam \"Live at The Royal Albert Hall\" - Entwistles laatste op album vastgelegde videobeelden) uitkwam. In 2001 gaf Entwistle samen met The Who tijdens \"The Concert for New York City\" in oktober 2001 een concert van vier nummers en in datzelfde jaar speelde hij in Alan Parsons' Beatles tribute show\" Walk Down Abbey Road\" In de show verschenen ook Ann Wilson van Heart, Todd Rundgren, David Pack van Ambrosia, Godfrey Townsend op gitaar, Steve Luongo op drums en John Beck op keyboards.\nIn januari-februari 2002 speelde John zijn laatste concerten met The Who. Deze concerten vonden plaats in Engeland. Het laatste concert was op 8 februari in de Royal Albert Hall.\nOverlijden en postume gebeurtenissen.\nEntwistle overleed 27 juni 2002 op 57-jarige leeftijd in hotelkamer 658 in het Hard Rock Hotel and Casino in Las Vegas. Zijn overlijden kwam vlak voordat hij een expositie van zijn eigen schilderijen zou openen en \u00e9\u00e9n dag voor de geplande eerste show van de tournee van The Who door de Verenigde Staten.\nBij autopsie werd vastgesteld dat Entwistles dood te wijten was aan een hartaanval, veroorzaakt door een niet vastgestelde hoeveelheid coca\u00efne. Hoewel de dosis in zijn bloedbaan niet groot was, zorgde de drug ervoor dat zijn coronairvaten \u2013 die reeds verzwakt waren door zijn jarenlange rookverslaving, medicijn- en drugsgebruik \u2013 samentrokken, wat leidde tot de fatale hartaanval.\nDe uitvaartplechtigheid vond plaats op 10 juli 2002 in Saint Edward's Church in het Engelse Stow-on-the-Wold (Gloucestershire). Hij werd gecremeerd en zijn as is priv\u00e9 begraven. Op 24 oktober 2002 werd te Londen een herdenkingsdienst gehouden in St. Martin-in-the-Fields aan het Trafalgar Square.\nEntwistles enorme collectie van gitaren en basgitaren werd bij veilinghuis Sotheby's in Londen door zijn zoon Christopher Entwistle geveild om de erfenisbelasting af te betalen. Joy Division/New Order bassist Peter Hook is een van de mensen die een aantal van Entwistles basgitaren bij de veiling gekocht heeft. Eveneens werden later zijn immense landhuis in Stow-on-the-Wold in de Cotswolds en een groot aantal van zijn zeer persoonlijke bezittingen verkocht om belastingaanslagen te betalen, een ironisch einde omdat Entwistle oorspronkelijk bij de belastingdienst werkte, tot hij ontslag nam toen The Who succesvol werd.\nBasgitarist Pino Palladino, die op verschillende van Pete Townshends soloplaten speelde, nam Entwistles taken op het podium over, nadat The Who de tournee door de V.S. volgens de wensen van Entwistles familie voortzette. Pete Townshend en Roger Daltrey, de enige overgebleven Who-leden, hebben interviews gegeven die te bekijken zijn op de dvd \"The Who Live in Boston\". Verder is op die dvd een overzicht te zien van de kunstwerken die hij gemaakt had.\nHoewel The Who, inclusief Entwistle en Moon, met een behoorlijk aantal instrumenten nummers heeft opgenomen, hebben zij altijd gespeeld als een vierkoppige band. Na de dood van drummer Moon, werd niet alleen Small Faces/Faces-drummer Kenny Jones lid van de band - en later vervangen door Simon Phillips en Zak Starkey - maar voegde The Who ook een toetsenist (John \"Rabbit\" Bundrick) toe aan de liveband. Iets vergelijkbaars gebeurde toen Entwistle overleed: hij werd vervangen door Pino Palladino, en een slaggitarist (Simon Townshend - Petes jongere broer) werd toegevoegd. Simon Townshend nam echter reeds een paar weken v\u00f3\u00f3r de dood van Entwistle deel aan de repetities.\nStijl en techniek.\nDe techniek die Entwistle gebruikte, varieerde van het gebruik van zijn vingers, plectra en tapping tot het gebruik van harmonischen in zijn basloopjes. Hij verandert zijn manier van spelen tussen de songs door en soms zelfs tijdens de nummers. Zijn vingertechniek bestaat uit het hard omlaag drukken van de snaren en om deze dan los te laten, wat een hoog en \"twangy\" geluid produceert. Bij het aanslaan van de snaren met zijn vingers verandert Entwistle zijn duimpositie, door deze te verplaatsen van het element naar de E-snaar en zelfs zijn duim te laten zweven vlak bij dit element. Entwistle heeft verder een aparte plectrum-techniek: hij houdt het plectrum tussen zijn duim en wijsvinger, terwijl de rest van zijn vingers gestrekt worden voor balans.\nEntwistle ontwikkelde ook de zogenoemde \"typewriter\"-techniek. Hierbij legde hij zijn arm op de bovenste 'vleugel' van zijn gitaar (zie de Alembic Explorer en de Buzzard Bass), waardoor hij de vier vingers van zijn rechterhand (de duim wordt niet gebruikt) gemakkelijk boven \u00e1lle snaren kon houden en deze op een percussieve manier kon bespelen, Hierdoor raakten de snaren de toets, wat een erg karakteristiek geluid gaf. Deze manier van spelen geeft de bassist de mogelijkheid om drie of zelfs vier snaren tegelijkertijd te gebruiken of verschillende vingers op \u00e9\u00e9n snaar. Met deze \"typewriter\"-techniek kon Entwistle passages cre\u00ebren die zowel percussisch als melodisch waren. Zijn Buzzardbas (en in mindere mate ook de Alembic) was zo gebouwd dat hij met zijn vingers kon 'tappen' op de snaren, alsof hij op een typemachine aan het typen was. Deze manier van gitaarspelen is uniek, staat aan de wieg van verschillende andere technieken, en moet niet verward worden met de \"hammer-on\"-techniek van Eddie Van Halen en Stu Hamm, of de slap-techniek van Larry Graham. Een demonstratie van deze manier van bas spelen is te zien op de video genaamd \"John Entwistle - Master Class\", wat zowel een deel is van Arlen Roths \"Hot Lics\"-instructievideo's als van Mike Gordons film \"Rising Low\".\nIn Gordons film wordt goed uitgelicht dat Entwistle alle drie zijn vingers gebruikt gedurende het spelen. Hierdoor kan hij \"clusters van noten\" cre\u00ebren in zijn basloopjes, evenals het relatief eenvoudig spelen van triolen.\nWat opvalt aan Entwistles linkerhand is dat hij bij het spelen zijn linkerhand over de frets laat glijden, octaven grijpt, en gebruikmaakt van de pentatonische toonladder.\nEntwistle zelf noemde zijn invloeden een combinatie van zijn schoolrepetities op de hoorn, trompet en piano (waardoor zijn vingers een enorme kracht kregen). Muzikanten die hem be\u00efnvloed hebben zijn onder meer rock-'n-roll-gitaristen Duane Eddy en Gene Vincent en verschillende Amerikaanse soul- en R&amp;B-bassisten zoals James Jamerson. Evenals Jamerson, wordt Entwistle geroemd als een pionier op de basgitaar.\nBijnamen.\nThe Ox.\nHij werd \"The Ox\" genoemd, niet vanwege zijn grootte of zijn neiging om de hele tijd stil te staan tijdens de live-optredens, maar vanwege zijn sterke lichaamsgesteldheid. Het was zijn schijnbare 'vaardigheid' om \"meer te eten, meer te drinken of wat dan ook meer te doen dan de rest van hen\". In The Who echter, waarin de gitarist wild met zijn armen zwaait, de zanger continu met zijn microfoon gooit en de drummer om de dag ongeveer zijn drumstel omgooit, was Entwistle de rustigste van het stel. Dit is waarschijnlijk de reden waarom fans hem \"The Ox\" noemen.\nThe Quiet One.\nIn 1981, toen Face Dances werd uitgegeven, verscheen er een nummer van 3:09, getiteld \"The Quiet One\". Het nummer was geschreven door Entwistle zelf en werd ook door hem gezongen. Een karakteriserende zin was: \"I ain't quiet, everybody else is too loud\", wat visueel gezien een feit was bij een band als The Who. Desalniettemin noemde Bill Wyman, die lange tijd bassist van de Rolling Stones is geweest hem \"De stilste man in priv\u00e9contreien, maar de luidruchtigste man op het podium\", wat sloeg op zijn muzikale geweld.\nDiscografie.\nSongwriter.\nEntwistles Who-songs verhullen, evenals zijn solomateriaal, een donkere tint van humor, die vaak inconsequent was in vergelijking met Pete Townshends ietwat introspectievere werk. Hoewel Entwistle voor alle Who-albums, met uitzondering van \"Quadrophenia\" nummers heeft geschreven, leidde zijn frustratie vanwege het feit dat The Who alles als band opnam (en Roger Daltrey zijn nummers zou zingen) ertoe dat Entwistle als eerste lid van The Who een soloalbum uitbracht, genaamd \"Smash Your Head Against The Wall\" (1971).\nUitspraken.\nEntwistle werd geroemd om zijn droge humor, hier zijn enkele van zijn uitspraken:"}
{"id": "7411", "revid": "123296", "url": "https://nl.wikipedia.org/wiki?curid=7411", "title": "Astrid Lindgren", "text": "Astrid Lindgren (Zweedse uitspraak: [\u02c8astr\u026ad \u02c8l\u026and\u0261re\u02d0n]), geboren als \"Astrid Anna Emilia Ericsson (N\u00e4s\" (bij Vimmerby), 14 november 1907 \u2013 Stockholm, 28 januari 2002) was een Zweedse schrijfster van verhalen voor zowel kinderen als volwassenen.\nLevensloop en gezinsleven.\nEricsson groeide op nabij Vimmerby in Sm\u00e5land in het zuiden van Zweden, op de boerderij N\u00e4s die haar ouders, Samuel August Ericsson (1875-1969) en Johanna Sofia Hanna Jonsson (1879-1961), pachtten. Astrid was hun tweede kind. Ze had een oudere broer, Gunnar (1906-1974), en later twee jongere zussen, Stina (1911-2002, getrouwd met Hergin) en Ingegerd (1916-1997).\nToen ze 18 jaar oud was en journaliste in opleiding bij de lokale krant \"Vimmerbytidningen\", werd ze zwanger. De vader van het kind, de hoofdredacteur van de krant, wilde met haar trouwen, maar zij sloeg dit aanzoek af en verhuisde naar Stockholm. Haar kind, een zoon die de naam Lars ('Lasse') kreeg, werd geboren op 4 december 1926 in het Rijkshospitaal van Kopenhagen. Ze had van een advocaat hulp gekregen om de formaliteiten te regelen. Dit was het enige ziekenhuis in Scandinavi\u00eb waar kinderen geboren konden worden zonder informatie door te geven aan publieke instanties; in het bijzonder hoefde ze de naam van de vader niet op te geven. Het kind woonde daar de eerste paar jaar van zijn leven in een pleeggezin, totdat Astrid Lindgren hem naar Stockholm haalde in 1929 toen zijn pleegmoeder ziek werd. In de tussentijd spaarde ze haar loon op van haar bescheiden kantoorbaan en bezocht hem zo vaak ze kon. In het begin woonden ze samen op de kamer die ze huurde. Omdat er geen kinderdagverblijven bestonden, paste de hospita overdag op Lars. De zomer daarna werd hij bij Lindgrens ouders thuis in N\u00e4s geplaatst. In Stockholm leerde ze voor secretaresse, kreeg werk als kantoorhulp en stenografe en woonde daar de rest van haar leven.\nIn 1928 begon ze als secretaresse bij de Zweedse automobilistenorganisatie \"Motorm\u00e4nnens Riksf\u00f6rbund\" en ontmoette daar haar toekomstige echtgenoot, Sture Lindgren (1898-1952), die daar op dat moment kantoorchef was. Ze trouwden in april 1931 en zij nam zijn achternaam aan. Ze verhuisden naar een tweekamerflat aan de \"Vulcanusgatan\" en haalden Lars terug naar Stockholm. Op 21 mei 1934 kregen ze hun dochter Karin. Lindgren stopte daarna met haar werk en was tot en met 1937 thuis met de baby.\nIn 1941 verhuisde het gezin naar een flat op nummer 46 in de \"Dalagatan\", die uitkeek op het Vasapark. In overeenstemming met haar bescheiden persoonlijkheid woonde Lindgren de rest van haar leven in deze driekamerflat.\nDochter Karin trouwde in 1958 met Carl-Olof Nyman en nam de achternaam van haar man aan. Zoon Lars was op dat moment al getrouwd. Astrid Lindgren woonde na het overlijden van haar man (in 1952) en het uit huis gaan van de kinderen alleen. Lars overleed in 1986.\nSamen kregen de Lindgrens zeven kleinkinderen. Zes van hen zijn Mats Lindgren, Annika Lindgren, Anders Lindgren, Carl Johan Nyman, Olle Nyman en Nils Nyman.\nWerk.\nNaast haar schrijversbaan werkte Astrid Lindgren vanaf haar 40e tot en met haar 65e als redactrice bij de uitgeverij \"Rab\u00e9n &amp; Sj\u00f6gren\", die tevens al haar boeken uitgaf. Van haar volwassen leven is, behalve van haar schrijversleven, niet veel bekend, omdat ze haar persoonlijke leven voor zichzelf hield.\nSchrijverschap.\nLindgren beschreef haar vader, Samuel August, als een uitstekende verteller die tot in het kleinste detail in staat was mensen, milieu en situaties uit het Sm\u00e5landse landschap levend te maken. Hij was zeer belangrijk voor haar en zijn verhalen zijn terug te vinden in haar boeken. Ze heeft een biografie van haar ouders geschreven, die uit liefde trouwden, samen een goed leven hadden, er als ouders waren voor hun kinderen en hen veel speelruimte gaven. Hun liefdesverhaal heeft ze opgeschreven in \"Samuel August fr\u00e5n Sevedstorp och Hanna Hult\", dat uitkwam in 1976.\nHaar schrijven is sterk be\u00efnvloed door haar jeugd in het Sm\u00e5land van het begin van de twintigste eeuw. Hieraan ontleende ze de natuur en het milieu van haar meeste boeken. Haar eigen beschermde jeugd was de sleutel hiertoe.\nVanaf haar vijfde las ze alles wat ze tegenkwam en op school kreeg ze voortdurend te horen dat ze later beslist schrijfster zou worden. Daarom nam ze zich voor dat ze dat nooit zou doen. Op dertienjarige leeftijd schreef ze een klein verhaal voor de lokale krant waar ze later werk kreeg. In de jaren dertig schreef ze twee verhalen voor het tijdschrift \"Landsbygdens jul\" en iedere avond vertelde ze een verhaaltje voor haar kinderen. Haar schrijverschap begon met een verhaal over Pippi Langkous (Zweeds: \"Pippi L\u00e5ngstrump\").\nDe geschiedenis van Pippi Langkous begon in de winter van 1941, toen Karin, zeven jaar oud, met longontsteking in bed lag en haar moeder vroeg een verhaaltje te vertellen over Pippi Langkous, een naam die ze op dat moment bedacht. Lindgren begon te vertellen en het verhaal nam vorm aan. Het duurde echter veel langer voordat ze het opschreef. Dit was voor het eerst drie jaar later, bedoeld als cadeau voor Karins tiende verjaardag.\nIn 1944 kwam haar eerste boek uit, \"Britt-Mari l\u00e4ttar sitt hj\u00e4rte\" (Britt-Mari lucht haar hart) en ze behaalde hiermee de tweede prijs in een kinderboekenwedstrijd. Het jaar daarna won ze met een manuscript van Pippi Langkous, dat ze eerder, in een andere versie, teruggestuurd had gekregen van een uitgeverij. Pippi Langkous werd het begin van een nieuw tijdperk in de kinderboekenwereld. Ze werd een symbool voor de vrije mens die conventies en autoriteiten overboord zette en zo het kind en de kinderliteratuur bevrijdde van de zware moraal. Samen met Tove Jansson en Lennart Hellsing wordt Astrid Lindgren daarom wel beschouwd als een van de zogenaamde \u2018giganten\u2019 van de Zweedstalige kinderliteratuur, die de leefwereld en de fantasie van het kind centraal plaatsten.\nToen Lindgren debuteerde als schrijfster, maakte ze een periode van ziekte en zorgen om de familie door. Vooral de herfst van 1944 was zorgelijk. Ze begon spontaan te schrijven, als een uitweg van de werkelijkheid en een therapie tegen de zorgen: \"Als ik schrijf, ben ik onbereikbaar voor alle zorgen\".\nZe heeft voor kinderen zowel idyllische verhalen als detectiveverhalen of verhalen over eenzame kinderen geschreven. Daarnaast schreef Lindgren essays en boeken voor volwassenen, plaatjesboeken, liedjesteksten en scripts voor film en theater. Ongeveer 40 films zijn gebaseerd op haar boeken.\nVolgens de Noorse schrijfster Jo Tenfjord lachte ze altijd om degenen die haar boeken wilden 'psychologiseren'. Als iemand over haar rug heen pretentieus probeerde te zijn door een 'niet essenti\u00eble' vraag te stellen, kon ze daar plotseling in het Sm\u00e5landse dialect op antwoorden met: \"Hoeveel kost een gemiddeld bruin paard?\" Er werd gezegd dat ze haar hele leven het kind in zich behield. Zelf zei ze dat ze altijd \"een soort speelsheid ten opzichte van het leven\" had. Ze bedoelde dat kinderen een speciaal soort humor hebben en dat die aanwezig moet zijn in kinderboeken. Bovendien vond ze dat kinderen behoren te weten van verdriet, kwaad en de dood. Die zijn aanwezig in de wereld en kinderen moeten daarmee leren omgaan. In het bijzonder in De gebroeders Leeuwenhart (\"Br\u00f6derna Lejonhj\u00e4rta\") schrijft ze over de dood.\nHaar laatste manuscript, een kort verhaal, leverde Lindgren af toen ze 74 jaar was.\nVertalingen.\nHaar boeken zijn vertaald in bijna 90 talen in 100 landen, waaronder Thai, Russisch, Arabisch en Slowaaks. Ze verkocht in totaal meer dan 100 miljoen exemplaren.\nPippi Langkous was het eerste boek van Lindgren dat in het Duits vertaald werd. Dit boek was reeds geweigerd door vijf Duitse uitgeverijen voordat een net begonnen uitgeverij in 1949 zich waagde aan de publicatie. Lindgren bleef bij deze uitgeverij.\nDe Franse vertaling van Pippi Langkous verscheen in 1951 en werd streng gecensureerd, omdat het boek werd beschouwd als anarchistisch en provocerend. De eerste ongecensureerde Franse versie van Pippi Langkous verscheen pas meer dan 40 jaar later in 1995.\nArchief.\nHet persoonlijk archief van Lindgren, met onder andere een groot deel van haar originele manuscripten en een grote collectie lezersbrieven, bevindt zich in de Koninklijke Bibliotheek in Stockholm en staat sinds 2005 op de Werelderfgoedlijst voor documenten.\nPolitiek actief.\nAstrid Lindgren was politiek zeer betrokken en de laatste dertig jaar van haar leven uitte ze zich vaak in maatschappelijke debatten.\nZe sprak zich uit als tegenstander van de opname van Zweden in de EU, ze verdedigde de rechten van het dier en nam deel aan milieudebatten. Haar verhaal \"Pomperipossa i Monismanien\", dat verscheen in het avondblad \"Expressen\", was het begin van een belastingrel in Zweden, die indirect leidde tot het verliezen van verkiezingen najaar 1976 door de regering van Olof Palme. Daarna kwamen de sociaaldemocraten voor de eerste keer in 44 jaar niet in de regering.\nHet verhaal schreef ze nadat ze erachter was gekomen 102% belasting te hebben betaald (het gaat hier om de marginale belastingdruk) en de Minister van Financi\u00ebn Gunnar Str\u00e4ng spottend beweerde dat de uitgeverij een rekenfout gemaakt had. Later moest hij erkennen dat dit niet het geval was.\nEnkele jaren later kregen de sociaaldemocraten haar steun terug toen minister Ingvar Carlsson haar en de rest van Zweden, tegemoetkwam met een nieuwe dierenrechtenwet in 1988. Deze wet kreeg de naam \"Lex Lindgren\", maar Lindgren noemde de wet gebakken lucht, omdat deze niet bewerkstelligde wat die beloofde.\nMede omdat Lindgren de Vredesprijs van de Duitse Boekhandel kreeg uitgereikt, schreef ze de toespraak \"Nooit geweld\". Maar ze mocht hem niet voordragen, omdat ze hierin huiselijk geweld met geweld op wereldniveau vergeleek, wat het Duitse publiek zou kunnen schokken. Lindgren zelf vond, dat als men de prijs aan een kinderboekuitgever zou geven, men erop moest rekenen dat ze de kinderkamer als uitgangspunt zou nemen. Als ze de speech niet mocht houden, wilde ze niet komen. Ze hield haar toespraak toch. Deze werd in een grote oplage gedrukt en werd zeer invloedrijk. Het jaar erna kreeg Zweden een wet tegen kindermishandeling.\nIn een referendum in 1980 nam Lindgren een duidelijk standpunt in tegen kernenergie.\nIn interviews gaf ze vaak een nonchalante en humoristische indruk, maar de Zweedse letterkundige Vivi Edstr\u00f6m, die haar nalatenschap beheerde, liet zien dat ze een belezen auteur en intellectueel was. Vele sporen van andere literatuur zijn in haar boeken terug te vinden.\nGedurende haar hele leven was ze sterk betrokken bij de rechten van het kind. Margareta Str\u00f6mstedt schreef in haar biografie dat het Lindgren kwelde dat ze niet zoveel bij de eerste jaren van haar zoon kon zijn. Dit kan een van de redenen zijn dat ze zich bekommerde om de rechten van het kind, niet in de laatste plaats in haar boeken. Lindgrens eigen antwoord op de vraag waarom ze kinderboeken schreef, was dat ze \"schreef voor het kind in zichzelf\".\nLindgren doneerde veel van haar rijkdom aan zaken waarin ze geloofde, waaronder aan schrijvers die in hun vaderland vervolgd werden.\nOverlijden en begrafenis.\nAstrid Lindgren overleed op 28 januari 2002 in haar appartement in Stockholm na een kort ziekbed vanwege een virusinfectie. Lindgren had reeds in 1988 afgesproken met een vrouwelijke dominee dat die de begrafenis zou leiden. Het jaar ervoor had Lindgren een uitgebreid testament geschreven.\nDe begrafenisdienst in de \"Storkyrkan\" of Grote Kerk werd bijgewoond door 1500 mensen, onder wie koning Carl XVI Gustaf, koningin Silvia en toenmalig premier G\u00f6ran Persson. De \"Storkyrkan\" is de kerk waar gewoonlijk het Zweedse koningshuis zijn huwelijken en kroningen houdt.\nAstrid Lindgren werd begraven op Internationale Vrouwendag, 8 maart 2002. Op haar wens werd ze in het graf van haar ouders in Vimmerby bijgezet. Op het graf ligt een grote steen die afkomstig is uit de omgeving waar ze opgroeide.\nOp 8 juni 1996 werd op het Zweedse eiland Djurg\u00e5rden in het centrum van Stockholm het kindermuseum Junibacken opgericht. Het museum met kinderboeken bevat vooral boeken van Astrid Lindgren.\nPrijzen (selectie).\nLindgren heeft een groot aantal Zweedse en internationale literaire onderscheidingen gekregen, en ze kreeg in 2000 een eredoctoraat aan de Universiteit van Link\u00f6ping."}
{"id": "7413", "revid": "46715", "url": "https://nl.wikipedia.org/wiki?curid=7413", "title": "Sensorische dissonantie", "text": "Sensorische dissonantie is een verschijnsel uit de psychoakoestiek, het is de ruwheid van klank die door mensen wordt ervaren.\nIn experimenteel onderzoek naar sensorische dissonantie gebruikt men liever muzikale leken dan musici. Musici zijn bijvoorbeeld getraind om de tritonus, een interval van 600 cents, als dissonant te ervaren. Dat is echter muzikale dissonantie, want als men deze klank met twee zuivere sinustonen opbouwt is de sensorische ruwheid juist zeer laag.\nSensorische dissonantie heeft wel iets met muzikale dissonantie te maken, maar het zijn wel twee aparte begrippen."}
{"id": "7414", "revid": "49959469", "url": "https://nl.wikipedia.org/wiki?curid=7414", "title": "Consonantie", "text": "Consonant (Fr.) betekent in de muziek \"gelijkluidend, samenklinkend\". Doordat de frequenties van de samenstellende tonen bij consonanten zich als eenvoudige gehele getallen verhouden, treedt tussen hun harmonischen weinig interferentie op, wat door ons gehoor als aangenaam of rustig wordt ervaren.\nEen consonant interval is een combinatie van twee tonen, die op zichzelf een volkomen en bevredigend effect opleveren, dat wil zeggen, die niet noodzakelijkerwijs behoeft te worden gevolgd door een andere combinatie.\nEen dissonant (niet samenklinkend) is het tegendeel van een consonant. Een dissonant wordt in een compositie meestal gevolgd door een consonant. Dit geeft de luisteraar een gevoel van spanning en oplossing in de harmonie.\nConsonantie bij intervallen: (tussen haakjes de frequentieverhoudingen in de reine stemming)\nConsonantie bij drieklanken:\nConsonantie bij vierklanken zoals septiemakkoorden:\nOpvattingsdissonant:\nBinnen een bepaalde muzikale context kunnen dissonanten optreden, die akoestisch consonant zijn, maar niettemin in deze context dissoneren. Dit verschijnsel heet opvattingsdissonant (bijvoorbeeld: de tweede omkering van de majeur (grote) en mineur (kleine) drieklanken)."}
{"id": "7416", "revid": "141715", "url": "https://nl.wikipedia.org/wiki?curid=7416", "title": "Enigma (codeermachine)", "text": "De Schl\u00fcsselmaschine E, ook wel bekend als de Cypher Machine E, is vooral bekend als de Enigma. \nDe Enigma is een soortnaam van elektromechanische codeermachines van het type rotormachine. Hiermee kunnen berichten gecodeerd worden in andere lettercombinaties dan het origineel, die vervolgens weer terugvertaald kunnen worden door een identieke machine. Enigma is Grieks voor raadsel.\nHet Enigma-toestel werd in de jaren twintig op de markt gebracht door Chiffriermaschinen AG en gebruikt door verscheidene Europese bedrijven, diplomatieke diensten en legers, maar werd vooral bekend als codeermachine van de Wehrmacht v\u00f3\u00f3r en tijdens de Tweede Wereldoorlog in nazi-Duitsland.\nMede dankzij de Poolse inlichtingendienst, slaagde de Pool Marian Adam Rejewski er tijdens de Tweede Wereldoorlog in de Enigmacodes te breken, in tegenstelling tot de bewering dat de Britse inlichtingendienst hiervoor verantwoordelijk zou zijn. Het breken van de Enigmacodes bleek een goudmijn aan informatie te zijn. Deze informatie, verkregen door ontcijfering van de geheime Duitse berichten, kreeg de codenaam Ultra en speelde een uiterst belangrijke rol in het verloop van de Tweede Wereldoorlog, vooral in de U-bootoorlog in de Atlantische Oceaan, de veldslagen in Afrika en de Landing in Normandi\u00eb.\nDe Enigma-machine had een zeer degelijk ontwerp waarvan de code onbreekbaar leek vanwege een onge\u00ebvenaard cryptografisch veiligheidsniveau. Het waren buitgemaakte codeboeken, fouten door operators en onveilige procedures bij de versleuteling van berichten die het breken van de Enigmacode mogelijk maakten.\nTekenset.\nDe tekenset van zowel de klare tekst als de gecodeerde tekst bestond uit de 26 letters van het alfabet. Bijzondere tekens ontbraken, zoals letters met diakritische tekens, cijfers en leestekens. Die werden in de klare tekst door zeldzame combinaties van letters vervangen of weggelaten. De versleutelde versie van een bericht, de cijfertekst, had evenveel letters als de klare tekst.\nBeschrijving.\nDe Enigma-machine is een elektromechanisch systeem. Het toestel bestaat uit een QWERTZ-toetsenbord (met alleen letters, P links van de Y en L rechts van de M), drie draaiende (de vierde op de M4 draaide niet) contactschijven, \"rotors\" genaamd, die worden voortbewogen door een stappenmechanisme, en een paneel met lampjes. De combinatie van het elektrische circuit en de mechanische beweging wordt de vercijfering genoemd. Het indrukken van een toets wordt via het elektromechanisch systeem vertaald in een oplichtend lampje, dat de vercijferde letter voorstelt.\n Het stroomdiagram van de Enigma kan gevolgd worden aan de hand van de afbeelding aan de linkerkant. Deze afbeelding toont een machine met slechts vier letters. In werkelijkheid zijn er 26 letters, 26 lampjes en 26 stekkers, en heeft elke rotor 26 doorverbindingen.\nVan de batterij (1) vloeit de stroom door de wisselschakelaar (2), die bediend wordt door de ingedrukte \"A\"-toets, naar het stekkerbord (3) (\"Steckerbrett\"). Dit stekkerbord maakt het mogelijk de bedrading tussen toetsenbord (2) en de niet draaiende, vaste ingangsstator (4) (\"Eintrittwalze\") te wijzigen met kabeltjes (8). Bij de letter \"A\" is momenteel niets aangesloten op het stekkerbord, dus hier verandert niets. De stroom gaat vervolgens van de contactbussen (3) op het stekkerbord, door de ingangsstator (4) en door de drie stapsgewijs draaiende rotors (5) (\"Walzen\") die de letters vercijferen via hun interne bedrading, om vervolgens door de reflector (6) (\"Umkehrwalze\") via een andere weg teruggestuurd te worden door de rotors (5), langs het stekkerbord (7). De stroom arriveert op het stekkerbord bij de letter \"S\". Er is hier in de tekening een kabeltje (8) gelegd tussen \"S\" en \"D\", zodat de stroom verdergaat naar de niet ingedrukte toets \"D\" (9) en de gloeilamp \"D\" laat branden. De \"A\" wordt dus vercijferd als \"D\". Bij het indrukken van de \"D\"-toets legt de stroom dezelfde weg af in omgekeerde richting en laat het \"A\"-lampje branden. Dit is de voor Enigma zo typische reciproque (omkeerbare) versleuteling.\nVoeding.\nEr is een batterijvak in het toestel, maar op het frontpaneel is ook een aansluiting voor een uitwendige stroombron, en enkele modellen hadden tevens een aansluiting met ge\u00efntegreerde transformator om te werken op netspanning. Er kon ook van een externe transformator gebruikgemaakt worden, omschakelbaar voor diverse spanningen van 110 tot 250 volt; deze kon maximaal vier Enigma's voeden. Sommige toestellen hadden een draaischakelaar voor het selecteren van de stroombron, met een extra stand om de lampjes via een weerstand minder fel te laten branden.\nRotors.\nDe rotors (\"Walzen\" in het Duits) waren oorspronkelijk de belangrijkste elementen van de vercijfering. Deze ronde schijven van ongeveer 10\u00a0cm zijn vervaardigd uit bakeliet en metaal, met in het midden een verstelbare ring met 26 letters of cijfers, en een hiermee verbonden gladde ring met een uitsparing. Aan de ene kant zijn er 26 verende contacten en de andere zijde bevat 26 vaste, vlakke contacten. De contacten aan beide zijden van de rotor zijn volgens een bepaald schema verbonden door middel van een interne bedrading. De verende contacten van een rotor rusten tegen de vaste contacten van de rotor (of de ingangsstator) rechts ervan. Door de alfabetring, en dus ook de ring met de uitsparing, te verdraaien, kon de positie ten opzichte van de contacten gewijzigd worden (ringinstelling, \"Ringsstellung\").\nDeze bedrading vormt het feitelijke versleutelmechanisme van de rotors, en verschilt voor elk van de beschikbare rotors in een set. Elke rotor functioneert als een eenvoudige substitutievercijfering. Het is de combinatie van verschillende rotors in serie, in verschillende posities, die de codering zo complex maakt. Elke rotor heeft aan \u00e9\u00e9n zijde een getande ring en aan de andere zijde een gladde ring van dezelfde diameter voorzien van een uitsparing. Beide worden gebruikt om met het stappenmechanisme de rotors te bewegen. De rotors kunnen ook handmatig in de gewenste positie gezet worden, dit vormde een deel van de dagelijks te veranderen begininstelling; deze instelling werd na elk bericht weer gewijzigd.\nVanaf 1939 gebruikten de Wehrmacht en Luftwaffe vijf verschillende rotors, genaamd I, II, III, IV en V. Deze rotors hadden \u00e9\u00e9n uitsparing. Volgens de daginstelling werden er drie rotoren gekozen en in de juiste instellingspositie gebracht. De Kriegsmarine werd aanvankelijk voorzien van vijf, later zeven, en ten slotte acht rotors, genummerd I t/m VIII. Deze drie extra rotors hadden twee uitsparingen, waardoor de snelheid van rotorbewegingen verdubbelde bij de rotors die volgden op zo'n rotor.\nVanaf begin 1942 werd een vierde rotor, ook Griekse rotor genoemd, ge\u00efntroduceerd op het beruchte M4 Kriegsmarine-model. Er waren twee verschillende, genaamd \"Beta\" en \"Gamma\". Deze versmalde rotors waren echter niet verwisselbaar met de andere rotors. Om een vierde rotor te kunnen plaatsen werd ook een nieuwe versmalde reflector gebruikt waartegen de vierde rotor werd geplaatst. Deze vierde rotor draaide niet tijdens de vercijfering van een bericht (dat zou in de praktijk toch nooit gebeuren) en daarom hoefde er ook geen vierde pal gemonteerd te worden. Deze rotor kon echter wel handmatig in 26 verschillende posities worden gezet. In een van de 26 posities simuleerde een van de Griekse rotors, tezamen met de reflector van de M4, de bedrading van de reflector van de M3, waardoor de M4 als een M3 werkte. De weerberichten die elke duikboot 's morgens vroeg uitzond, werden via deze M3-simulatie gedaan en hiervan maakten de Britse cryptoanalisten dankbaar gebruik.\nDat de vierde rotor niet kon draaien, maakte nauwelijks iets uit. Immers, de vierde rotor zou pas, afhankelijk van de begininstellingen, na enkele duizenden letters een stap kunnen maken; volgens voorschrift mochten de berichten niet langer zijn dan 250 letters, waarna zo nodig met een nieuwe instelling moest worden verdergegaan. Immers, hoe langer een bericht is, hoe makkelijker het is om de code te kraken. Dit werd namelijk onder andere gedaan door frequentieanalyse (in de 9e eeuw bedacht door de Arabieren) via tabellen met de frequenties van het voorkomen van de verschillende letters en bepaalde korte groepjes van letters. Dit geldt echter alleen voor een redelijk lange tekst. Hoe langer het bericht, hoe beter de tekst met de verschillende frequentietabellen zal overeenkomen.\nStappenmechanisme.\nHet continu veranderen van de positie van de verschillende rotors zorgt ervoor dat elke letter telkens weer anders vercijferd wordt. De rechtse (snelste) rotor beweegt telkens wanneer een toets ingedrukt wordt. De middelste rotor beweegt, afhankelijk van de instellingen, minimaal 1 en maximaal 26 stappen van de rechtse rotor (wanneer deze rotor \u00e9\u00e9n uitsparing heeft). Voor de linkse rotor geldt hetzelfde.\nBij het indrukken van een toets beweegt een grote as met drie verende pallen omhoog. Elke pal is voor de helft geplaatst over de alfabetring (met uitsparing) van de ene rotor; de andere helft over de getande ring van de rotor links daarvan. Indien de uitsparing in de ring van een rotor onder de pal komt, kan deze pal bij de volgende toetsaanslag bewegen tot in de getande ring van de rotor links daarvan. De pal zal dan in de getande ring duwen en de rotor \u00e9\u00e9n stap voortbewegen. Voor de middelste rotor geldt dat als de linkse rotor draait, ook de middelste rotor nogmaals draait. Dat komt doordat de pal zich niet alleen in de tandring van de linkse rotor bevindt, maar ook nog in de uitsparing (die even groot en gelijkvormig is aan de ruimte tussen twee tanden) van de middelste rotor, waardoor deze tegelijk met de linkse rotor een extra stap maakt. Daar er rechts van de rechtse rotor geen rotor aanwezig is, zal de pal bij elke toetsaanslag deze rotor doen draaien.\nWanneer er geen toets ingedrukt wordt, zijn de pallen vrij van de rotors; hierdoor kan men alle rotors handmatig in beide richtingen draaien om de vereiste begininstelling te verkrijgen. Verende rollers (rood op de afbeelding) brengen en houden de rotors in de juiste stand ten opzichte van elkaar.\nEr dient nog vermeld te worden dat het indrukken van een toets eerst de rotor(s) zal doen draaien, en pas daarna de omschakelaar zal bedienen waardoor de stroom door het circuit zal vloeien om de letter te vercijferen. De toets dient ingedrukt te blijven tot de letter van het oplichtende lampje genoteerd is; laat men de toets los, dan dooft het lampje en drukt men de toets daarna weer in, dan is de instelling van de machine veranderd.\nHet stappenmechanisme zoals hierboven beschreven werd gebruikt door de Wehrmacht- en de Kriegsmarine-machines. De Enigma-G van de Abwehr werkt totaal verschillend. De Enigma-G heeft een draaiende reflector en drie rotors met resp. elf, vijftien en zeventien uitsparingen met onregelmatige tussenafstanden, aangedreven door tandwielen. De van de Enigma afgeleide machine die de Russen tijdens de Koude Oorlog in gebruik hadden, maakte gebruik van tien rotors, die alle bij elke toetsaanslag draaiden door middel van een elektromotor; de oneven rotors de ene kant op, de even rotors de andere kant op. Het toestel had geen stekkerbord en kabeltjes maar een omschakelmechanisme dat via een geponste kartonnen kaart ingesteld werd. Dit voorkwam het nogal eens voorkomende verkeerd insteken van de kabeltjes.\nReflector.\nDe reflector of \"Umkehrwalze\" is wat de Enigma-machine onderscheidde van andere elektromechanische vercijfertoestellen. Bij de interne bedrading van de rotors kan elke letter met een andere verbonden worden. Zo kan \"A\" met \"F\" verbonden zijn, en \"F\" met \"K\". Bij de reflector worden de letters echter in lussen verbonden, waardoor de stroom weer in de rotoren teruggevoerd wordt, en via een andere route de vercijferletter bereikt. Als \"A\" met \"F\" is verbonden, is dit ook omgekeerd het geval. Hierdoor ontstaat een reciproque codering. Het grote voordeel is dat wanneer bijvoorbeeld \"G\" in \"X\" wordt vercijferd, men bij het ontcijferen enkel maar de \"X\" hoeft in te drukken om de \"G\" terug te krijgen. Hierdoor hoefde de operator tijdens het ontcijferen geen andere handelingen uit te voeren dan tijdens het vercijferen. Het toestel is ook eenvoudiger en goedkoper, want het mist de anders benodigde twee 26-polige omschakelaars voor vercijferen/ontcijferen. Een nadeel, dat later een zeer zwakke schakel in de codering bleek, is dat een letter nooit tot zichzelf vercijferd kan worden.\nTijdens de Tweede Wereldoorlog zijn voor de Wehrmacht-machine twee typen reflectors gebruikt: B en C. Tegen het einde van de oorlog is hier de reflector D aan toegevoegd. Deze kon door middel van 12 draden met 24 stekkers worden aangepast. De dertiende verbinding was vast aangebracht (er was geen plaats voor de benodigde twee extra contactbusjes). De vier-rotormachines van de Kriegsmarine zijn voorzien van speciale smalle reflectors, ook B en C genaamd, maar met een andere interne bedrading (zie hierboven).\nStekkerbord.\nHet stekkerbord of Steckerbrett werd in 1930 ge\u00efntroduceerd op de eerste versies van de Wehrmacht. Dit stekkerbord is vooraan in de machine geplaatst. Zonder stekkers vloeit de stroom van elke toets naar de corresponderende letter van de ingangsstator. Indien een kabel met twee stekkers wordt geplaatst, verbindt men een letterpaar. Hierdoor worden de verbindingen van de twee letters verwisseld voor ze naar de ingangsstator gaan (de draden van de stekkers zijn gekruist). Het stekkerbord was een uitbreiding die de sterkte van encryptie van de Enigmamachines enorm verbeterde (althans dat dacht men). Oorspronkelijk werden er zes kabeltjes meegeleverd (men mocht een willekeurig aantal gebruiken), later tien (die alle gebruikt moesten worden). Het grootste aantal mogelijke verbindingen wordt overigens bereikt bij het gebruik van elf kabeltjes, de twaalfde en dertiende bracht dit aantal behoorlijk omlaag.\nElke letter heeft twee contactbussen, een dikkere en een dunnere, waardoor de stekker er maar op een manier ingestoken kon worden. Inbrengen van een tweepolige, haakse stekker verbreekt de oorspronkelijke verbinding tussen toetsenbord en ingangsstator. (Een van de pennen drukt via een isolatiestukje de kortsluitbrug weg.) De stekker aan het andere einde van de gekruiste kabel steekt in een andere letter, waardoor de verbinding tussen de twee letters verwisseld wordt.\nHet totale aantal mogelijke instellingen van rotors en kabeltjes tezamen was immens groot. Toen de chef van de Kriegsmarine, admiraal Karl D\u00f6nitz, op een gegeven moment onraad rook, bezwoeren de specialisten van de Abwehr hem dat de Enigma onkraakbaar was. D\u00f6nitz dacht vervolgens aan spionage of verraad, en de Enigma werd niet meer ter discussie gesteld. Wel werd de M4 van een vierde rotor voorzien en moesten bij alle Enigma-apparaten 10 snoertjes meegeleverd worden, die allemaal gebruikt moesten worden.\nDat grote (overigens vermeende) aantal lijkt misschien vreemd. De Enigma was een vercijfermachine die gebruikmaakte van polyalfabetische substitutie. Dat wil zeggen dat er gebruikgemaakt werd van zeer veel verschillende cijferalfabetten. Een cijferalfabet is een alfabet in een volstrekt andere volgorde (permutatie) dan enig ander cijferalfabet. Dit werd bij de Enigma bereikt door met pseudowillekeurige sleutels te werken (door het stappen van de schijf of schijven): voor elke te vercijferen letter een andere sleutel, hetgeen op hetzelfde neerkomt.\nMet 26 letters kunnen 26! (het uitroepteken staat voor faculteit) volstrekt verschillende volgordes (permutaties) worden gemaakt. Dat is het enorme aantal van 403\u00a0291\u00a0461\u00a0126\u00a0605\u00a0635\u00a0584\u00a0000\u00a0000 (meer dan 403 quadriljoen); dat is enkele duizenden malen groter dan het vermeende aantal mogelijkheden van de Enigma.\nBeperkingen van de Enigma.\nDe Britten waren dankzij de Poolse cryptografen van Biuro Szyfr\u00f3w al vlak voor de oorlog in het bezit van de werking en de bedrading van de machine, waardoor het gigantische aantal permutaties drastisch verminderde, maar er bleef toch nog een enorm aantal mogelijkheden over, te veel om te kraken. De Britse wiskundige Alan Turing, die een sleutelfiguur zou worden in de theoretische informatica en tijdens de oorlog werkzaam was bij het project ULTRA (het kraken van onder andere de Enigma) bewees dat het grote aantal instellingen meer schijn dan werkelijkheid was.\nHet begon al met de tweede keer dat het elektrische signaal via de reflector de rotors doorliep om uiteindelijk bij een lampje uit te komen. De ontwerper beweerde dat dit het aantal permutaties behoorlijk vergrootte, maar dat was niet het geval, het werd juist drastisch kleiner! Ook het stekkerbord met zijn ruim 150 biljoen mogelijkheden (met tien snoertjes, die allemaal gebruikt moesten worden) waar men zo hoog over opgaf, bleek van weinig waarde wegens het feit dat het een vaste instelling betrof, die niet door de stappende rotors werd veranderd. Ook het feit dat de omwisseling van de letters altijd paarsgewijs werkte, beperkte het aantal permutaties aanzienlijk en schiep ook extra mogelijkheden voor het kraken. De Britten vreesden dan ook dat dit paarsgewijs werken ooit zou worden vervangen door het gebruik van enkelvoudige snoertjes.\nHet resultaat van het stekkerbord kon ge\u00eblimineerd worden door intelligente instellingen van de rotors in de ontcijfermachines (de Bombes, een oorspronkelijke uitvinding van de Polen). Vooral de ontdekking van het diagonale schakelbord hierin was een uitkomst. Door een juiste instelling hiervan kon men van een letter ontdekken of deze via het stekkerbord verliep en welke letters dan verwisseld werden, in dat geval gaf de machine namelijk behalve het verwachte resultaat nog een tweede resultaat. De codebrekers lieten stekkerbord en ringinstelling (die laatste was alleen nodig voor het uitwisselen van de berichtsleutel, zie hierna) voorlopig buiten beschouwing.\nHet aantal keren dat de rotors per bericht stapten, was ook veel te klein: de vierde rotor stapte nooit, de derde stapte hoogstens \u00e9\u00e9n keer, en de tweede hoogstens een paar keer. Verder bracht ook het feit dat een letter nooit tot zichzelf vercijferd kon worden, het aantal mogelijke permutaties flink omlaag, en dat verhoogde ook de kans op het vinden van werkbare cribs (zie volgende alinea). Al met al verschrompelde het oorspronkelijke astronomische aantal permutaties van meer dan 2\u00d710\u00b2\u00b3 (een 2 met 23 nullen) tot een schamele 2\u00a0109\u00a0120 dus iets meer dan 2 miljoen. Door dit alles hoefden de ontcijfermachines veel minder ingewikkeld te zijn en ook minder lang te zoeken.\nAlan Turing was in staat het principe van de Bombe verder te ontwikkelen. De Bombe was een grote machine met een groot aantal rotors, die allerlei vermoedelijke stukjes \"klare tekst\" van de berichten op diverse plaatsen van de \"cijfertekst\" kon uitproberen. (Oorspronkelijk werd dat met potlood en papier gedaan.) Deze methode van codebreken is al zeer oud. De Britse codebrekers noemden deze stukjes cribs. Daar het aantal praktische mogelijkheden enorm gereduceerd was, waren de vermoedelijke stukjes klare tekst met de tientallen (tegen het einde van de oorlog rond de 100) dag en nacht werkende, sneldraaiende Bombes in een redelijk tijdsbestek (enkele uren) te doorzoeken. Als de cribs niet juist gekozen waren, was er geen resultaat, en moest er opnieuw naar cribs gezocht worden. Zonder cribs is ontcijferen het zoeken naar een naald in een hooiberg.\nOp enig moment bouwden de Amerikanen een afwijkend type Bombe met vier rotoren, die vooral werd gebruikt voor het bestrijden van de duikboten in de Atlantische Oceaan.\nBij het ontcijferen van de teksten werd niet van Enigma's gebruikgemaakt, maar van aangepaste TypeX-machines. De TypeX was de Britse tegenhanger van de Enigma en in wezen een sterk verbeterde kloon hiervan die al voor het begin van de oorlog was ontwikkeld. Deze machine werkte niet met lampjes: de klare tekst en versleutelde tekst werden op banden geprint. Nadat eerst de ringinstellingen moeizaam, voornamelijk handmatig, waren uitgezocht, konden de gevonden begininstellingen in de aangepaste TypeX ingesteld worden, waarna het bericht gelezen kon worden. Ook alle andere berichten van die dag en van dezelfde Funkgruppe konden gelezen worden.\nDe Duitsers waren zich terdege bewust van vele hier genoemde en ook ongenoemde zwakheden, echter niet die van het stekkerbord. Zij lieten zich leiden door de veronderstelde kracht van het stekkerbord. Zij konden zich niet voorstellen dat er snelle analytische machines konden worden gemaakt om de klus te klaren. Verder werden de uiteindelijke beslissingen vaak genomen door mensen die weinig of geen verstand van zaken hadden (een naoorlogse uitspraak van een topcryptograaf van de Duitse generale staf).\nOndanks de gigantische reductie van het werkelijke aantal permutaties, kon de Enigma eigenlijk met de toen beschikbare middelen (waaronder machines) niet gekraakt worden, althans niet op tijd. Dat dit toch gebeurde, was te danken aan het grote aantal slordigheden bij het gebruik en de hoge mate van formaliteit, waardoor er bruikbare cribs konden worden gevonden. Men was kennelijk zo overtuigd van de onkraakbaarheid, dat de meest elementaire regels bij het vervaardigen van cijferberichten, met welk systeem dan ook, vaak niet in acht werden genomen, waardoor er regelmatig cribs konden worden samengesteld. Bij het kraken van (ingewikkelde) vercijfersystemen zijn er namelijk altijd enkele aanwijzingen nodig over wat waar kan staan. Hoe groter deze stukjes zijn, en hoe meer er zijn, hoe beter. De grote aantallen Bombes (ook de Amerikanen deden op enig moment mee) waren in staat om met \"brute force\" veel stukjes vermoedelijke klare tekst (de cribs) op diverse posities van de cijfertekst bij alle mogelijke instellingen te onderzoeken. Moderne digitale systemen zijn niet op deze manier te breken, daar moet je echt de sleutel zoeken.\nAccessoires.\nEen handige toevoeging aan de M4 Enigma was de \"Schreibmax\", een kleine printer die op een smalle gegomde papierstrook de tekst kon afdrukken, waardoor een tweede operator voor het aflezen van de lampjes overbodig was. De Schreibmax werd boven op de Enigmamachine geplaatst en was aangesloten op het lampjespaneel. Hiervoor dienden dit paneel en alle lampjes verwijderd te worden. De taak van de tweede operator kon ook vereenvoudigd worden door een extern lampjespaneel of \"Fernleseger\u00e4t\". Als de machine was voorzien van zo'n extern paneel was de behuizing van de Enigma breder om het extra paneel te kunnen bevatten. Er was ook een uitvoering die nadien kon worden aangesloten, maar daarvoor moesten, net als bij de Schreibmax, het paneel en de lampjes verwijderd worden. Een ander voordeel van dit paneel was extra veiligheid. Een gemachtigde persoon kon het ontcijferde bericht lezen, terwijl dit voor de operator onzichtbaar bleef.\nIn 1944 werd op de Luftwaffe Enigma een extra mechanisme ge\u00efntroduceerd, de zogenaamde \"Uhr\" (klok). Dit was een los kastje met daarin een schakelaar met veertig standen. Hiermee kon men de kabels, ingesteld volgens de \"Tagesschl\u00fcssel\" op eenvoudige wijze op veertig verschillende manieren verbinden, met een nog groter aantal instellingen tot gevolg. De meeste van deze instellingen waren \"niet\" paarsgewijs, zoals gebruikelijk met de normale kabels.\nGebruik van de Enigma.\nHet militair gebruik van Enigma werd opgedeeld in verscheidene netten (Funkgruppen). Elk net had zijn eigen codeboeken en soms ook eigen procedures voor het instellen van de machine. Elk net had ook zijn eigen codenaam. Zo hadden de netten van de Kriegsmarine in Duitsland de namen van Germaanse mythologische figuren, terwijl die in Bletchley Park (het complex waar de Britten de Enigma-code kraakten) namen van vissoorten kregen.\nInstellingen.\nDe codeboeken werden op voorhand verspreid en bevatten per dag de basisinstellingen voor \u00e9\u00e9n maand.\nElk codeboek bevatte de volgende instellingen:\nHet vercijferen van berichten.\nIn het begin van het militaire gebruik werden zowel rotors, stekkers als startpositie van de Enigmamachine ingesteld op de daginstelling volgens de codeboeken. De operator koos dan een willekeurig trigram, de \"berichtsleutel\". Deze berichtsleutel werd tweemaal gecodeerd, om vergissingen te vermijden. Het trigram \"AES\" werd bijvoorbeeld gecodeerd in \"RHGYKI\". Daarna stelde de operator de rotors in op de startpositie \"AES\" en codeerde zijn bericht. De gecodeerde berichtsleutel en het eigenlijke bericht werden samen verzonden. De ontvangende operator stelde de machine in op de daginstellingen en ontcijferde de trigrammen \"RHGYKI\". Dit onthulde bij juiste ontcijfering de berichtsleutel \"AESAES\". Hij stelde vervolgens de startpositie in op \"AES\" en decodeerde de rest van het bericht.\nDe gevolgde procedure was echter nadelig voor de veiligheid van de vercijfering. De berichtsleutel werd tweemaal gecodeerd en er ontstond een verband tussen de letters van de twee trigrammen. Bovendien werd voor elke berichtsleutel dezelfde startpositie gebruikt. Bij het uitbreken van de Tweede Wereldoorlog werd de procedure gewijzigd om de veiligheid te verhogen. Hierdoor werd het gebruik van de daginstelling beperkt.\nVanaf 1940 gebruikte de operator de codeboeken alleen om de rotors en stekkers in te stellen. Hij koos dan bijvoorbeeld een willekeurige startpositie \"DFG\" en vercijferde dan een willekeurige berichtsleutel \"XTE\". Dit resulteerde bijvoorbeeld in \"VEC\". Hij vercijferde het bericht zelf met berichtsleutel \"XTE\" als startpositie. Vervolgens verzond hij de startpositie \"DFG\" en de vercijferde berichtsleutel \"VEC\" samen met het bericht. De ontvanger stelde de machine in op startpositie \"DFG\", ontcijferde de berichtsleutel terug naar \"XTE\" en gebruikte deze als startpositie om het bericht te ontcijferen.\nDe startpositie werd dus als klare tekst met het bericht meegezonden, maar kon niet zo maar gebruikt worden. Men moest namelijk ook de ringinstelling van de dag weten, en die was geheim. Dit was het enige doel van de ringinstelling.\nDe beschreven procedure werd uitsluitend door Wehrmacht en Luftwaffe gebruikt. De procedures van de Kriegsmarine voor het verzenden van berichten, gecodeerd met de Enigma-machine, waren veel complexer dan bij de Wehrmacht en Luftwaffe. Alvorens het bericht te vercijferen met de Enigma werd het gecodeerd via het \"Kurzsignalheft\" of de \"Wetterkurzschl\u00fcssel\". Het Kurzsignalheft diende voor allerhande operationele berichten, de Wetterkurzschl\u00fcssel voor het coderen van weerrapporten. Het Kurzsignalheft bevatte tabellen met vierletterige codes die zinnen, zinsdelen, havens enz. voorstelden. Hierdoor werd het bericht aanzienlijk korter, wat radiopeiling door de geallieerden moeilijker maakte. Er was in allerhande uitdrukkingen en veel onderwerpen voorzien. Logistieke zaken zoals bevoorrading en rendez-vouspunten met andere schepen, positie- en grid- (raster) lijsten, namen van alle havens en landen, wapens, weerstoestanden, datum- en tijdstabellen, enz. Meer details op Kurzsignalen op U-boten\nProcedures.\nEen officier of schriftelijk gemachtigde onderofficier beheerde de codeboeken en stelde de rotors en ringinstellingen volgens de voorziene \"Tagesschl\u00fcssel\" in, waarna hij het toestel vergrendelde met de twee sloten (indien aanwezig). De operator mocht alleen de startpositie van de rotors bepalen; voor elk bericht een andere. Leestekens werden vervangen door zelden voorkomende letters of lettercombinaties. Spaties werden gewoon weggelaten als de tekst hierdoor leesbaar bleef, en anders werd de laatste letter van een woord twee of driemaal gespeld, of een \"X\" tussengevoegd, afhankelijk van het woord en de leesbaarheid. Twee of drie \"X\u2032e\"n werd overal gebruikt als punt. Andere leestekens verschilden echter al naargelang het legeronderdeel. Zo werd bij de Wehrmacht een komma vervangen door \"ZZ\" en een vraagteken door \"FRAGE\" of \"FRAQ\". Bij de Kriegsmarine werd een komma echter vervangen door een \"Y\" en het vraagteken door \"UD\". De combinatie \"CH\", zoals in \"Acht\" of \"Richtung\" werd steeds vervangen door \"Q\" (\"Aqt\", \"Riqtung\"). Twee, drie of vier nullen werden vervangen door resp. \"CENTA\", \"MILLE\" en \"MYRIA\". De Wehrmacht- en Luftwaffeberichten werden verstuurd in groepen van vijf letters, terwijl de Kriegsmarineberichten, vercijferd met de vier-rotor-Enigma, werden opgedeeld in groepen van vier letters. Regelmatig gebruikte uitdrukkingen of namen moesten afwisselend op verschillende wijze en op verschillende plaatsen geschreven worden om herkenbare patronen te vermijden, enz. Waarschijnlijk wegens het grote vertrouwen in de onkraakbaarheid van de Enigma werd daar vaak tegen gezondigd en hiervan maakten de Britten dankbaar gebruik.\nHet versturen van berichten langer dan 250 letters was verboden om cryptoanalyse moeilijker te maken. Grotere berichten werden opgedeeld en op een speciale wijze gemarkeerd, waarbij elk deel zijn eigen vercijferde berichtsleutel had.\nGeschiedenis.\nMet de toename van de draadloze communicatie sinds circa 1900 werd men meer bewust van de noodzaak van geheimhouding van communicatie. Toen de elektrotechniek op peil kwam begonnen mensen zich bezig te houden met automatisering van cryptografie.\nOp 23 februari 1918 vroeg in Duitsland Arthur Scherbius patent aan voor een machine die bekend zou worden als Enigma. Hij probeerde de machine aanvankelijk te slijten aan de Duitse Marine en het ministerie van Buitenlandse Zaken. Hij had hiertoe een vennootschap opgericht (\"Scherbius &amp; Ritter\"). De organisaties toonden geen interesse.\nOp 7 oktober 1919 vroeg in Nederland Hugo Alexander Koch uit naam van zijn bedrijf (\"Ingenieursbureau Securitas\") patent aan voor een soortgelijke machine.\nHet bedrijf van Scherbius ging op in \"Gewerkschaft Securitas\" en onderhield zonder twijfel nauwe contacten met het bedrijf van Koch. Dit wordt gestaafd door de gelijkenis in de naam van de bedrijven van beide heren en de Duitse invloed op het bedrijf van Koch maar vooral door de gelijkenis in de patenten die beide bedrijven voor latere innovaties aanvroegen. Het Duitse patent 425,147 is een vrijwel letterlijke vertaling van het Nederlandse patent 10.700.\nScherbius' bedrijf, dat later ook de patenten van Koch overnam, ging in 1923 op in Chiffriermaschinen Aktiengesellschaft. Dit bedrijf exposeerde dat jaar op het congres van de Wereldpostunie de \"Glow-Lamp Ciphering and Deciphering Machine: Enigma\". Dit zou later bekend worden als Enigma A, een log toestel met schrijfmachine van circa 50\u00a0kg zonder stekkerbord. Nadat een jaar later op hetzelfde congres een nieuwe versie (Enigma B) ook gedemonstreerd kon worden kreeg het nieuws aandacht in het Amerikaanse \"Radio News\" en een uitvoerige beschrijving in het werk \"Chiffrieren mit Geraten und Maschinen\" van Siegfried T\u00fcrkel. De toepassing van de reflector, een idee van Scherbius\u2019 collega Willi Korn, leidde tot de ontwikkeling van de Enigma C.\nVanaf 1926 raakten strijdkrachten van verschillende naties ge\u00efnteresseerd. Zo gaf de Nederlandse cryptoloog Henri Koot een beoordeling van de machine.\nDe Enigma C, veel compacter dan zijn voorgangers en uitgerust met gloeilampen in plaats van een schrijfmachine, leidde tot de ontwikkeling van de Enigma D in 1927. Dit model werd wijd verspreid in Europa en ver daarbuiten.\nMilitaire versies.\nIn 1926 kocht de Duitse Marine commerci\u00eble Enigma\u2019s aan, paste deze toestellen aan voor militair gebruik en noemde ze Funkschl\u00fcssel C. Het toestel had een stappenmechanisme met pallen die in tanden op de rotors grepen. In 1928 ontwikkelde Chiffriermaschinen AG een aangepaste versie van de Enigma met rotors die werden voortbewogen door een tandwielmechanisme in plaats van pallen en een draaiende reflector. De rotors waren identiek aan die van de Enigma D maar waren voorzien van een tandwielring in plaats van de gebruikelijke tanden voor pallen. Hoewel dit tussenmodel reeds in 1928 publiek werd getoond dateert het patent hiervoor echter pas van 1931. De uiteindelijke Enigma G had andere rotors en enkele gewijzigde details zoals het tellermechanisme aan de andere zijde dan het tussenmodel. De Duitse Abwehr kocht de 12\u00a0kg lichte Enigma G aan, net als de Nederlandse Koninklijke Marine. De Abwehr Enigma werd ook wel de Zahlwerk Enigma genoemd, naar de teller die op het toestel zat. (Dit type is enkele jaren geleden in het nieuws gekomen door een diefstal van een dergelijke machine uit Bletchley Park.) De Enigma-G heeft een roterende reflector en drie wielen met resp. elf, vijftien en zeventien nokken die bewegen door middel van een stappenmechanisme dat werkt als dat van een kilometerteller.\nDe Wehrmacht nam in 1928 de Enigma D in gebruik maar bracht enkele wijzigingen aan, waaronder de introductie van het \"stekkerbord\". Het is dit toestel, de Enigma I, dat bekend werd als de Wehrmacht Enigma. Dit toestel werd op grote schaal verspreid in het Duitse leger en overheidsdiensten. De Luftwaffe volgde in 1935 het voorbeeld van de Wehrmacht. Het toestel was in het begin uitgerust met drie verschillende rotors, die in de gewenste volgorde geplaatst konden worden. Om het aantal combinaties uit te breiden kon de Wehrmacht vanaf 1939 voor de drie benodigde rotors kiezen uit een set van vijf rotors.\nDe Marine nam in 1934 de Wehrmacht Enigma over, die voorzien was van het veiliger stekkerbord, en breidde de set van drie standaardrotors eerst tot vijf en in 1939 tot acht rotors uit. Het Marine Enigma-toestel kreeg de naam Funkschl\u00fcssel M of M3. Toen de beruchte doeltreffendheid van de U-boten in de loop van 1941 drastisch achteruitging, drong admiraal Karl D\u00f6nitz aan op verbetering van de Kriegsmarine-Enigma\u2019s. Hoewel de Duitse inlichtingendienst, de Abwehr, hem ervan verzekerde dat Enigma onbreekbaar was, voerde D\u00f6nitz begin 1942 het beruchte M4-model met vier rotors in.\nVerschillende andere landen gebruikten eerdere modellen van de Enigmamachine. In Zwitserland werd de Enigma K gebruikt. De Italiaanse marine gebruikte de commerci\u00eble Enigma D, net als Spanje tijdens de Spaanse Burgeroorlog. Het berichtenverkeer van al deze modellen werd door verscheidene inlichtingendiensten gebroken, vooral door de beperkte veiligheid vanwege het ontbrekende stekkerbord. Japan gebruikte de Enigma T, ook wel \"Tirpitz Enigma\" genoemd, een aangepaste versie van de Enigma K. Japan ontwikkelde ook een eigen versie van de Enigma, met horizontaal geplaatste rotors. Ook dit toestel was niet bestand tegen de codebrekers.\nEr zijn naar schatting 100\u00a0000 Enigma-machines geproduceerd. Na de Tweede Wereldoorlog werden Enigma-toestellen door de geallieerden verkocht aan verscheidene derdewereldlanden. De geallieerden vertelden echter niet dat zij de met de Enigma vercijferde berichten konden breken. Het breken van de Enigma-codes is tot in de jaren zeventig topgeheim gehouden.\nNa de Tweede Wereldoorlog was de Enigma de basis voor vele geavanceerde mechanische en elektromechanische codeertoestellen zoals het Zwitserse NEMA-toestel met tien rotors. Minder bekend is de geavanceerde programmeerbare Russische variant, het M-125 Fialka-toestel, dat tot voor kort topgeheim werd gehouden.\nBreken van de Enigma.\nDe Polen waren de eersten die de Duitse Enigma-codes konden ontcijferen. In januari 1929 vond een alerte Poolse douanebeambte een Duits pakket dat een Enigma-codeermachine bleek te bevatten en informeerde de Poolse veiligheidsdiensten. Twee Poolse ingenieurs van het Biuro Szyfr\u00f3w bestudeerden de Enigma-machine gedurende twee dagen maar vonden geen succesvolle methode om de Duitse militaire berichten te ontcijferen (deels doordat de onderzochte machine een commerci\u00eble versie was).\nTwee jaar later (december 1931) ging een delegatie van het Franse Deuxi\u00e8me Bureau (de Franse geheime dienst) naar Warschau om foto's van Enigma-documenten te overhandigen aan het Poolse decoderingsbureau. De Fransen hadden de documenten van de Enigma-spion Hans-Thilo Schmidt (broer van de Duitse generaal Rudolf Schmidt) gekocht. Marian Rejewski, een wiskundige van de Poolse universiteit van Pozna\u0144, werd door luitenant Maksymilian Ci\u0119\u017cki, hoofd van de Duitse sectie binnen het Poolse decoderingsbureau, gevraagd om het Enigma-raadsel te ontrafelen via een wiskundige methode. Rejewski kwam erachter dat het raadsel alleen kon worden ontrafeld als hij een replica van de Enigma ter beschikking had.\nOm deze replica te ontwikkelen bedacht hij een wiskundige formule om de interne bedrading, van de rotor die uiterst rechts stond, te achterhalen. Na verschillende foutieve resultaten bij het toepassen van trial-and-error kwam hij erachter dat de bedrading van de Enigma-ingangsschijf in de militaire uitvoering afweek van die in de commerci\u00eble versie. Na de ontdekking van de juiste bedrading van de Enigma-ingangschijf en met behulp van de Enigma-documenten die de Polen van de Franse geheime dienst hadden ontvangen, kon Rejewski de bedrading van de andere rotors in de (militaire) Enigma-codeermachine kraken. Hierna werden in het diepste geheim de eerste replica's geproduceerd waarna de Polen konden beginnen om de zwakke punten in de Duitse militaire berichten te achterhalen. Marian Rejewski kreeg hierbij hulp van de wiskundigen Henryk Zygalski en Jerzy R\u00f3\u017cycki.\nE\u00e9n manier om de zwakke punten in de Duitse Enigma-communicatie te vinden was het achterhalen van patronen (wederkerende procedures of terugkerende berichten). In de jaren dertig was het zwakke punt de berichtinstelling die \u00e9\u00e9n keer werd herhaald. De codebrekers of cryptografen hoefden alleen maar alle mogelijke patronen van de wederkerende berichteninstelling te noteren, tezamen met de wielinstellingen van de Enigma. Deze methode werd de \"Karakteristieke methode\" genoemd. De eerste Enigma-berichten werden in december 1932 gekraakt en de ontcijfermethoden werkten tot de Duitsers op 15 september 1938 hun Enigma-procedures veranderden. De Polen vonden binnen enkele weken twee andere methodes: de Bomba-methode (\"bomba kryptologiczna\") en de methode met geperforeerde papieren vellen. De Bombe was een grote machine met een groot aantal rotors, die allerlei vermoedelijke stukjes van de berichten kon uitproberen.\nToen de Duitsers op 15 december 1938 het aantal Enigma-rotors verhoogden van drie naar vijf (waarvan er drie volgens de dagsleutel gekozen werden) konden de Polen hierna de vergroting van het aantal mogelijke instellingen met hun Bomba- en geperforeerde papiervellen nauwelijks bijhouden. Op 1 januari 1939 veranderden de Duitsers nogmaals de Enigma-procedure waarbij ze het aantal externe stekkercontacten verhoogden van 6\u201310 naar 14\u201320. Het resultaat was dat de Poolse Bomba-methode zijn effici\u00ebntie verloor en de Poolse Generale Staf in januari 1939 aan Maksymilian Ci\u0119\u017cki en Guido Langer toestemming gaf om hun Enigma-geheimen door te geven aan de Franse en Britse collega's. Op 24 en 25 juli 1939 werd te Pyry, nabij Warschau, een vergadering gehouden. De Fransen, die de Polen de Enigma-documenten hadden overhandigd en tot op dat ogenblik helemaal niets wisten van het kraken van de Enigma, kregen samen met de Britten een Enigma-replica mee. Het pionierswerk van de Poolse codebrekers bleek van onschatbare waarde maar kreeg na de oorlog niet altijd de waardering die het verdiende. In het begin van de Tweede Wereldoorlog stonden in Engeland al enkele van deze machines dag en nacht te draaien; vooral door toedoen van Churchill nam de productie van deze machines snel toe.\nHet werk van de Polen.\nDe Duitsers werkten iedere dag met een andere instelling van de machine. Dit was de \"dagsleutel\", die in de codeboeken stond. Bovendien kreeg ieder bericht een eigen sleutel, de \"berichtsleutel\". Voordat een bericht verstuurd werd, werd de machine op de dagsleutel ingesteld. Daarna werd de berichtsleutel overgezonden, en vervolgens werd de machine op de berichtsleutel ingesteld. Daarna kwam het bericht.\nDe dagsleutel specificeerde:\nDe berichtsleutel bestond uit een andere ori\u00ebntatie van de drie rotoren. Het stekkerbord en de volgorde van de rotoren werden voor de berichtsleutel niet veranderd.\nOm fouten te voorkomen werd de berichtsleutel, die uit drie letters bestond, twee keer overgezonden. Dit bleek een belangrijk aanknopingspunt te zijn voor de Poolse cryptoanalisten, die werkten onder leiding van Marian Rejewski.\nStel, de dagsleutel is \"$\". Nu wordt de berichtsleutel overgezonden. Deze is bijvoorbeeld \"XTE\". Men zendt deze twee keer over, dus \"XTEXTE\". Gecodeerd is dat bijvoorbeeld \"VECTCE\".\nDe ontvanger van het bericht kent de berichtsleutel niet, maar hij weet dat de onbekende letter die met sleutel \"$\" versleuteld wordt tot een \"V\", met sleutel \"$+3\" versleuteld wordt tot een \"T\". Dit wordt genoteerd als \"V&gt;T\". Voor de sleutels \"$+1\" en \"$+4\" is het \"E&gt;C\", en voor de sleutels \"$+2\" en \"$+5\" is het \"C&gt;E\".\nIn de loop van de dag wordt een groot aantal berichten ontvangen, en de eerste zes letters zijn allemaal met dezelfde daginstelling versleuteld. Is de beginletter een \"V\", dan is de vierde letter altijd een \"T\", enzovoort. Na enige tijd beschikt de cryptoanalist over een groot aantal gecodeerde berichtsleutels. Hij weet dat als de beginletter een \"T\" is, dan is de vierde letter een \"S\". En als de beginletter een \"S\" is, dan is de vierde letter een \"D\". Na de \"D\" komt weer de \"V\" en is de analist terug bij het begin. Hij noteert het resultaat als \"V&gt;T&gt;S&gt;D&gt;V\". Het hele resultaat ziet er bijvoorbeeld zo uit:\nIn de laatste regel van de tabel is vermeld hoe lang de ketens zijn.\nDe volgende dag werd er een andere dagsleutel gebruikt. Nu ontstonden er ketens van een andere lengte. De ketenlengten zijn niet afhankelijk van de instelling van het stekkerbord, wat het werk aanzienlijk vereenvoudigt.\nDe Polen stelden hun machines op verschillende dagsleutels in en bepaalden voor iedere sleutel hoe lang de ketens waren. Het stekkerbord bleef buiten beschouwing, en het aantal te onderzoeken combinaties was daardoor relatief klein, dat wil zeggen ruim een miljoen. Dit duurde een jaar. (Een moderne computer doet hetzelfde in een paar tellen.) Op die manier werd een codeboek samengesteld. De Polen waren klaar om gecodeerde berichten te ontvangen.\nAls op een dag berichten binnenkwamen, dan bepaalden de cryptoanalisten met behulp van de eerste zes letters de lengten van de ketens. Hiervoor waren meestal minder dan honderd berichten nodig. In het codeboek kon de dagsleutel worden opgezocht. Meestal was er meer dan een dagsleutel mogelijk bij een gegeven ketenlengte, maar dat was een kwestie van uitproberen.\nDe instelling van het stekkerbord was nog niet bekend, maar dat was een elementair karwei. Het stekkerbord had weliswaar meer dan 100 miljard instelmogelijkheden, maar het kwam slechts neer op een simpel substitutiecijfer, en dat is uiterst eenvoudig te kraken.\nNu was de dagsleutel bekend en konden alle berichten van die dag probleemloos ontcijferd worden.\nHet werk van de Britten.\nDe Britse Government Code and Cipher School in Bletchley Park brak de Enigmacodes aanvankelijk met pen en papier. In augustus 1940 startten zij met het gebruik van hun eigen 'Bombe', ontwikkeld door Alan Turing en Gordon Welchman. Dit was eveneens een elektromechanische machine, maar gebaseerd op een totaal ander principe. Alle informatie die werd verkregen via het breken van Enigma had de codenaam \"Ultra\", en speelde een beslissende rol tijdens de gehele oorlog, maar vooral in de Atlantische Oceaan.\nEen belangrijke fout in het ontwerp van de Enigma was dat een letter nooit in zichzelf vercijferd werd, wat het speurwerk van de codebrekers beperkte. Een andere belangrijke techniek was het zoeken naar \"cribs\". Dit was het zoeken naar de juiste positie van vercijferde tekst binnen een bericht, waarvan men de klare tekst vermoedde. Door de strikte uniformiteit in de Duitse berichten kon men dikwijls voorspellen waar welk stukje tekst voor zou komen. Was zo'n crib eenmaal gelokaliseerd, dan zocht men met een Bombe de sleutelinstellingen die erbij hoorden, om vervolgens het bericht te ontcijferen. Zo'n Bombe liep uitsluitend de mogelijke instellingen af die een bepaalde cijfertekst en vermoede klaartekst combineerden, en kon doorgaans binnen de 24 uur de juiste combinatie vinden. Zo waren bij de Kriegsmarine de meeste cribs afkomstig van contactberichten door U-boten en van weerberichten. Deze berichten werden omgezet in vierlettercodes, Kurzsignalen genoemd, alvorens te vercijferen met de Enigma. De Britten slaagden er echter in de Kurzsignal-codeboeken te kraken, wat dan weer cribs opleverde. Enkele andere gemakkelijk te kraken cribs zijn bijvoorbeeld \"An dem Oberbefehlshaber\", \"Nichts zu melden\" of de afsluiter \"Es lebe der Fuehrer\".\nDeze topgeheime informatie diende erg omzichtig gebruikt te worden, opdat het Duitse oppercommando niet zou beseffen dat er Enigmacodes gebroken werden. Daarom werden er speciale verbindingsofficieren geplaatst in belangrijke hoofdkwartieren op het terrein, die ervaren waren in het gebruik van de Ultra-informatie. Zij kregen hun informatie rechtstreeks van een speciale afdeling die gespecialiseerd was in tactische analyse en snelle verspreiding van belangrijke informatie. Volgens het door F.W. Winterbotham geschreven boek \"The Ultra Secret\" (1974) zou Winston Churchill het belang van geheimhouding zo groot hebben gevonden, dat hij een bombardement op Coventry door de Duitsers heeft laten plaatsvinden, hoewel de informatie hierover via \"Ultra\" vooraf bekend zou zijn geweest. Meerdere historici hebben later aangegeven dat vooraf helemaal niet duidelijk was welke stad gebombardeerd zou gaan worden.\nDe \"Ultra\"-informatie bleek vooral uiterst doeltreffend in de strategisch zeer belangrijke Atlantische Oceaan in de strijd tegen de geduchte Duitse U-boten. De aanvallen van deze duikboten waren zo vernietigend voor de geallieerde bevoorrading, dat ze bijna de oorlog beslisten in het voordeel van Duitsland. Dankzij het onderscheppen van de communicatie tussen de U-boten kon het tij alsnog gekeerd worden. (Zie het hoofdartikel over dit onderwerp: Enigma en de U-bootoorlog.) Verder waren de Britten in staat om het berichtenverkeer tussen Kriegsmarine en Duitse wal uit te peilen, waardoor op eenvoudige wijze Duitse schepen konden worden gelokaliseerd, zoals dat gebeurde met de Bismarck.\nAanvankelijk kwamen er dagelijks meer berichten binnen dan de mannen en vrouwen van Bletchley Park konden ontcijferen, doordat ze menskracht tekortkwamen. De medewerkers meldden dat bij hun chef, maar die vond dat hij het zich niet kon veroorloven nog meer budget aan te vragen. Nadat Winston Churchill op bezoek was geweest, richtten de codebrekers zich direct tot Churchill. Deze zorgde er onmiddellijk voor dat het team werd uitgebreid. Op een gegeven moment waren er zevenduizend personen in ploegendienst werkzaam.\nVeilingen.\nin 2017 kocht een hoogleraar cryptologie op een rommelmarkt in Roemeni\u00eb voor honderd euro een Enigma I. De verkoper dacht dat het om een oude typemachine ging. Op een veiling bracht het 45.000 euro op. Een maand eerder bracht een Enigma op een veiling in New York meer dan een half miljoen dollar op."}
{"id": "7417", "revid": "1367112", "url": "https://nl.wikipedia.org/wiki?curid=7417", "title": "Broncode", "text": "De broncode (ook wel brontekst of in het Engels source of source code) van een computerprogramma is de leesbare tekst die door de programmeur in een programmeertaal is geschreven. Dit in tegenstelling tot de 'uitvoerbare (\"executable\") code' of doelcode (\"object code\") zoals die door een compiler of interpreter vanuit deze broncode gegenereerd wordt.\nOok spreekt men van de broncode van een opgemaakte tekst. Er wordt een zodanige extensie gebruikt dat bij aanklikken niet de broncode wordt getoond, maar het opgemaakte resultaat. Een voorbeeld is een HTML-document, dat naast de inhoud ook de opmaak van een webpagina beschrijft. Er is niet bij elk opgemaakt document een leesbare broncode, bijvoorbeeld niet bij Microsoft Word.\nGebruik van broncode van een computerprogramma.\nDe broncode kan op een aantal manieren worden omgezet naar uitvoerbare code, zodat het programma uitgevoerd kan worden.\nEr bestaat ook een constructie waarbij de broncode in een andere hogere taal wordt vertaald. Bijvoorbeeld in de taal PL/SQL, waarbij de universele PL/SQL-compiler de broncode naar een C-code (ontdaan van objectgeori\u00ebnteerde code maar voorzien van \"embedded SQL\") vertaalt, die automatisch door een 'native' C-compiler weer vertaald wordt naar een optimale machinecode. \nVoorbeeld.\nDe volgende broncode in C:\nint square(int i)\n return i * i;\nwordt bijvoorbeeld in een assembleertaal zoiets als:\nSQUARE: PUSH B\n MOV A, [SP+2]\n MOV B, A\n MULT \n POP B \n RET\nen in een gebruikersvriendelijke machinecode (hier weergegeven in het hexadecimale stelsel, achtereenvolgens geheugenadres, machinecodes en controle-som):"}
{"id": "7418", "revid": "12930", "url": "https://nl.wikipedia.org/wiki?curid=7418", "title": "Euclidius", "text": ""}
{"id": "7419", "revid": "414114", "url": "https://nl.wikipedia.org/wiki?curid=7419", "title": "Agnosticisme", "text": "Het agnosticisme is de filosofische bedenking dat kennis van (een) hogere macht(en) niet zeker kan zijn, omdat deze niet (met de wetenschappelijke methode) te bewijzen is. Een agnost is iemand die geen overtuiging heeft jegens het wel of niet bestaan van (een) bovennatuurlijk(e) macht(en). In de negentiende eeuw ontstond de term \"agnosticisme\" als noemer voor de overtuiging dat de kenbare werkelijkheid geen aanleiding geeft om het bestaan van God te veronderstellen. Een aanhanger van het agnosticisme is een \"agnost\" of \"agnosticus\", meervoud \"agnosten\" respectievelijk \"agnostici\".\nEtymologie.\nHet woord is afgeleid van het Griekse \"gnosis\" (kennis) met het voorvoegsel \"a-\" (niet, on-). Letterlijk is een \"agnost\" dus \"iemand die geen kennis heeft\", die zegt geen kennis te (kunnen) bezitten over de vraag of er een God is of niet.\nHet ontstaan van het begrip \"agnosticisme\" is precies bekend: het werd voor het eerst gebruikt door de bioloog en voorvechter van het darwinistisch denken Thomas Huxley (de grootvader van Aldous Huxley, de schrijver) op een bijeenkomst van de \"Metaphysical Society\" in 1869 te Londen. Later legde hij in detail uit wat hij bedoelde met de term, onder andere in het essay \"Agnosticism\" (1889); Huxley beschrijft zichzelf als iemand die een redelijk sterke overtuiging heeft dat de vraag of er een God is of niet, \"onoplosbaar\" is, omdat het antwoord op die vraag volgens hem onkenbaar is.\nGeschiedenis.\nHet huidige agnosticisme is dus in de 19e eeuw ontstaan. Beroemde agnosten naast Huxley waren Charles Darwin en Bertrand Russell. Russells pamflet \"Waarom ik geen christen ben\" (1927) is een klassieke tekst van het agnosticisme. Met Russells theepot (1952) verdedigde hij het standpunt dat religieuze stellingen falsifieerbaar moeten zijn.\nDe oudst bekende persoon die we een \"agnost\" zouden kunnen noemen was de Griekse presocraat Xenophanes (ca. 580 - ca. 485 v.Chr.). Hij schreef:\nAls een andere oude agnost wordt wel Protagoras (ca. 490 - ca. 420 v.Chr.) gezien, een van de sofisten. Hij achtte het onmogelijk om het bestaan van de goden te bewijzen. Een bekend citaat van Protagoras is: \"Van de goden weet ik niets: niet dat ze bestaan en evenmin dat ze niet bestaan\".\nVerschil met athe\u00efsme.\nAthe\u00efsme is afwezigheid van een geloof in een god. Agnosticisme heeft geen betrekking op het geloof in een god, maar op de mogelijkheid om het bestaan of niet-bestaan van een god te kennen. Deze begrippen sluiten elkaar niet uit. Iemand kan vinden dat hij niet voldoende kennis over het wel of niet bestaan van een god heeft, en tegelijkertijd geen geloof in een god hebben: een agnostisch athe\u00efst. Iemand anders kan een agnost zijn, maar terdege geloven in een god: een agnostisch the\u00efst.\nEen voorbeeld van een agnostische athe\u00efst is Robert Flint, een voorbeeld van een agnostische the\u00efst is de filosoof S\u00f8ren Kierkegaard. S\u00f8ren Kierkegaard geloofde dat het feitelijk onmogelijk was om kennis van god te hebben en dat mensen die the\u00efsten willen zijn, dus moeten geloven: \nEen andere vorm van het agnosticisme is het apathe\u00efsme (een samentrekking van apathie en the\u00efsme): apathe\u00efsten stellen zich de vraag over het bestaan der goden niet.\nSoms maakt men nog een onderscheid tussen zwakke en sterke agnosten. Een zwakke agnost beweert niet te weten of God bestaat. Een sterke agnost beweert niet alleen dat hij niet weet of God bestaat, maar dat bovendien niemand dat kan weten."}
{"id": "7420", "revid": "1061913", "url": "https://nl.wikipedia.org/wiki?curid=7420", "title": "Long (orgaan)", "text": "Longen zijn gepaarde inwendige ademhalingsorganen van gewervelde dieren, met uitzondering van de meeste vissen en sommige amfibie\u00ebn.\nIn de longen vindt gaswisseling plaats tussen lucht en bloed ten behoeve van het metabolisme en zijn daarmee de eerste stap in de zuurstofcascade richting de mitochondri\u00ebn in de lichaamscellen. De longen van zoogdieren zijn geen holle ruimtes die gevuld worden met lucht, maar hebben een sponsachtige structuur zodat het oppervlak waar gasuitwisseling mogelijk is veel groter wordt. De longen van amfibie\u00ebn zijn wel te vergelijken met een lege zak, die weinig effici\u00ebnt is. Ze ademen daarom door keelademhaling en door de huid.\nGaswisseling.\nDoor te ademen kan gaswisseling plaatsvinden: zuurstof diffundeert dan het bloed in en koolstofdioxide eruit. Er is zuurstof nodig voor de verbranding van voedsel, waarbij energie vrijkomt voor een groot aantal processen. Voorts wordt met de ademhaling koolzuur verwijderd, dat wordt geproduceerd bij de verbranding van voedingsstoffen. De concentratie van koolzuur in het bloed wordt geregeld door het ademcentrum in de hersenen.\nMens.\nBouw.\nBij de mens is de rechterlong iets groter dan de linker, doordat het grootste deel van het hart zich aan de linkerzijde bevindt. De rechterlong heeft drie longkwabben; de linker bijna altijd (op \u00b15% na) twee. De \"lingula\" (tongetje), de middelste kwab van de linkerlong, is rudimentair.&lt;br&gt;\nDe ingeademde lucht stroomt door de luchtpijp of \"trachea\" die zich bij de carina splitst in twee bronchi\u00ebn, die de lucht verder voeren in een systeem van steeds meer, en steeds fijner vertakte, pijpjes tot ze uiteindelijk terechtkomt in de zeer kleine longtrechtertjes. De wanden daarvan zijn uitgestulpt tot kleine zakjes, de alveolenzakjes, met elk een tiental blaasvormige uitstulpingen, de alveolen of longblaasjes. Deze worden omgeven door een netwerk van zeer fijne bloedvaatjes. De zuurstof in de blaasjes passeert, onder invloed van de concentratiegradi\u00ebnt, een uiterst dun vlies (membraan) gevormd uit een eencellige laag van endotheelcellen, en komt zo in deze haarvaten. In het bloed van de haarvaten wordt de zuurstof voor het grootste deel aan hemoglobine gebonden. Om de long ligt het longvlies, de pleura. De pleura bestaat uit twee bladen, de pleura visceralis die aan de long vastzit en de pleura parietalis die aan de binnenkant van de borstwand vastzit. Tussen deze twee vliezen zit wat vocht waardoor ze ten opzichte van elkaar kunnen verschuiven (vergelijk 2 glazen platen met water ertussen). De long is elastisch en wil van zichzelf inklappen, maar door de onderdruk tussen de longvliezen aan de binnenkant van de borstwand gebeurt dat niet. De long volgt normaliter de bewegingen van de borstwand. Als er lucht tussen de twee pleurabladen komt, bv. door een messteek in de borstkas, valt de onderdruk tussen de 2 pleurabladen weg en kan de long samenvallen: er ontstaat een klaplong, ofwel een pneumothorax. Ditzelfde gebeurt bij een ruptuur (breuk) van een of meer alveoli: er stroomt dan lucht vanuit de long de pleuraholte in.\nAdembeweging.\nBij rustige ademhaling wordt de borstholte vergroot: de ribben worden naar voren en omhoog getrokken, en het middenrif wordt minder bol. Door die verruimende beweging wordt ongeveer een halve liter lucht naar binnen gezogen. Negatieve drukademhaling is ademhalen door een onderdruk te cre\u00ebren. Bij grote inspanning, zoals bij het hardlopen, gaat de ademhaling sneller en dieper. De hoeveelheid lucht die dan met \u00e9\u00e9n diepe teug naar binnen komt, kan wel tot vier liter stijgen. Als de spieren dan weer verslappen, veert de borstkas weer terug in haar oorspronkelijke stand en krimpt de long in elkaar: de lucht wordt uitgeademd. Inademing is een actief proces, uitademing volgt (bij rustige ademhaling) door de terugverende kracht van de thorax en de long zelf. Niet \u00e0lle lucht kan worden uitgeademd: zelfs na een diepe uitademing blijft er altijd lucht in de longen achter, ongeveer 1,5 liter (het eind-expiratoir volume). Per minuut haalt een volwassen mens in rust ongeveer twaalf tot zestien keer adem. Per dag passeert zo'n 10.000 liter lucht de luchtwegen, op weg naar de longen. In een gemiddeld mensenleven vullen de longen zich zo'n 500 miljoen keer.\nAdemhalingscentrum.\nAdemhalen is meestal onbewust en ook 's nachts gaat het proces gewoon door, al zijn er aandoeningen als Ondines vloek waarbij dit niet het geval is. Anders dan bij de hartslag, kan de ademhaling echter wel bewust een poos onderdrukt worden of gestimuleerd. In de hersenstam bevindt zich het ademhalingscentrum. Dit centrum reguleert op basis van de koolzuurconcentratie in het bloed de ademhaling en houdt zo het koolzuurgehalte in het bloed vrijwel constant. Daarmee wordt tegelijkertijd de zuurstofconcentratie in het bloed op peil gehouden. Als de ademhaling door ziekte bemoeilijkt is, ontstaat \"dyspneu\", een benauwdheidsgevoel dat het gevolg is van een verhoogde koolzuurconcentratie en/of een verlaagde zuurstofconcentratie in het bloed, de longen kunnen de koolzuurconcentratie niet meer op het juiste peil houden. Er komt dan een extra aantal hulpspieren in actie. Om de werking van die spieren te vergemakkelijken, zitten benauwde mensen dikwijls rechtop in bed, steunend op de armen.\nBuiten adem raken komt voor als het tempo van in- en uitademing niet is aangepast aan inspanning waarbij veel koolzuur wordt geproduceerd dat door de longen niet snel genoeg kan worden afgevoerd. In de meeste gevallen passen de ademhalingsorganen zich vanzelf aan, maar voor sommige activiteiten zoals zingen is een aparte ademhalingstechniek nodig.\nDe noodzaak van een rustige ademhaling.\nDe Russische longarts Konstantin Buteyko onderstreepte het belang van een rustige ademhaling. In medische tekstboeken (Guyton) wordt 6 liter per minuut als normale waarde gehanteerd. Christiaan Bohr beschreef in 1904 het naar hem genoemde Bohr-effect: hoe meer koolzuur er in het bloed aanwezig is, hoe groter de zuurstofafgifte aan het celweefsel. Meer of dieper ademen heeft dus een contraproductief effect: omdat er meer koolzuur in de uitademing verloren gaat, zal er minder zuurstof door het lichaam worden opgenomen. Dit is chronische hyperventilatie en het kan talloze gezondheidsklachten opleveren. Koolzuur heeft ook een gunstig effect op de vuurdrempel van zenuwen, die wordt verhoogd, zodat de zenuwen rustiger worden.\nLuchtconditionering.\nDe longen zijn goed beschermd. In de luchtwegen (neus en keelholte, strottenhoofd en luchtpijp) wordt de ingeademde lucht gezuiverd van grotere stofdeeltjes, voorverwarmd en vochtig gemaakt. Koude winterlucht is dus al op temperatuur (30 graden Celsius) voor deze de longen bereikt. Voor het schoonhouden van de luchtwegen dient een uitgebreid slijmtransportsysteem van (trilharen) op het slijmvlies van de luchtpijp en de bronchi\u00ebn. Deze transporteren neergeslagen deeltjes weer naar het strottenhoofd, waar slijm met stofdeeltjes onder normale omstandigheden ongemerkt worden ingeslikt. Als daarbij moet worden gehoest is er sprake van een abnormale situatie, mogelijk een symptoom van ziekte, meestal een meer of minder ernstige luchtweginfectie.\nZiekten.\nSpeciale cellen produceren slijm. Dat slijm wordt dan opgehoest en verdwijnt daardoor uit de luchtwegen. Een chronische hoest duidt er soms op dat dit beveiligingssysteem te zwaar wordt belast. Dat geldt niet alleen bij een stevige verkoudheid.\nIn langdurig geprikkeld en beschadigd longweefsel kunnen verschillende ernstige ziekten zich ontwikkelen: longkanker, COPD (chronische bronchitis en longemfyseem).\nIn het algemeen wordt door de wetenschap aangenomen dat het (herhaaldelijk) inhaleren van (verbrande) stofdeeltjes, slecht is voor de gezondheid.\nEvolutie.\nAanvankelijk werd gedacht dat de ontwikkeling long een aanpassing was van amfibische dieren om op land te leven. Longvissen in gevangenschap verlaten het water echter nooit, zodat deze hypothese minder waarschijnlijk werd.\nNa de ontdekking van de longvis \"Ceratodus\" stelde Albert G\u00fcnther dat zuurstoftekort in water de selectiedruk zou zijn geweest voor de ontwikkeling van de long. Joseph Barrell stelde in 1907 in navolging van Thomas Chrowder Chamberlin op basis van fossiele vondsten dat vissen ontstaan waren in rivieren en van daaruit via ingesloten wateren naar zee waren getrokken en niet andersom. Na een klimaatverandering in het Devoon waarbij het droger werd, zou de al bestaande zwemblaas gebruikt worden om hypoxie in stilstaande plassen te overleven tot het droge seizoen voorbij was. Dit leek aannemelijk, aangezien de oplosbaarheid van zuurstof afneemt in warmer water en omdat stilstaand water veelal minder zuurstof bevat dan zeewater dat door zeegang en stromingen in beweging blijft. Afgezien van enkele andere idee\u00ebn was dit lange tijd de meest geaccepteerde versie.\nDoor verdere fossiele vondsten kon tot een betere fylogenie gekomen worden van vroege vissen, waarbij bleek dat vroeg in de evolutie van de beenvisachtigen (Osteichthyes) twee groepen ontstonden, de kwastvinnigen (Sarcopterygii) en de straalvinnigen (Actinopterygii), waarvan bij beide groepen afstammelingen zijn die over longen beschikken. Daarmee is het waarschijnlijk dat longen al aanwezig waren bij de recentste gemeenschappelijke voorouder van de twee groepen en daarmee al minstens ruim 400 miljoen jaar geleden zijn ontstaan in het Laat-Siluur. De fossiele vondsten van deze periode zijn echter zeevissen. Daarnaast bleek dat de stilstaande wateren waarin luchtademende vissen voorkomen niet hypoxisch zijn. Andere factoren lijken van belang te zijn geweest.\nHuidademhaling.\nEen van die factoren lijkt de zuurstofvoorziening van het hart. De voorouder van de gewervelden was klein en had geen kaken \u2013 zoals nu nog de kaakloze vissen \u2013 en waren daarmee filtervoeders. De kieuwen met \"cilia\" werden vooral gebruikt als voedingsfilter, ademhaling vond daarnaast plaats via huidademhaling.\nKieuwademhaling.\nTijdens de evolutie naar kaakdieren verloren de kieuwen hun functie voor voeding en werden het voornaamste orgaan voor de gaswisseling, ook doordat huidademhaling onvoldoende was om de in grootte toenemende vissen van zuurstof te voorzien.\nLongademhaling.\nTijdens de ordovicische en silurische radiatie evolueerden zowel de inactieve Osteostraci en Heterostraci als de zeer actieve beenvisachtigen (Osteichthyes). Voor hoge activiteit voor korte duur kan anaerobe dissimilatie voldoende zijn, maar voor langere duur is aerobe dissimilatie en daarmee zuurstof noodzakelijk. Bij actieve beenvisachtigen kan langdurig hoge activiteit geleid hebben tot myocardiale hypoxie, respiratoire acidose of circulatoire collaps. Daarmee lijkt dit eerder een stimulans te zijn geweest voor de ontwikkeling van longen en een coronaire bloedsomloop dan zuurstoftekort in stilstaande wateren. Bij \"Polypterus\" neemt luchtademhaling via het \"spiraculum\" zelfs af bij zuurstoftekort in water, maar sterk toe bij hoge activiteit. Zelfs in zuurstofrijk water gaan \"Amia\", \"Lepisosteus\" en \"Neoceratodus\" over op luchtademhaling bij verhoogde activiteit. Bij deze soorten ontbreekt de coronaire bloedsomloop nog.\nBij \"Lepisosteus\" en \"Amia\" zijn zuurstofmetende chemoreceptoren aangetroffen die de longademhaling stimuleren en bij \"Lepisosteus\" ook bradycardie, een verlaging van de hartslag. Deze liggen afferent van de kieuwen en meten dus de hoeveelheid zuurstof in het bloed dat net het hart heeft gepasseerd. Dat impliceert dat de longen vooral het hart voorzien van zuurstof en niet zozeer de systemische bloedsomloop voor de organen, aangezien de receptoren anders na de kieuwen zouden hebben gelegen.\nVoor deze vissen geldt dat luchtademhaling facultatief is, maar nog niet obligaat, strikt noodzakelijk.\nPlacodermi worden veel genoemd als de eerste vissen met longen, maar dit is betwist.\nEr zijn bij luchtademende vissen verschillende ademhalingsorganen ge\u00ebvolueerd en daarbij met respiratoir epitheel bedekt. Deze bevinden zich in de kop en in het spijsverteringkanaal. De longen zijn gevormd vanuit de faryngeale ruimte.\nBeperkingen van longen in enkelvoudige bloedsomloop.\nDoor de efferente ligging van het hart ten opzichte van de longen en het ontbreken van een boezemtussenschot en een kamertussenschot verpompt dit zowel het zuurstofarme bloed van de spieren als het zuurstofrijke bloed van de longen, wat de zuurstoftoevoer voor de hartspier beperkt. Daarnaast kan in zuurstofarm water het zuurstofrijke deel van het bloed zelfs zuurstof verliezen bij passage van de kieuwen. Plaatsing van de longen na de kieuwen zou dit kunnen oplossen, maar dit komt nauwelijks voor, aangezien drie capillaire systemen in serie een te hoge bloeddruk zouden vereisen.\nDubbele bloedsomloop.\nBij een volwassen \"Lepidosiren paradoxa\" zijn de kieuwen gereduceerd, vooral de kieuwplaatjes van de derde en vierde kieuwbogen. Dit voorkomt zuurstofverlies in de kieuwen in zuurstofarm water. Zuurstofarm en zuurstofrijk bloed wordt gescheiden door een boezemtussenschot, een gedeeltelijk kamertussenschot en een spiraalklep in de \"conus arteriosus\" zodat zuurstofarm bloed van de spieren via het rechterhart richting de vijfde en zesde kieuwboog gaat, die vooral dienen om koolstofdioxide kwijt te raken en niet om zuurstof op te nemen. Hierna volgen de longen waar zuurstof op wordt genomen, waarna het zuurstofrijke bloed via het linkerhart naar de spieren wordt gepompt. Hiermee is dit bijna een volledige dubbele bloedsomloop. Het rechterhart moet het hier echter nog steeds doen met weinig zuurstof en deze dieren zijn dan ook weinig actief. De aanpassing is dan ook bij deze dieren waarschijnlijk een reactie op de zuurstofarme omgeving. Het zijn obligate luchtademhalers die verdrinken als ze onder water worden gehouden.\nVissen zonder longen.\nNiet alle vissen hebben longen en bij een aantal zijn ze tot zwemblazen gevormd. Bij relatief inactieve vissen ontbreekt de noodzaak, maar er zijn andere factoren die hierbij een rol kunnen spelen. Zo is het voor vissen die voornamelijk in de diepzee leven weinig economisch om naar de oppervlakte te komen. Mogelijk dat daarom bij Coelacanthiformes en kraakbeengano\u00efden (Chondrostei) de longen zijn omgevormd tot zwemblazen.\nVoor beenvissen (Teleostei) kan een verklaring zijn dat zij evolueerden op een moment dat pterosauri\u00ebrs verschenen, waarmee zij voor het eerst te maken kregen met een dreiging uit de lucht. Luchtademende vissen als \"Lepisosteus\" hebben een duikreflex dat daarop wijst. Veel van deze vissen zijn ook nachtdieren of schemeractieve dieren. Zij vertonen ook veel synchroon ademgedrag, waarbij ze gezamenlijk aan de oppervlakte verschijnen om te ademen, zoals de gevlekte pantsermeerval en \"Hoplosternum littorale\".\nViervoeters.\nWaarschijnlijk ontstonden viervoeters uit de clade Rhipidistia waar ook longvissen deel van uitmaken. Deze kwastvinnigen waren mogelijk de eersten die beschikten over \"choanae\", een soort neusgaten. Bij de meeste viervoeters gingen de kieuwen verloren en namen de longen deze functie volledig over. De bloedsomloop werd in meer of mindere mate gescheiden, wat resulteerde in een zuurstofarm rechterdeel van het hart. Dit werd op verschillende manieren opgelost.\nMotorische sturing.\nDe motorische sturing van de ademhalingsspieren wordt aangestuurd via een centrale patroongenerator (CPG). Deze reageert in tegenstelling tot de centrale patroongenerator van kieuwen op de concentratie CO2 en de pH. Bij ammocoetes, de larven van de basale prikachtigen, is deze centrale patroongenerator al aanwezig zonder dat deze dieren over longen beschikken."}
{"id": "7421", "revid": "231402", "url": "https://nl.wikipedia.org/wiki?curid=7421", "title": "Hebreeuws", "text": "Klassiek Hebreeuws, ook bekend als Lesjon HaKodesj (\u05dc\u05e9\u05d5\u05df \u05d4\u05e7\u05d5\u05d3\u05e9, 'de heilige taal'), is de taal van het jodendom. Er bestaan verschillende historische perioden: achtereenvolgens het Hebreeuws van de Thora, dat van de Misjna en dat van de rabbijnse literatuur. De verschillen tussen genoemde taalperioden betreffen spelling, woordenschat en vooral zinsbouw (syntaxis).\nModern Hebreeuws, ook bekend als Ivriet (\u05e2\u05d1\u05e8\u05d9\u05ea), is de offici\u00eble landstaal van de moderne staat Isra\u00ebl. Het verschil tussen modern en klassiek Hebreeuws is in syntactisch opzicht groot, in lexicaal opzicht zijn de verschillen kleiner.\nClassificatie.\nHebreeuws behoort tot de Semitische tak van de Afro-Aziatische talen. Hierdoor is het Hebreeuws verwant aan andere Semitische talen als het Arabisch, Aramees en Akkadisch en in mindere mate ook aan andere Afro-Aziatische talen als het Berbers en het Somalisch. Een kenmerk van veel Semitische talen, waaronder het Hebreeuws, is het zogenaamde \"triconsonantalisme\". Bijna alle woorden kunnen herleid worden tot drie consonanten (medeklinkers), de radicalen, die de wortel (radix) van het woord vormen. Sommige radicaalstammen zijn 'afgesleten' of 'uitgehold', zodat er soms nog maar twee radicalen zichtbaar zijn. Er zijn ook stammen die uit meer dan drie radicalen bestaan, soms onder invloed van andere talen. En dan zijn er nog de leenwoorden, waarvoor de lingu\u00efstische wetten van het Hebreeuws uiteraard niet gelden. Hoewel het Jiddisch veel Hebreeuwse en Aramese woorden bevat, behoort die taal tot de Germaanse tak van de Indo-Europese talen - dezelfde taalgroep waartoe ook het Nederlands, het Duits en het Engels behoren.\nGebruik.\nAls gesproken taal is het Hebreeuws zeer lang een 'dode taal' geweest, in de zin dat niemand de taal meer gebruikte voor de dagelijkse communicatie. Vanaf eind 19e eeuw raakte het Hebreeuws opnieuw in gebruik als dagelijkse omgangstaal. Het is daarmee een van de zeer weinige voorbeelden van een dode taal die naderhand opnieuw tot een levende taal \u2013 in de zin van dagelijkse omgangstaal \u2013 is geworden.\nIn het jodendom is het Hebreeuws altijd in gebruik gebleven en onderwezen. Het diende als taal voor literatuur, po\u00ebzie, recht (Halacha) en communicatie tussen joden van verschillende gemeenschappen.\nVormen.\nKlassiek Hebreeuws.\nHebreeuws van de Thora en Tenach.\nDe Thora bevat de oudste vorm van Hebreeuws. De vorm van Hebreeuws in de daarop volgende boeken in de Tenach is - voor kenners - al aanzienlijk anders.\nEeuwenlang meende men in Europa dat alle talen in de wereld op grond van Genesis terug te voeren moesten zijn op het Hebreeuws dat immers rond 3900 voor het begin van de christelijke jaartelling de taal van Adam en Eva en ook van Noach en Mozes was geweest. In zijn in Parijs geschreven \"Dissertatio de origine gentium Americanarum\" uit 1643 probeerde Hugo de Groot deze interpretatie van Genesis nog te redden door te stellen dat het Indiaans, zoals iedere taal, terug te voeren was op het Hebreeuws. Grotius' stellingen werden al in datzelfde jaar door Johannes de Laet in zijn \"Notae ad dissertationem Hugonis Grotii De origine gentium americanarum, et observationes aliquot ad meliorem indaginem difficillimae illius quaestionis\" (Leiden, 1643) weerlegd. In latere tijd werd de rol van bijvoorbeeld het Sanskriet ook enige tijd overschat bij pogingen een oertaal te reconstrueren.\nHebreeuws van de Misjna.\nVanaf ongeveer 200 n.Chr. werden bepaalde joodse juridisch-religieuze teksten te boek gesteld, in de vorm van de Misjna, de Tosefta en andere werken. Deze rabbijnse literatuur werd decennialang, zo niet eeuwenlang mondeling overgeleverd. Het karakter van de teksten maakt het goed mogelijk ze uit het hoofd te leren. De taalfase van deze teksten wordt vaak Rabbijns Hebreeuws genoemd, omdat de auteurs van de teksten \"rabbijnen\" heten (hebr. \"rav\", meester, heer). De twee grote tekstverzamelingen met de naam Talmoed (de Babylonische Talmoed en de Jeruzalemse Talmoed, naar het gebied waar de redactie plaatsvond) zijn deels een soort commentaar en aanvulling op de Misjna. De taal die hiervoor werd gebruikt is grotendeels Aramees.\nMiddeleeuws rabbinaal Hebreeuws.\nDe middeleeuwen brachten aanzienlijke vernieuwingen in de Hebreeuwse taal, en wel voornamelijk in de geschreven taal. De meeste ontwikkelingen op taalkundig gebied, inclusief een seculiere literatuur, vonden plaats in Spanje, onder de islamitische overheersing. In veel mindere mate was ook Itali\u00eb belangrijk, vooral voor romantische po\u00ebzie. In Spanje waren dichters zoals Solomon ibn Gabirol (of Schlomo ibn Gevirol) en Juda Halevi actief. Hun gedichten en andere literatuur besloegen een breed genre. Voor deze literatuur, alsook de medische en religieuze lectuur van bijvoorbeeld Maimonides, moesten nieuwe woorden en uitdrukkingen in het Hebreeuws worden ontwikkeld. Rabbijnen als Maimonides vertaalden hun werk soms naar dit Hebreeuws, na het eerst in het Arabisch in omloop te hebben gebracht.\nModern Hebreeuws.\nHet Hebreeuws werd opnieuw een levende taal begin 20e eeuw, waarbij het onder met name seculiere Joden geleidelijk een aantal andere door Joden gesproken talen, zoals Jiddisch en Ladino, tot op zekere hoogte verving. Eli\u00ebzer Ben-Jehoeda was de voornaamste pionier van het modern Hebreeuws. Hij was toonaangevend in een beweging die probeerde het Hebreeuws nieuw leven in te blazen. Dat hield niet alleen in dat mensen moesten leren het actief te gaan spreken en gebruiken, maar ook dat er nieuwe woorden geschapen moesten worden voor allerlei zaken die er nog niet waren toen de Tenach in het Hebreeuws werd opgeschreven en toen de taal intensief werd gebruikt, in de tijd van de rabbijnen. De taal kende geen woorden voor bijvoorbeeld trein, telefoon en fiets, en later tv, magnetron en computer. Zo ontstond het Modern Hebreeuws, ofwel, in die taal, 'Ivriet'.\nKritiek en tegenstand van orthodox-joodse zijde.\nDe charedische (ultraorthodoxe) gemeenschap verzette zich hevig tegen het ontstaan van Modern Hebreeuws. De leidende charedische rabbijnen excommuniceerden de zionisten die deze scholen openden en verboden hun aanhangers om kinderen naar die scholen te sturen. Ook religieus-zionistische scholen werden tot verboden gebied verklaard. Ondanks de intensieve oorlog die de rabbijnen voerden tegen het Modern Hebreeuws, spreken vele charedische joden vandaag toch Modern Hebreeuws. De rabbijnen, waaronder de Jeruzalemse opperrabbijn Yosef Chaim Sonnenfeld, wilden het klassieke Hebreeuws bewaren als heilige taal, en voor het dagelijks leven Jiddisch blijven gebruiken. Als alternatief wilden zij het echte klassieke Hebreeuws nieuw leven inblazen. Modern Hebreeuws verschilt op talrijke punten van het klassieke Hebreeuws. Dezelfde rabbijnen maken geen bezwaar tegen het gebruik van het klassieke Hebreeuws.\nOok vandaag de dag zijn er met name in Jeruzalem nog talrijke groepen die weigeren modern Hebreeuws te gebruiken, en groeien er kinderen op die geen modern Hebreeuws kunnen spreken.\nIn de Litvish-charedische gemeenschap is het gebruik van modern Hebreeuws meer aanvaard dan in de chassidische wereld. Maar, zoals in een artikel in de Litvishe krant Yated Ne'eman geschreven werd: \"Modern Hebreeuws kan uiteraard nooit de plaats van de heilige taal innemen, omdat er (misschien wel opzettelijk) woorden in zijn toegevoegd die uit onreine bronnen komen.\"\nRabbijn Shmuel HaLevi Wosner uit Bnei Brak, een van de grootste chassidische rabbijnen, zei: \"Zij hebben de heilige taal vernietigd, vervuild en verminkt met de uitvinding van 'Modern Hebreeuws.' Het is bekend wat de rabbijnen van de Talmoed zeiden: dat iedereen die Hebreeuws spreekt, in de hemel zal komen. Dit geldt vanzelfsprekend niet voor 'Modern Hebreeuws'.\"\nDe krant Yated Ne'eman heeft meerdere analyses van de oorlog tussen de charedische joden en de voorstanders van het zionistisch Hebreeuws gepubliceerd. Een bekende kijk op modern Hebreeuws is dat de makers ervan (zoals Eli\u00ebzer Ben-Jehoeda) hun taal als centraal punt voor een seculiere cultuur wilden gebruiken, die een vervanging moest worden van de traditionele religieuze wereld, waarvan de traditionele taal van wijsheid, het rabbijns Hebreeuws, een centraal onderdeel was.\nNieuwe woorden.\nDe Academie voor de Hebreeuwse Taal houdt zich bezig met het cre\u00ebren van nieuwe woorden. Dat garandeert overigens niet dat die woorden ook aanvaard en in gebruik genomen worden door de bevolking. Sommige woorden, zoals het woord voor computer: 'machshev' (bereken-object), vinden onmiddellijk ingang, maar andere uitgevonden woorden worden aan de kant geschoven voor populaire leenwoorden, zoals \"sach-rachok\" (ver-spreker), dat het moest afleggen tegen \"telefon\".\nGebruik van de term 'Ivriet'.\nMet name aanhangers van het zionisme of (ex-)Nederlanders die naar Isra\u00ebl zijn ge\u00ebmigreerd, gebruiken de naam 'Ivriet' voor het Hebreeuws zoals dat tegenwoordig in Isra\u00ebl als voertaal in gebruik is. Ivriet wordt dan in tegenstelling tot Hebreeuws gebruikt, dat oud-Hebreeuws zou moeten beduiden. Het gebruik van deze term is echter niet noodzakelijk. \"Hebreeuws\" is simpelweg de Nederlandse term voor het Hebreeuwse woord \"Ivriet\". Het moderne Hebreeuws, herleefd door Eliezer Ben-Yehuda, is een variant op diezelfde taal.\nSchrift.\nHebreeuws wordt van rechts naar links geschreven met het Hebreeuwse alfabet. Aanvankelijk werd het proto-Sina\u00eftische alfabet gebruikt, dat ontstaan was uit een beeldschrift. De eerste letter, alef, komt van het woord voor os enzovoorts.\nInvloed op het Nederlands.\nOp diverse manieren heeft het Hebreeuws invloed uitgeoefend op de Nederlandse woordenschat. Een deel van de woorden is via het Jiddisch gekomen; hiervan worden veel woorden niet in Vlaanderen gebruikt. Een ander deel is rechtstreeks aan het Hebreeuws ontleend, voornamelijk onder invloed van het jodendom. Verder is een groot deel via talen als het Grieks en Latijn aan het Hebreeuws ontleend.\nVoorbeelden van woorden van Hebreeuwse oorsprong, die via het Jiddisch in de Nederlandse taal kwamen:\nVoorbeelden van woorden uit het klassiek Hebreeuws die in het Nederlands terecht zijn gekomen, rechtstreeks of via een andere taal:\nVoorbeelden van woorden die enigszins vervormd via het Grieks of Latijn aan het Hebreeuws zijn ontleend:\nIn christelijke liturgische taal kan men ook hebra\u00efstische uitdrukkingen zoals \"Here der Heren\" en \"in de eeuwen der eeuwen\" aantreffen."}
{"id": "7425", "revid": "406997", "url": "https://nl.wikipedia.org/wiki?curid=7425", "title": "Consonant", "text": "Consonant heeft meerdere betekenissen:"}
{"id": "7426", "revid": "3", "url": "https://nl.wikipedia.org/wiki?curid=7426", "title": "Sensorische dissonantie (psychoakoestiek)", "text": ""}
{"id": "7429", "revid": "68248773", "url": "https://nl.wikipedia.org/wiki?curid=7429", "title": "Hop (plant)", "text": "Hop (\"Humulus lupulus\") is een plant uit de hennepfamilie (Cannabaceae), die in West-Europa in het wild voorkomt, en daar vroeger ook veel geteeld werd. De hopbellen (vruchtkegels) worden als conserveer- en smaakmiddel gebruikt bij de bereiding van bier. Hop is een tweehuizige vaste plant die overwintert als wortelstok. De soort komt van nature voor in het grootste deel van de gematigde- en koude zone van het noordelijk halfrond, ten noorden van de 32e breedtegraad. Door de teelt ten behoeve van de bierproductie heeft de hop zijn areaal uitgebreid naar Zuid-Amerika, Zuid-Afrika, Australi\u00eb en Tasmani\u00eb.\nBeschrijving.\nHop is een tweehuizige, vaste, rechtswindende klimplant. Het is een hemikryptofyt: de plant overwintert als wortelstok, de bovengrondse scheuten zijn kruidachtig en eenjarig. De stengel is knobbelig en ruw. De bladeren zijn tegenoverstaand, lang gesteeld met steunblaadjes aan basis van de bladsteel, en hebben een hartvormige voet en gezaagde rand. Meestal zijn ze gelobd, met drie, soms vijf lobben. De bladeren aan de top van de stengel kunnen ongedeeld zijn.\nDe bloemen, die in Noordwest-Europa verschijnen van juli tot september, groeien in pluimen in de bladoksels, bij de mannelijke bloeiwijzen staan de bloemen afzonderlijk aan het eind van de pluimsteeltjes, bij de vrouwelijke bloeiwijzen staan aan het eind van de pluimstelen aartjes met meerdere bloemen. Hieruit ontwikkelen zich de karakteristieke 'hopbellen', eivormige vruchtkegels die in augustus/september aan de vrouwelijke plant groeien.\nHopvari\u00ebteiten.\nEr zijn vijf natuurlijke vari\u00ebteiten van de hop benoemd.\nNet als bij andere cultuurgewassen worden er van de hop verschillende cultivar) gekweekt (zie Lijst van hopvari\u00ebteiten). Er bestaat ook een siervariant, de cultivar \"Humulus lupulus\" 'Aureus', met goudgele bladeren (de \"gouden hop\"), gekweekt door het \"Wye College\" in Kent.\nVeel van de nieuwe Engelse cultivars van de zeventiger jaren hebben een donkerrode rank, terwijl de oudere rassen een groene rank hebben. De kleur van de rank, de vorm van het blad, de kleur van het blad en van de hopbel, de vorm en de grootte van de hopbel en uiteindelijk het aroma van de rijpe hopbel zijn punten die het mogelijk maken de verschillende hopvari\u00ebteiten te herkennen.\nTaxonomie.\nDe hop is een plant uit het geslacht \"Humulus\" in de familie van de Cannabaceae (hennepfamilie). De naam van het geslacht en de soort werden in 1753 door Linnaeus gepubliceerd in \"Species plantarum\". Linnaeus citeerde verschillende andere werken maar wees geen type-exemplaar aan. In 1978 wees Ernest Small uit het beschikbare materiaal het specimen Clifford Herbarium 458, Humulus 1 (BM-000647487) aan als \"lectotype\". Dit specimen bevindt zich in het British Museum of Natural History. De soortaanduiding \"lupulus\" is een zelfstandig naamwoord en het verkleinwoord van \"lupus\" (wolf). De naam werd volgens John Ray al door Plinius de Oudere als geslachtsnaam voor de hop genoemd.\nIn het geslacht \"Humulus\" is een handvol soorten benoemd, waarvan een deel later is gereduceerd tot vari\u00ebteit van \"H. lupulus\". Van deze soort worden nu de volgende vari\u00ebteiten onderscheiden:\nOorsprong.\nOp grond van de verspreiding van de hedendaagse genetische variatie, stellen Murakami \"et al.\" dat het geslacht \"Humulus\" waarschijnlijk in China is ontstaan. Als aanvullende aanwijzing hiervoor noemen ze dat alle drie de tegenwoordig nog onderscheiden soorten (\"H. lupulus\" L., \"H. japonicus\" Siebold &amp; Zuccarini [syn. \"H. scandens\" (Loureiro) Merrill] en \"H. yunnanensis\" Hu) in China voorkomen en dat \u00e9\u00e9n ervan een endeem is. Volgens dezelfde auteurs heeft \"H. lupulus\" zich 6,38 miljoen jaar geleden, in het Mioceen, gescheiden van \"H. japonicus\". De eerste soort heeft zich daarna in een aantal vari\u00ebteiten gesplitst. Aangezien de nu bekende vari\u00ebteiten \"H. lupulus\" var. \"lupuloides\", \"H. lupulus\" var. \"neomexicanus\" en \"H. lupulus\" var. \"pubescens\" uit Noord-Amerika en \"H. lupulus\" var. \"cordifolius\" uit Oost-Azi\u00eb nauwer aan elkaar verwant zijn dan aan \"H. lupulus\" var. \"lupulus\", moet de soort zich volgens Murakami \"et al.\" eerst in twee vari\u00ebteiten hebben gesplitst waarvan de een, in het noordwesten van China, de voorouder van var. \"lupulus\" was, en de ander, in het zuidoosten, de voorouder van de overige. Dit zou 1,05 (\u00b10,28) tot 1,27 (\u00b10,30) miljoen jaar geleden, in het Pleistoceen, gebeurd zijn. De noordwestelijke vari\u00ebteit, \"H. lupulus\" var. \"lupulus\", heeft zich daarna over West-Azi\u00eb en Europa verspreid. De zuidoostelijke vari\u00ebteit heeft zich over Oost-Azi\u00eb en Noord-Amerika verspreid, en zich verder ontwikkeld tot de vier nu bekende vari\u00ebteiten. De scheiding tussen de Oost-Aziatische en Noord-Amerikaanse vari\u00ebteiten moet vervolgens 0,46 (\u00b10,17) tot 0,69 (\u00b10,21) miljoen jaar geleden hebben plaatsgehad.\nOp grond van de genetische variatie in \"H. lupulus\" var. \"lupulus\", concluderen de auteurs dat deze vari\u00ebteit niet recent door mensen in Europa is ge\u00efntroduceerd. \"H. lupulus\" komt dus van nature in Europa voor. De geringe genetische variatie in de Europese populatie laat zich geheel verklaren door de laatste ijstijd (Weichselien), waarna de soort zich in hoog tempo vanuit het zuiden opnieuw in vrijwel heel Europa vestigde.\nEcologie.\nHop groeit op voedselrijke, humeuze, gewoonlijk vochtige grond, maar niet op zeeklei. In elzen- en wilgenbossen groeit hop vaak op de hoogste delen, zoals rond de stammen. Hop klimt graag in doornstruwelen. De plant groeit vaak samen met andere lianen zoals bitterzoet (\"Solanum dulcamara\"), heggenduizendknoop (\"Fallopia dumetorum\"), wilde kamperfoelie (\"Lonicera periclymenum\"), bosrank (\"Clematis vitalba\"), en heggenrank (\"Bryonia cretica\").\nHop is een van de waardplanten van de gehakkelde aurelia. Aan het eind van de negentiende eeuw gold hop als de voornaamste waardplant voor deze vlinder in Groot-Brittanni\u00eb en veroorzaakten de rupsen soms grote schade in de teelt van dit gewas. De hopwortelboorder (\"Hepialus humuli\") leeft behalve van hop ook van wilde peen, paardenbloem en zuring. Hij kan schade veroorzaken in hopkwekerijen.\nPlantengemeenschap.\nDe hop is een kensoort voor de associatie van sleedoorn en eenstijlige meidoorn (\"Pruno-Crataegetum\").\nHop in bier.\nDe lupulinekorreltjes uit de vruchtkegels van de vrouwelijke plant (hopbel) worden vanwege de alfazuren en de etherische oli\u00ebn (aroma's) gebruikt als grondstof voor bier. Aanvankelijk werd hop aan bier toegevoegd als conserveermiddel, maar tegenwoordig wordt het toegevoegd om de bittere smaak en het aroma. Zeker in de Engelse bitters en in de meeste Belgische speciaalbieren is het onmisbaar, omdat in die bieren veel meer hop wordt toegevoegd dan in lagerbieren.\nEen biertype waarbij speciaal veel hop wordt gebruikt is India pale ale. Voorheen werd dat sterk gehopt om het houdbaar te maken voor de lange reis per schip naar India. Moderne India pale ales worden met moderne, aromatische hoppen gehopt, waarbij een geur en smaak van tropisch fruit ontstaat.\nOverjarige hop heeft een kaasgeur, die het gevolg is van de oxidatie van b\u00e8tazuren die gedurende de opslag plaatsheeft. Voor lambiek gebruikt de brouwer deze overjarige hop, waarvan de vluchtige bitterstoffen vervlogen zijn, maar die alle andere hopeigenschappen nog heeft. Vroeger werd de vari\u00ebteit Coigneau (Aalst - Asse) aangewend voor lambiek, omdat deze hopvari\u00ebteit zeer weinig bitterheid gaf.\nBitterheid.\nDe bittere smaak wordt hoofdzakelijk veroorzaakt door de aanwezigheid van alfa- en b\u00e8tazuren in de hop. Deze smaken op zichzelf niet bitter maar tijdens het brouwproces (met name het koken) worden ze ge\u00efsomeriseerd, waarbij de alfazuren worden omgezet in iso-alfazuren, en die smaken wel bitter. De hoeveelheid alfazuren is afhankelijk van de hopvari\u00ebteit en varieert van 2 tot 18%.\nAroma.\nGekweekte hoprassen verschillen van elkaar in onder andere de hoeveelheid en verhouding van de verschillende aroma's, hetgeen van belang is voor de smaak van het bier. In de verschillende hopvari\u00ebteiten varieert het percentage etherische oli\u00ebn van 0,5% tot 5%.\nWater.\nDe hopbellen van de vrouwelijke hopplant bevatten bij de oogst circa 80% water, wat als gevolg zou hebben dat de bellen verrotten indien ze in die toestand bewaard zouden worden. Daarom moeten de hopbellen direct bij de oogst gedroogd worden om het gehalte aan water terug te brengen tot maximaal 10%. De EU schrijft dit ook wettelijk voor. Het drogen wordt gedaan in eesthuizen. Het drogen is een belangrijk deel van het oogsten en verwerken van de hopbellen. Indien te lang en bij te hoge luchttemperatuur (hoger dan 65 graden Celsius) gedroogd wordt, verliest de hop een deel van het aroma. Indien meteen na de oogst met verse (ongedroogde) hop gebrouwen wordt, heeft het bier daarom ook meer aroma. Brouwen met \"natte\" hop kan dus alleen gedurende een zeer korte tijd na de oogst, daar \"natte\" hoppen niet houdbaar zijn.\nSommige brouwerijen brouwen met de verse hop tijdens de oogstperiode een speciaalbier. De eerste brouwerij die daarmee rond 1992 begon was de Wadworth Brewery in Devizes, Engeland, daarna gevolgd door vele brouwerijen in Engeland en vervolgens in andere landen, onder meer Brouwerij De Ranke (Hop Harvest) en Brouwerij De Plukker (Plukker Single Hop 2012) in Belgi\u00eb. Op het \"Great American Beer Festival\" begon men in 2012 met een categorie voor bieren gebrouwen met verse (\"natte\") hop. De eerste brouwerij in de VS die deze techniek toepaste was in 1994 de Sierra Nevada Brewery in Chico, Californi\u00eb. Deze brouwerij won in deze nieuwe categorie een gouden medaille bij het Great American Beer Festival van 2012.\nHet verbouwen van hop.\nVanouds werd hop verbouwd daar waar er brouwerijen waren. Het ontbreken van een infrastructuur om grondstoffen van over grotere afstand bij de brouwerij te krijgen, leidde ertoe dat brouwerijen samenwerkten met boeren om hop en gerst te telen. Sommige microbrouwerijen doen dat tegenwoordig weer. In 2005 werd naar schatting zo'n 80.000 ton hop geoogst, van 55.000 hectare land, verspreid over de hele wereld.\nIn Vlaanderen werd hop verbouwd in de streek rond Aalst en Asse waar nu maar twee hopboeren meer hopvelden hebben, en wordt het nog steeds verbouwd in de Westhoek rond Poperinge (waar van \"hommel\" wordt gesproken). Het areaal neemt hier door de sterke concurrentie uit het buitenland gestaag af.\nIn Nederland wordt sinds 1997 voor de Gulpener Bierbrouwerij hop verbouwd in het Zuid-Limburgse Reijmerstok.\nEerder werd hop ook verbouwd op bijvoorbeeld de zandgronden in Noord-Brabant en in het noordoosten van het land. Het Brabantse Schijndel stond in de 14e eeuw bekend om de hophandel en in Veghel stond midden in het dorp ooit een hopwaag. Het Drentse Peize stond van de 16e tot de 18e eeuw bekend als hopdorp. Een 'museumtuin' midden in het dorp, vele namen, en een Peizer bier herinneren daar nog aan.\nNederlandse (Vlaamse) hopboeren hebben begin 1500 hoptuinen aangeplant in Kent, Engeland en van daaruit werden hoptuinen aangelegd bij brouwerijen tot in Aberdeen in Schotland.\nIn Duitsland wordt op meer dan 18.000 hectare hop verbouwd. Het is daarmee nog steeds een van de grootste hopproducerende landen ter wereld. Een populaire aromahop - Saaz - komt inmiddels vrijwel exclusief uit het voormalige Oostblok rond Tsjechi\u00eb (Bohemen) en wat uit Hongarije.\nIn de noordwestelijke staten van de Verenigde Staten, met name in de staat Washington, wordt veel hop verbouwd. Kleinere hoeveelheden worden verbouwd in de staten Oregon en Idaho. Hier wordt ook ge\u00ebxperimenteerd met nieuwe vari\u00ebteiten, die minder lange stengels produceren (dwerghopvari\u00ebteiten) waardoor de teelt en oogst eenvoudiger en goedkoper worden. De gewone hop heeft stengels die groeien tot een hoogte van zes tot negen meter, de nieuwe vari\u00ebteiten komen niet hoger dan ruim twee meter. In de Verenigde Staten worden in vergelijking met andere hopproducerende landen de meeste verschillende hopvari\u00ebteiten verbouwd, circa 50 in getal.\nIn gebieden waar er hop wordt geteeld, zijn de mannelijke hopplanten niet gewenst. In Belgi\u00eb bestaat er zelfs een wettelijk verbod uit 1987 dat in de omgeving van de hopteelt, binnen een straal van 5\u00a0km rond de hopplantage, de mannelijke hopplant verbiedt. Bij het vaststellen van wilde hop dient de eigenaar v\u00f3\u00f3r 1 juni van elk jaar de mannelijke plant te vernietigen.\nEffecten van hop.\nAan het extract van hop wordt een rustgevende en slaapverwekkende werking toegeschreven. Met dit doel wordt het soms in thee verwerkt. Ook wordt het beschouwd als maagversterkend. Een van de in hop voorkomende stoffen is lupuline, met een fyto-oestrogene werking.\nMensen die met de hand de rijpe hopbellen plukten, kregen nogal eens klachten die de 'hopplukkersziekte' genoemd werden. Ze bestonden uit verschijnselen als hoofdpijn, ademhalingsklachten en huidirritatie. De vraag is of dit te maken had met de hop of met de chemicali\u00ebn waarmee de hop werd bespoten gedurende het groeiproces.\nHop als groente.\nHopscheuten worden gebruikt als groente en zijn beschikbaar in maart en april. Alleen de bovenste zeven cm is eetbaar, de rest is te vezelig. De teelt is vergelijkbaar met die van witlof. De wortels worden ingekuild of op stromend water getrokken bij 15\u00a0\u00b0C."}
{"id": "7430", "revid": "67678101", "url": "https://nl.wikipedia.org/wiki?curid=7430", "title": "Hop (vogel)", "text": "De hop (\"Upupa epops\") is een vogel uit de familie van de hoppen (Upupidae). De wetenschappelijke naam van de soort werd in 1758 gepubliceerd door Carl Linnaeus.\nKenmerken.\nDe hop is gemakkelijk te herkennen aan het roodbruine verenkleed met een lange zwart gepunte kuif, die kan worden opgezet als de vogel opgewonden is. De staart en de vleugels zijn zwart en getekend met brede witte strepen. De snavel is lang en dun. Een opvallende eigenschap is de uitgesproken stank die het dier verspreidt omdat enerzijds het nest nooit wordt schoongemaakt (voedselafval en mest blijven achter) en anderzijds omdat het vrouwtje een klier heeft aan de basis van haar staart, die tijdens de broedtijd een zware stank verspreidt. Een bijnaam voor de hop is dan ook \"drekhaan\". De hop is een insectenetende weidevogel. De roep van de hop klinkt als hoep, hoep, en hoewel het geluid niet luid is, is het toch op grote afstand hoorbaar. De lengte bedraagt 26 tot 28 cm, en het gewicht 75 gram.\nLeefwijze.\nZijn voedsel bestaat voornamelijk uit grote insecten, regenwormen, (naakt)slakken en spinnen, maar ook hagedissen staan op het menu.\nVoortplanting.\nHet nest wordt gebouwd in een boomholte, waarin het wijfje ongeveer 5 eieren legt. Het wijfje en de jongen verdedigen zich tegen vijanden door deze te besproeien met een stinkende vloeistof.\nHet ei van de hop is blauwgrijs tot groenbruin gekleurd. De kleur is afhankelijk van het vrouwtje: door vet uit de stuitklier op het ei over te brengen, wordt het oorspronkelijk blauwgrijze ei meer groenbruin. Dat vet wordt tijdens het broeden rechtstreeks overgebracht of via de veren op de buik. De stof heeft dankzij zijn bacteri\u00eble samenstelling een antimicrobi\u00eble werking, die het ei hierdoor beschermt tegen infecties. Hoe donkerder de stof, hoe meer \"goede\" bacteri\u00ebn de stof bevat en hoe werkzamer.\nVerspreiding.\nDe hop komt vooral voor in gematigd- en subtropisch Europa van open bossen tot grassteppen en woestijnachtige omgevingen. Het Iberisch Schiereiland is verreweg het belangrijkste broedgebied. Hoppen worden vooral aangetroffen in stenige gebieden, op muurtjes en rond ru\u00efnes. Ze overwinteren in Zuid-Europa en Afrika.\nEr worden zes ondersoorten onderscheiden:\nIn Nederland is de hop een doortrekker in uiterst klein aantal die vooral in april/mei en september/oktober weleens gezien wordt. Daarnaast broedt de vogel incidenteel (0-2 paar in de periode 1992-97). In Belgi\u00eb wordt broeden ook sporadisch gesignaleerd. De hop komt in grote delen van Afrika en Azi\u00eb voor (zie verspreidingskaart).\nStatus in Nederland en Belgi\u00eb.\nVoor 1925 was de hop nog een regelmatig voorkomende broedvogel in Oost- en Zuid-Nederland. Tussen 1925 en 1940 verdween de vogel geleidelijk uit Nederland. Er waren oplevingen in de periode 1941-45 en 1966-70, met jaren waarin er 10 paar hoppen broedden. Sinds 1970 gaat het hoogstens om \u00e9\u00e9n of twee paar. Tussen 1989 en 1998 waren er in Nederland 264 waarnemingen van doortrekkers, met een maximum van meer dan 50 waarnemingen in de laatste 10 dagen van april. Het aantal waargenomen hoppen nam af tussen 1997 en 2007. Omdat de hop praktisch als broedvogel niet meer voorkomt, staat hij als \"verdwenen\" op de Nederlandse rode lijst.\nIn Belgi\u00eb broedde in 2017 een koppel met succes. Verder is de soort net als in Nederland een vogel die vooral tijdelijk verblijft van maart tot mei en van augustus tot oktober. Vroeger broedde de vogel nog regelmatig maar dat is momenteel incidenteel. In 2021 broedde er een plaartje in het Limburgse Hageven en in 2009 was er een broedend stel in Chimay.\nStatus wereldwijd.\nDe grootte van de populatie is in 2015 geschat op 5-10 miljoen vogels. Dat is inclusief de Afrikaanse hop die door de IUCN als een ondersoort van deze hop wordt beschouwd. Op de Rode lijst van de IUCN heeft deze soort de status \"niet bedreigd\". Internationaal is het geen bedreigde soort, en staat als \"niet bedreigd\" op de internationale IUCN-lijst.,"}
{"id": "7431", "revid": "67061941", "url": "https://nl.wikipedia.org/wiki?curid=7431", "title": "Arbeidsomstandighedenwet", "text": "De Arbeidsomstandighedenwet (of kortweg Arbowet) is een Nederlandse wet die regels bevat voor werkgevers en werknemers om de gezondheid, de veiligheid en het welzijn van werknemers en zelfstandig ondernemers te bevorderen. Het doel is om ongevallen en ziekten, veroorzaakt door het werk, te voorkomen. De arbowet is sinds 2020 vanwege de coronapandemie grondig aangepast omdat medewerkers nu vaker thuis moeten werken.\nDe Arbowet is een kaderwet. Dat betekent dat hierin geen concrete regels staan maar algemene bepalingen en richtlijnen over het arbeidsomstandighedenbeleid (arbobeleid) in bedrijven. De Arbowetgeving valt uiteen in vier delen: \nWetgevingsgeschiedenis.\nSinds 1 juli 2005 is de Arbowet aangepast om beter te voldoen aan de Europese Kaderrichtlijn veiligheid en gezondheid van werknemers op het werk (nummer 89/391/EEG).\nMet de wijziging per 1 juli 2005 vervalt de plicht voor ondernemers om aangesloten te zijn bij een arbodienst. Een ondernemer mag nu ook zelf de arbotaken uitvoeren, al blijven er taken waarvoor hij een bedrijfsarts in moet schakelen. Daarnaast wordt de preventiemedewerker verplicht. Belgi\u00eb kende deze al in de vorm van preventieadviseur. Alle Nederlandse ondernemingen zijn verplicht om een of meer (eigen) medewerkers als preventiemedewerker aan te wijzen. Daarvoor maakt het niet uit of de onderneming is aangesloten bij een arbodienst.\nIn 2006 is een wetsvoorstel ingediend met betrekking tot wijziging van de Arbeidsomstandighedenwet 1998. Het doel is de verantwoordelijkheid van werkgever en werknemers voor het arbobeleid te vergroten. Het arbobeleid wordt niet op gedetailleerd niveau door de centrale overheid geregeld, maar moet zo veel mogelijk tot stand komen binnen ondernemingen, zodat maatwerk mogelijk is. Voor zover Europese regelgeving het toelaat zal de Nederlandse overheid wel de normen bepalen voor de te behalen doelstellingen.\nHoe werkgevers en werknemers de doelen bereiken, kunnen ze per sector regelen. Het idee is dat vakbonden en werkgeversorganisaties een zogenaamde arbocatalogus samenstellen waarin is aangegeven op welke manier en met welke middelen bedrijven de doelvoorschriften kunnen halen. \nDe gewijzigde Arbowet is ingegaan per 1 januari 2007.\nPer 1 juli 2017 is de arbowet ingrijpend gewijzigd. De bedrijfsarts krijgt, naast keuringstaken, ook zorgtaken.\nVerantwoordelijkheden.\nWerkgever en werknemer zorgen samen voor het verbeteren van de arbeidsomstandigheden. De werkgever is uiteindelijk verantwoordelijk, maar overleg met de werknemers is verplicht. Ieder heeft daarin zijn eigen taak: "}
{"id": "7432", "revid": "4897", "url": "https://nl.wikipedia.org/wiki?curid=7432", "title": "Arbo wet", "text": ""}
{"id": "7433", "revid": "54166799", "url": "https://nl.wikipedia.org/wiki?curid=7433", "title": "Meettechniek", "text": "Een meettechniek is een methode waarmee, met behulp van een meetinstrument, een meetbare eigenschap van een materiaal of een constructie bepaald kan worden. Zo'n eigenschap wordt een \"grootheid\" genoemd. Door de meting wordt van deze grootheid de numerieke waarde vastgelegd (gekwantificeerd) en uitgedrukt in een bijpassende eenheid.\nVoorbeeld.\nIn een bepaalde toestand is een eigenschap van een vloeistof: de temperatuur. Dit is een \"grootheid\" die kan worden uitgedrukt (vergeleken met) een eenheid, bijvoorbeeld de eenheid \u00b0C (graden Celsius). Er wordt een \"meettechniek\" gebruikt om van de grootheid 'temperatuur' de numerieke waarde te bepalen. Dit gebeurt door een thermometer die geijkt is in graden Celsius, enige tijd in de vloeistof te steken en vervolgens de aangegeven waarde af te lezen.\nDe verschillende vakgebieden hebben vaak voor het vakgebied specifieke meettechnieken ontwikkeld, zoals:"}
{"id": "7437", "revid": "104798", "url": "https://nl.wikipedia.org/wiki?curid=7437", "title": "Natuurkundige eenheid", "text": "Een natuurkundige eenheid of kortweg eenheid is een maat waarin natuurkundige grootheden numeriek kunnen worden uitgedrukt. Eenvoudiger gezegd: een grootheid is iets wat kan worden gemeten, zoals de lengte. Een eenheid is de hoeveelheid waarin de gemeten grootheid wordt uitgedrukt, bijvoorbeeld de meter. Het aantal eenheden heet de numerieke waarde; deze is zelf een dimensieloos getal.\nDe waarde van de grootheid kan worden beschouwd als het product van de numerieke waarde en de eenheid. De dimensie van de grootheid is dezelfde als die van de eenheid.\nBijvoorbeeld, de afstand van de aarde tot de maan is gemiddeld 384\u00a0440 kilometer, ofwel 0,000\u00a0000\u00a0040\u00a064 lichtjaar, ofwel 1\u00a0261\u00a0300\u00a0000 voet. \"Kilometer\", \"lichtjaar\" en \"voet\" zijn eenheden van lengte.\nSI-eenheden.\nVoor wetenschappelijke toepassingen mogen alleen eenheden worden gebruikt die deel uitmaken van het SI-stelsel (afkorting van \"Syst\u00e8me International d\u2019Unit\u00e9s\") of die rechtstreeks afgeleid zijn van een SI-eenheid. Er zijn 7 SI-basiseenheden.\nEnkele voorbeelden van eenheden die rechtstreeks afgeleid zijn van de zeven SI-basiseenheden:\nMeer afgeleide eenheden staan vermeld op Natuurkundige grootheden en eenheden.\nRekenkundige bewerkingen.\nIn rekenkundige bewerkingen met grootheden horen het getal en de eenheid waaruit een grootheid bestaat bij elkaar, en gelden voor de eenheden dezelfde rekenregels als voor getallen.\nVoorbeeld: een vel papier van het formaat A4 de afmetingen:\nDe oppervlakte is het product daarvan: 623,7\u00a0cm\u00b2\nBij het vermenigvuldigen van afmetingen is een mogelijke complicatie dat men kortweg de eenheid maar eenmaal vermeldt, bijvoorbeeld:\nwat men dan niet meer eenvoudig als vermenigvuldiging kan uitwerken (men zou op 623,7\u00a0cm uitkomen, een lengte).\nOok verschillende eenheden kunnen vermenigvuldigd worden, bijvoorbeeld:\nOptellen is alleen mogelijk als de eenheden gelijk zijn:\n5\u00a0cm + 8\u00a0cm = 13\u00a0cm\nEen voorvoegsel heeft hogere prioriteit.\nEen eenheid als km\u00b2 (vierkante kilometer) moet worden gelezen als (km)\u00b2\nSchrijfwijze.\nVoor de namen en de symbolen van eenheden gelden SI-regels voor de schrijfwijze, die door het BIPM worden aanbevolen.\nZo wordt bijvoorbeeld aanbevolen te schrijven \"km/h\" of \"kilometer per uur\", maar niet \"km per uur\".\nGemengd gebruik van symbolen en voluit geschreven eenheden wordt afgeraden, daarbij geldt de breukstreep als symbool; dus niet \"km/uur\", \"km per uur\" of \"kilometer/uur\".\nSymbolen voor eenheden worden over het algemeen gecombineerd met een hoeveelheid in cijfers, dus 5\u00a0km, 30 kV, 0,2 Pa, maar niet: \"Na een paar km hadden we een lekke band\" of \"Je hebt een accu van twaalf V nodig.\" Wel kan men schrijven: \"Je hebt een accu van 12 V nodig.\" of \"Je hebt een accu van twaalf volt nodig.\"\nHoewel het symbool van eenheden die genoemd zijn naar een persoon, met een hoofdletter geschreven worden, is in de meeste gevallen de naam van de eenheid met een kleine letter.\nEenheden worden vaak verkeerd geschreven: met een hoofdletter als dat niet moet, of andersom.\nMeervoud in het Nederlands.\nEen merkwaardigheid in het Nederlands is dat van de meeste eenheden het meervoud niet gebruikelijk is als ze direct worden voorafgegaan door een getal.\nOmrekenen van eenheden.\nSoms kunnen voor dezelfde grootheid verschillende eenheden gebruikt worden. Een voorbeeld is de grootheid temperatuur, die kan worden uitgedrukt in graden Celsius maar ook in kelvin. Het wordt bij gebruik van eenheden uit verschillende systemen al gauw lastig om met natuurkundige formules te werken. De voornaamste drijfveer voor het ontstaan van het SI was om dit tot een minimum te beperken.\nMetrieke stelsel.\nHoewel de eerste voorloper van het SI (het metrieke stelsel) opgesteld is tijdens van de Franse Revolutie, was koning Willem I de eerste die het tot wettelijk bindend systeem verhief. Hij wilde daarmee de eenheid in zijn koninkrijk bevorderen. Sindsdien is iedere staat op aarde, behalve de VS hem daarin gevolgd.\nEU-richtlijn.\nIn 1979 werd het gebruik van het SI-stelsel dwingend voorgeschreven in het economisch verkeer, voor doeleinden van volksgezondheid en openbare veiligheid en voor bestuursrechtelijke handelingen, door de totstandkoming van Richtlijn 80/181/EEG van de Raad van de Europese Gemeenschappen van 20 december 1979 inzake de onderlinge aanpassing van de wetgevingen der lidstaten op het gebied van de meeteenheden (PbEG L39, Meeteenhedenrichtlijn).\nNederlandse wetgeving.\nOp basis van de Metrologiewet is er het Meeteenhedenbesluit 2006, dat de erkende eenheden vaststelt. Dit zijn naast de SI-eenheden (met tussen haakjes het offici\u00eble symbool):\nSeconde en minuut zijn dus offici\u00eble volle namen van eenheden met elk twee betekenissen.\nVoor enkele eenheden zijn er beperkingen tot bepaalde toepassingen en worden de voorvoegsels niet gebruikt."}
{"id": "7440", "revid": "292502", "url": "https://nl.wikipedia.org/wiki?curid=7440", "title": "Minsk", "text": "Minsk (Wit-Russisch: \u041c\u0456\u043d\u0441\u043a, ook wel \u041c\u0435\u043d\u0441\u043a; Russisch: \u041c\u0438\u043d\u0441\u043a) is de hoofdstad van Wit-Rusland. De stad telt ruim 2 miljoen inwoners en ligt in het centrum van het land. Minsk wordt van zuid naar noord doorsneden door de rivier de Svislotsj.\nMinsk is een belangrijk verkeersknooppunt, waar de routes van Berlijn naar Moskou en van Noord-Europa naar Oekra\u00efne elkaar kruisen. Het is de grootste stad van Wit-Rusland. Al in de 11de eeuw was deze stad een belangrijk centrum op de handelsroute van de Oostzee naar de Zwarte Zee. In een veelbewogen tijd, werd de stad volledig verwoest tijdens de Tweede Wereldoorlog. Na de wederopbouw is Minsk een centrum van handel en industrie geworden.\nGeschiedenis.\nMinsk was al in 1067 bekend als \"Mennesk\". Sinds 1101 was de plaats hoofdstad van een onafhankelijk vorstendom, dat in 1129 onderdeel werd van Kiev. Aan het begin van de 14e eeuw werd de stad onderdeel van Litouwen en in de 16e eeuw werd Minsk een belangrijke handelsstad. Vanaf 1796 werd Minsk de hoofdplaats van Wit-Rusland, deel van het Russische Rijk sinds de Tweede Poolse Deling in 1793. In 1812 werd de stad door de troepen van Napoleon Bonaparte verwoest.\nMinsk werd pas een belangrijke stad in de twintigste eeuw. In 1914-1915 was Minsk de zetel van het Russische opperbevel. In de jaren 10, 20 en 30 groeide de bevolking van de stad relatief sterk. Van 1919 tot 1920 was de stad bezet door Polen. In 1941 werd Minsk tijdens de Slag om Bia\u0142ystok-Minsk, onderdeel van Operatie Barbarossa, voor 95% verwoest. Van de in totaal 300.000 inwoners waren ongeveer 90.000 Joods. Tijdens de Tweede Wereldoorlog werd de Joodse bevolking van Minsk door de nazi's in het beruchte getto van Minsk opgesloten. In totaal werd het getto bevolkt door 100.000 mensen. De inwoners van het getto werden door de nazi's uitgeroeid. Slechts enkelen wisten de oorlog te overleven.\nIn 1944 telde de stad nog maar ongeveer 50.000 inwoners. Na de Tweede Wereldoorlog werd de stad herbouwd, met brede straten en grote parken. In de binnenstad werd het stratenpatroon vervangen door haakse straten en grote representatieve gebouwen. Na de Tweede Wereldoorlog nam de bevolking snel toe. Tegen 1959 bedroeg het inwonersaantal al 509.500 inwoners; tegen 1970 was dit 907.100.\nIn de jaren tachtig werd de metro van Minsk geopend en in 1982 volgde een nieuwe luchthaven.\nGeografie en klimaat.\nMinsk ligt op de zuidoostelijke hellingen van het plateau van Minsk, onderdeel van de Wit-Russische Rug, een gebied met glooiende heuvels dat loopt van het zuidwesten naar het noordoosten. De gemiddelde hoogte is 220 meter boven zeeniveau. Het landschap werd gevormd tijdens de twee laatste ijstijden. De rivier de Svislotsj, die de stad van noordwest naar zuidoost doorkruist, ligt in een oerstroomdal, een oud rivierdal dat door het smeltwater van de laatste ijstijd gevormd is. Minsk werd in het begin gesticht op de heuvels, maar in de 20e eeuw groeide de stad en breidde het zich uit tot de relatief vlakke gebieden in het zuidoosten. De westelijke delen van de stad zijn voornamelijk heuvelachtig.\nMinsk ligt in een gebied met gemengd bos, hetgeen kenmerkend is voor Wit-Rusland. Aan de rand van de stad liggen naaldbossen en gemengde bossen, vooral in het noorden en het oosten. Enkele van deze bossen zijn omgevormd tot parken, zoals het Chelyuskinites Park.\nMinsk heeft een gematigd klimaat dankzij zijn ligging tussen de sterke invloed van de vochtige lucht van de Atlantische Oceaan en de droge lucht van de Euraziatische landmassa. Het weer is instabiel en veranderlijk. De gemiddelde temperatuur in januari is -6,1\u00a0\u00b0C terwijl de gemiddelde temperatuur in juli 17,8\u00a0\u00b0C bedraagt. De laagste temperatuur ooit gemeten was -40\u00a0\u00b0C op 17 januari 1940 en de hoogste temperatuur ooit was 38\u00a0\u00b0C op 29 juli 2006. De lucht is vaak vochtig met een vochtigheid van 80 tot 90%, vooral tijdens het koude seizoen. In de herfst en het voorjaar komt geregeld mist voor. De jaarlijkse neerslag bedraagt 646\u00a0mm, waarvan een derde tijdens de koude periode valt (als sneeuw en regen) en twee derde tijdens de warme periode. Het gehele jaar door komt de wind meestal uit het westen of noordwesten en brengt deze koele, vochtige lucht van de oceaan.\nDemografie.\nOp 1 januari 2020 telde de stad Minsk ongeveer 2.020.600 inwoners. Het inwonersaantal is de jaren langzaam maar geleidelijk gestegen. Minsk is de enige regio in Wit-Rusland met een bevolkingstoename, vooral als gevolg van binnenlandse migratie. Zo telde de stad 1,68 miljoen inwoners in 1999 en minder dan 900.000 in het jaar 1970. In 2017 was het geboortecijfer relatief laag en bedroeg 9,9\u2030. Het sterftecijfer was eveneens laag en bedroeg 8,7\u2030. De natuurlijke bevolkingsgroei is, in tegenstelling tot de rest van het land, positief en bedroeg +1,2\u2030.\nIn 1999 vormden de Wit-Russen de grootste bevolkingsgroep met 79%. De grootste minderheid vormen de Russen (16%), gevolgd door kleinere groepen Oekra\u00efners (2%) en Polen (1%). Tevens woonden er nog kleinere groepen Lipka-Tataren, Armenen en Joden. Begin twintigste eeuw vormden de Wit-Russische Joden nog de meerderheid van de bevolking.\nBestuur.\nIn 1938 werd Minsk verdeeld in drie kleinere administratieve eenheden (rayons of districten), vanwege de snelle bevolkingsgroei. Deze drie districten waren:\nTegenwoordig zijn er 9 districten:\nEconomie.\nMinsk is de economische hoofdstad van Wit-Rusland. Het heeft industri\u00eble sectoren en een dienstensector ontwikkeld die niet alleen van belang zijn voor de stad, maar voor het gehele land.\nIndustrie.\nMinsk is het belangrijkste industri\u00eble centrum van Wit-Rusland. De stad heeft meer dan 250 fabrieken. De industri\u00eble ontwikkeling begon in de jaren 1860 en werd vergemakkelijkt door de bouw van de spoorwegen in de jaren 1870. Maar veel van de industri\u00eble infrastructuur werd vernietigd tijdens de Eerste Wereldoorlog en vooral tijdens de Tweede Wereldoorlog. Na de laatste oorlog werd de ontwikkeling van de stad gekoppeld aan de ontwikkeling van de industrie, vooral in de R&amp;D-intensieve sectoren. Minsk werd een belangrijke productieplaats voor onder andere vrachtwagens, tractoren, ijskasten, televisies, radio's, fietsen, motors, horloges en metaalverwerkingsapparatuur. Naast de machinebouw en elektronica had Minsk ook textiel, bouwmaterialen en voedselverwerking. Anders dan veel andere steden in het GOS (Gemenebest van Onafhankelijke Staten) en Oost-Europa werd Minsk niet zwaar gede\u00efndustrialiseerd in de jaren 1990. Ongeveer 40% van de werkende bevolking is werkzaam in de industrie. Meer dan 70% van de geproduceerde goederen wordt ge\u00ebxporteerd naar het buitenland, voornamelijk naar Rusland en andere leden van het GOS.\nDienstverlening.\nTerwijl het huidige economische beleid van de Wit-Russische regering de voorkeur geeft aan een neo-socialistische manier van ontwikkeling, is de dienstensector in Minsk onderontwikkeld. In termen van ontwikkeling van de dienstensector, ligt Minsk niet alleen achter op steden met vergelijkbare grootte en geschiedenis (zoals Warschau, Praag, Kiev en Sofia), maar zelfs op veel kleinere steden (zoals Vilnius, Riga en Tallinn). Een groot deel van de dienstensector wordt door de regering gecontroleerd en laat trage groei zien.\nMinsk heeft een aantal universiteiten en andere hoge onderwijsinstellingen. De grootste universiteit is de Wit-Russische Staatsuniversiteit. Zie de lijst van hogeronderwijsinstellingen in Wit-Rusland voor andere universiteiten in Minsk en de rest van het land.\nCultuur.\nMinsk is het belangrijkste culturele centrum van Wit-Rusland. De eerste theaters en bibliotheken werden in de 19e eeuw opgericht. In 2020 heeft de stad circa 11 theaters en 16 musea. Er zijn 20 bioscopen en 139 bibliotheken. De Minsk Arena is een overdekte, multifunctionele arena die sinds 2010 is geopend.\nOpenbaar vervoer.\nMinsk beschikt over een metrosysteem. Het systeem bestaat uit twee lijnen. Ondertussen wordt gewerkt aan een derde lijn die ongeveer van het noorden tot ongeveer het zuiden loopt. De Nationale Luchthaven Minsk is de grootste internationale luchthaven van Wit-Rusland.\nSport.\nDinamo Minsk is de meest succesvolle professionele voetbalclub van Minsk. De club won als enige team uit Wit-Rusland de landstitel van de Sovjet-Unie en werd later meervoudig kampioen van Wit-Rusland. Daarnaast komen FK Minsk en FK Energetik-BGU Minsk eveneens uit op het hoogste niveau.\nDe ijshockeytak van Dinamo Minsk speelt in de Russische Kontinental Hockey League.\nIn Minsk staat de overdekte multifunctionele sportaccommodatie Minsk Arena, die onder meer wordt gebruikt voor schaatsen, ijshockey, baanwielrennen en basketbal. In de Minsk Arena werd het EK allround van 2016 geschaatst. Ook was Minsk met deze accommodatie gastheer van de Wereldkampioenschappen baanwielrennen 2013 en het Wereldkampioenschap ijshockey mannen 2014.\nDe Wereldkampioenschappen biatlon zijn in 1974, 1982 en 1990 in Minsk georganiseerd."}
{"id": "7449", "revid": "6", "url": "https://nl.wikipedia.org/wiki?curid=7449", "title": "Massa (natuurkunde)", "text": "Massa is een natuurkundige grootheid die een eigenschap van materie, de hoeveelheid van een stof, aanduidt. Massa wordt uitgedrukt in kilogram. Massa heeft twee belangrijke eigenschappen: traagheid als verzet tegen versnelling door een kracht (trage massa), en gewicht ten gevolge van de zwaartekracht op die massa (zware massa). Massa dient niet te worden verward met \"gewicht\", dat de aantrekking van een massa door de zwaartekracht is. Het gewicht hangt af van de plaats van een massa ten opzichte van een hemellichaam.\nMassa en hoeveelheid materie.\nDe massa van een voorwerp is recht evenredig met de hoeveelheid materie. In de klassieke (niet-relativistische) mechanica is de massa de som van de massa's van alle deeltjes waaruit het voorwerp bestaat. Omdat de hoeveelheid materie wordt uitgedrukt in \"mol\" geldt voor materie die uit een chemische stof bestaat:\nwaarin\nMassa en traagheid.\nDe traagheid van een massa wordt uitgedrukt in de eerste wet van Newton: een massa waarop geen krachten werken, ondervindt geen versnelling. Ze zal met dezelfde snelheid blijven bewegen in een statisch referentiekader. Dus als de snelheid van een voorwerp nul is blijft die nul als er geen kracht op het voorwerp werkt. En als een voorwerp al een snelheid ongelijk aan nul heeft, blijft die snelheid onveranderd rechtlijnig als er geen kracht werkt. De tweede wet van Newton geeft een uitdrukking voor de verandering van de snelheid door de totale kracht (als er meer krachten zijn) als de massa gelijk blijft:\nDe versnelling formula_6 is recht evenredig met de uitgeoefende totale kracht formula_7 en omgekeerd evenredig met de massa formula_8, wat we weten uit het dagelijks leven, als we een voorwerp wrijvingsloos op het ijs voortduwen. Hoe meer massa een voorwerp heeft, des te groter de kracht die moet worden uitgeoefend om dezelfde versnelling van het voorwerp te krijgen; of omgekeerd, hoe groter de massa van een voorwerp, des te kleiner de versnelling bij een gelijke uitgeoefende kracht.\nMassa en zwaartekracht.\nEen hoeveelheid massa (een voorwerp) trekt andere massa's aan met de zwaartekracht. In de klassieke mechanica wordt deze kracht beschreven door de zwaartekrachtwet van Newton:\nmet\nDe uitgeoefende kracht is hier recht evenredig met het product van de twee massa's en omgekeerd evenredig aan het kwadraat van de afstand tussen de twee massa's.\nDe algemene relativiteitstheorie van Albert Einstein stelt echter dat er hier geen sprake is van eigenlijke \"krachten\", maar van een kromming van de tijdruimte: een meetkundig effect. Een massa bepaalt hoe de tijdruimte eromheen wordt gekromd en de kromming van de tijdruimte bepaalt weer hoe een andere massa beweegt in die tijdruimte die wordt gekromd door de eerste massa.\nTrage massa, passieve en actieve zware massa.\nIn de twee genoemde wetten van Newton, formula_15 voor een constante massa, en de zwaartekrachtwet, komt de massa in drie betekenissen voor. De wetten van Newton gaan er stilzwijgend van uit, dat deze drie soorten massa's voor ieder voorwerp gelijk zijn. Om over deze vaststelling te kunnen praten, geeft men ze de afzonderlijke benamingen, te weten\nDe algemene relativiteitstheorie gaat op deze problematiek in. Het equivalentieprincipe zegt precies dat de trage massa gelijk is aan de passieve zware massa. Uit diezelfde theorie volgt niet onmiddellijk dat passieve en actieve zware massa dezelfde zijn: het is van tevoren (\"a priori\") niet gegarandeerd dat actie gelijk is aan reactie volgens de Derde Wet van Newton (of dat energie en impulsmoment constanten van de beweging zijn).\nIn 1968 voerde L. B. Kreuzer een experiment uit met fluor en broom in een torsiebalans en stelde vast dat de verhouding tussen de actieve en passieve zware massa van beide materialen weinig scheelde:\nIn 1986 gebruikten D. F. Bartlett en D. Van Buren de lasermetingen van de afstand tot de Maan om een nog veel kleinere bovengrens op te leggen aan dit verschil voor de metalen aluminium en ijzer, die op de Maan ongelijk verdeeld zijn. In dit geval werd het relatieve verschil van de verhoudingen begrensd door\nDe 'zware massa' wordt bepaald door de sterkte van de zwaartekracht in het zwaartekrachtsveld formula_18 van een hemellichaam, zoals die door een voorwerp wordt ervaren. De sterkte van de zwaartekracht op een voorwerp van bekende massa is het gewicht formula_11, bij een draaiend maar idealiter toch mooi rond hemellichaam gemeten op de noord- of de zuidpool ervan. De zware massa formula_20 is dan: formula_21.\nDe 'trage massa' wordt bepaald door de traagheidsweerstand die zich als een reactiekracht manifesteert bij versnelling van het lichaam door een kracht. Dit wordt gedaan door \u00e9\u00e9n bekende kracht formula_7 te laten werken op een onbekende massa in een situatie zonder wrijving, waarna de versnelling formula_6 wordt gemeten. Volgens de Tweede Wet van Newton is dan de trage massa formula_24 gelijk aan formula_25.\nMassa en energie.\nDe speciale relativiteitstheorie van Einstein stelt dat massa en energie twee verschijningsvormen van hetzelfde verschijnsel zijn in zijn beroemde formule voor de Massa-energierelatie:\nDaarin is\nDe betekenis wordt duidelijker als de eenheid van snelheid niet in meter per seconde wordt gegeven, maar in lichtseconde per seconde. Dat heeft tot gevolg dat formula_30 en dus ook formula_31, zodat deze formule energie en massa direct aan elkaar gelijkstelt: formula_32. Dit resultaat was baanbrekend, omdat massa en energie voordien als twee afzonderlijke grootheden werden beschouwd. Anders gezegd is formula_33 hier een omrekeningsfactor die stelt dat een kleine hoeveelheid massa gelijk staat aan een zeer grote hoeveelheid energie.\nHoewel bij kernreacties als kernsplitsing en kernfusie slechts een (klein) deel van de massa wordt omgezet, leveren zulke reacties netto toch bijzonder veel energie op.\nMassa en gewicht.\nDe woorden massa en gewicht worden in het dagelijks spraakgebruik door elkaar gehaald. Er is echter een wezenlijk verschil.\nDe massa van een voorwerp is een maat voor de hoeveelheid materie die het bevat. Meting ervan heeft plaats met een balans, die de massa van een voorwerp vergelijkt met die van een voorwerp waarvan de massa bekend is. Een balansmeting op de maan geeft eenzelfde resultaat met dezelfde voorwerpen als een meting met een balans op de aarde.\nHet gewicht van een voorwerp is onder 'aardse' omstandigheden de kracht die de aarde op een voorwerp uitoefent. Meting ervan heeft plaats met een weegschaal. Het gewicht van een hoeveelheid materie is afhankelijk van de plaats en de hoogte ten opzichte van het aardoppervlak. Een astronaut met een \"massa\" van 60\u00a0kg zal op de aarde een zwaartekracht van (ongeveer) 600\u00a0N ondervinden, terwijl die kracht op de maan maar ongeveer 100 N is. Dit is omdat de zwaartekracht op de Maan veel kleiner is, aangezien de massa van de maan veel kleiner is dan die van de aarde. De massa van de astronaut is echter op de maan ook 60\u00a0kg. Het gewicht kan worden uitgerekend met\nmet formula_18 de plaatselijke valversnelling, op Aarde vaak 9,81 m/s2, op de Maan maar 1,62 m/s2.\nRustmassa en relativistische massa.\nOnderscheiden kunnen worden de rustmassa formula_36 (die niet van het inertiaalstelsel afhangt) en de relativistische massa formula_37. Welke van de twee bedoeld wordt met \"massa\" is een kwestie van afspraak (conventie). In een context waarin duidelijk is welk van beide conventies wordt gehanteerd gebruikt men (zelfs als het verschil niet verwaarloosbaar is) afhankelijk daarvan wel kortweg de notatie formula_8. Tegenwoordig wordt hiermee meestal de rustmassa bedoeld, maar de beroemde formule formula_39 is algemener als formula_8 daarin staat voor de relativistische massa. Er geldt:\nmet formula_42 de lorentzfactor.\nVoor de relativistische impuls formula_43 geldt:\nmet formula_45 de snelheid.\nVoor de totale energie (zie ook boven) geldt de massa-energierelatie:\nmet formula_29 de lichtsnelheid.\nDe energie kan worden onderverdeeld in de rustenergie\nen de kinetische energie\nVoor de kracht geldt in het eendimensionale geval:\nDe kracht die nodig is voor een bepaalde versnelling (in de zin van verhoging van de snelheid per tijdseenheid in het vaste inertiaalstelsel) is bij een hoge snelheid extra groot, mede door de speciale formule voor de combinatie van snelheden.\nDe formules laten zien dat voor een deeltje met rustmassa groter dan nul oneindig veel energie en oneindig veel impuls nodig is om dit tot de lichtsnelheid te versnellen, wat betekent dat dit onmogelijk is. Een massa kan nooit de lichtsnelheid halen.\nMolecuulmassa.\nDe \"molecuulmassa\" van een zuivere chemische stof (enkelvoudig of samengesteld) is de rustmassa van \u00e9\u00e9n molecuul van de stof, uitgedrukt in atomaire massa-eenheden. Molecuulmassa's zijn meestal in goede benadering gehele getallen, omdat de afzonderlijke bouwstenen van atoomkernen (protonen en neutronen) een vrijwel gelijke massa hebben, terwijl de elektronen ruim 1800 keer lichter zijn. De volgende omstandigheden veroorzaken grote en kleine afwijkingen op deze regel:\nMeting.\nVan voorwerpen op middelgrote schaal in het dagelijks leven wordt de massa meestal indirect vastgesteld op een weegschaal, bijvoorbeeld door het gewicht van een onbekend voorwerp te vergelijken met de gewichten van standaardmassa's.\nDe massa van een individueel atoom of molecuul wordt gemeten door de massa van een grote hoeveelheid van de stof op de gebruikelijke wijze (conventioneel) vast te stellen, en vervolgens door scheikundige technieken te bepalen hoeveel atomen of moleculen in de totale massa aanwezig zijn (wet van Proust). Dit levert massa's uitgedrukt in atomaire massa-eenheden; om deze te vergelijken met standaardmassa's (bijvoorbeeld de kilogram) moeten afzonderlijke ijkproeven de constante van Avogadro meten.\nVan individuele elektrisch geladen deeltjes kan de massa worden geschat aan de hand van de uitwijking uit een rechte baan onder invloed van een elektrisch en/of een magnetisch veld: dit is het principe waarop massaspectrometrie berust.\nDe massa van een hemellichaam kan worden geschat aan de hand van de derde wet van Kepler op voorwaarde dat het hemellichaam over een satelliet beschikt, en op voorwaarde dat de universele gravitatieconstante formula_11 bekend is. Deze laatste wordt gemeten met een torsiebalans (het experiment van Henry Cavendish). Met soortgelijke technieken kan de totale massa van een sterrenstelsel bepaald worden aan de hand van de rotatiesnelheid van de individuele sterren rond het centrum van het stelsel.\nDe massa-lichtkrachtrelatie is een empirisch verband tussen de massa van een hoofdreeksster en haar absolute helderheid. Daarmee kunnen de massa's en absolute helderheden van de componenten van een dubbelster geschat worden door een iteratieve berekening, die dynamische parallax heet.\nEenheden.\nDe SI-eenheid van massa is de kilogram. Het is een van de zeven SI-basiseenheden, en de enige SI-eenheid die een voorvoegsel (\"kilo\") draagt. Dit is om historische en praktische redenen. Ingeburgerde termen als kilogram en gram een andere naam geven (respectievelijk een naam zonder \"kilo\", en die naam met \"milli\" ervoor) is bezwaarlijk, maar de gram als basiseenheid kiezen ook, omdat onder andere de newton, joule en watt dan geen samenhangende eenheden meer zouden zijn.\nTechnische vakgebieden waar de bestudeerde massa's uitgedrukt in kilogram zeer grote of zeer kleine getallen opleveren, hanteren soms andere eenheden. Scheikundigen duiden molecuulmassa's aan in de atomaire massa-eenheid, dat is \u00e9\u00e9n twaalfde van de massa van een koolstof-12-atoom of 1,66\u00b710\u221227\u00a0kg. In de fysica van elementaire deeltjes worden massa's omgerekend naar energie\u00ebn en vervolgens uitgedrukt in elektronvolt of een veelvoud daarvan. E\u00e9n elektronvolt komt overeen met ongeveer 1,8\u00b710\u221236\u00a0kg. Sterrenkundigen drukken de massa van een ster vaak uit als een veelvoud van de massa van de zon, die 2\u00b71030\u00a0kg bedraagt."}
{"id": "7451", "revid": "1125181", "url": "https://nl.wikipedia.org/wiki?curid=7451", "title": "Speciale relativiteitstheorie", "text": "De speciale relativiteitstheorie is een natuurkundige theorie gepubliceerd door Albert Einstein in 1905. De theorie gaat ervan uit dat het bij waarnemers in inertiaalstelsels die ten opzichte van elkaar een eenparige beweging uitvoeren betekenisloos zou zijn om te stellen dat de ene waarnemer een \"absolute beweging\" uitvoert en de ander stilstaat, omdat dit niet te onderscheiden is van het omgekeerde. Het artikel in het wetenschappelijke tijdschrift \"Annalen der Physik\" van Einstein droeg de titel \"Zur Elektrodynamik bewegter K\u00f6rper\" (\"Over de elektrodynamica van bewegende lichamen\"). De theorie heeft als postulaat dat de lichtsnelheid in vacu\u00fcm hetzelfde is voor alle waarnemers die met constante snelheid bewegen.\nIn 1915 publiceerde Einstein met zijn algemene relativiteitstheorie (ART) een grote uitbreiding op de eerdere speciale relativiteitstheorie. In de ART speelt de zwaartekracht een grote rol.\nHistorische achtergrond.\nTot Einsteins tijd nam men in navolging van Newton aan dat er daadwerkelijk \"absolute beweging\" bestond, zodat rust en beweging twee van elkaar te onderscheiden toestanden zijn. Beweging werd beschouwd als het tegenovergestelde van \"rust\" (ether). De ether is het medium waarvan men tot en met de tijd van Ernst Mach dacht dat het de lege ruimte vulde en ook voorwerpen doordrong. Deze ether moest in de eerste plaats bestaan om het theoretisch mogelijk te maken dat licht zich voortplant door de lege ruimte. Licht was immers volgens Huygens en Fresnel een golf en golven hadden, zo meende men, een veerkrachtig medium nodig om zich in voort te planten. De lichtsnelheid ten opzichte van de ether zou dan een andere waarde hebben dan de lichtsnelheid die wij op aarde meten, omdat de aarde zich met een bepaalde snelheid door de ether beweegt. Dit in analogie met de situatie bij geluid, waar de snelheid ten opzichte van de lucht constant is. Als een waarnemer zich op een rijdende wagen bevindt zal hij een andere geluidssnelheid meten, dan wanneer de wagen stil zou staan.\nEinstein onderzocht de wetten van Maxwell voor elektriciteit en magnetisme en bedacht dat het bijvoorbeeld voor de krachten niet mag uitmaken of je een metalen staaf in een magneetveld beweegt, of omgekeerd. Theoretisch komt dit in orde als de lichtsnelheid onafhankelijk van de beweging van de waarnemers is.\nDaarom postuleerde Einstein \nDeze postulaten zorgden voor een revolutie in de opvattingen over ruimte en tijd. Je weet niet of je stilstaat, dan wel met constante snelheid beweegt. Je kunt ook niet meer spreken van ruimte, tijd en dus snelheid als absolute entiteiten zoals Newton deed, maar alleen van relatieve ruimte en tijd. Het concept van de ether was daarmee overbodig geworden. De lichtsnelheid is de grootst mogelijke snelheid en tevens de som van de gecombineerde bewegingen van elk voorwerp door de ruimte \u00e9n door de tijd. Volgens het tweede postulaat kun je je absolute snelheid nooit weten, dus is er tegenspraak. Deze theorie impliceert dus dat het voor deeltjes met een rustmassa ongelijk aan nul onmogelijk is om de snelheid van het licht te bereiken en dat bij snelheden die de snelheid van het licht naderen, massa en tijd veranderen en wel op een manier die tegen onze dagelijkse ervaring indruist.\nDeze aannames waren door Einstein niet uit de lucht gegrepen: Galilei en later Leibniz en Mach hadden eigenlijk al een begin gemaakt wat relativiteit betreft. Galilei formuleerde al dat in een eenparig bewegingssysteem dezelfde natuurwetten gelden als in een stilstaand systeem. Die aanname stuitte op een probleem, toen men probeerde licht als elektromagnetische golf te beschrijven: men dacht dat er een medium - de ether- moest zijn waarin die golf zich voortplantte, en dus zou er een absoluut stilstaand referentiekader bestaan. Einstein bracht het relativiteitsprincipe terug en verbond er allerlei conclusies aan.\nIn feite was deze theorie al voor het uitkomen ervan bewezen, namelijk in het 'mislukte' experiment van Michelson en Morley dat het bestaan van de ether aan moest tonen. De Iers-Britse natuurkundige George FitzGerald en de Nederlandse natuurkundige Hendrik Lorentz hadden, voordat Einstein met zijn theorie kwam, al een eerste aanzet gegeven om dit te verklaren met de Lorentz-FitzGeraldcontractie: zij postuleerden dat voorwerpen die de lichtsnelheid naderen, verkort worden in de bewegingsrichting. Ook namen zij aan dat bewegende klokken vertraagd worden. In feite waren de belangrijkste formules van de speciale relativiteitstheorie hiermee al bekend. Einstein plaatste ze in een algemeen theoretisch kader, dat hij later nog verder zou uitbouwen tot de algemene relativiteitstheorie. Henri Poincar\u00e9 had al eerder de lichtsnelheid aangemerkt als de maximale snelheid en aangegeven dat de lengte van tijdsintervallen op verschillende plaatsen relatief is. Dit alles werd door Einstein gesystematiseerd in de speciale relativiteitstheorie.\nBeschrijving.\nPostulaten.\nDe speciale relativiteitstheorie van Einstein (1905) beschrijft de beweging van objecten waar geen krachten op werken. Ze gaat uit van twee postulaten:\nOmdat het onder deze regels zo moet zijn dat een lichtstraal voor twee waarnemers die ten opzichte van elkaar bewegen toch dezelfde snelheid moet hebben, gelden de normale regels van de Newtoniaanse mechanica niet meer \u2013 volgens deze theorie zou iemand die zich in dezelfde richting beweegt als een lichtstraal een lagere snelheid moeten meten dan iemand die zich in tegenovergestelde richting beweegt.\nEr gelden nieuwe regels om tijden, plaatsen \u2013 en dus afstanden \u2013 maar ook elektrische en magnetische velden van het ene naar het andere stelsel om te rekenen. De formules die tussen twee inertiaalstelsels heen en weer schakelen heten Lorentztransformatie. Deze wordt meestal als matrix formula_2 genoteerd en moet voldoen aan de volgende regel: formula_3 waarin formula_4 de Minkowski-ruimtetijd-tensor is.\nGevolgen.\nEnkele gevolgen van deze postulaten zijn:\nEr zijn twee stelsels die met een snelheid formula_5 in de formula_6-richting ten opzichte van elkaar bewegen. De tijd formula_7 en de positieco\u00f6rdinaten formula_8 en formula_9 in het ene stelsel worden door een waarnemer in het andere stelsel die met snelheid formula_5 beweegt, gemeten als formula_11 en formula_12 Volgens de lorentztransformatie geldt:\nmet formula_14 de Lorentz-factor en formula_1 de lichtsnelheid in vacu\u00fcm.\nBijvoorbeeld:\nDus een massa die snel beweegt ten opzichte van een waarnemer is toegenomen volgens die waarnemer.\nOok de elektrische en magnetische velden worden verschillend gemeten in stelsels die ten opzichte van elkaar bewegen.\nVerschil van twee snelheden.\nStel een voorwerp beweegt in een stelsel S met een snelheid formula_17. Een waarnemer in een ander stelsel S', dat ten opzichte van S in dezelfde richting beweegt met snelheid formula_5, gaat de snelheid van het voorwerp in stelsel S meten en vindt een grootte van formula_19. Die blijkt niet formula_20 te zijn zoals we verwachten maar \nDeze snelheid moet dus altijd onder de lichtsnelheid blijven (zie ook snelheidstransformatie).\nSom van twee snelheden.\nAls twee snelheden formula_22 en formula_5 in dezelfde richting worden opgeteld tot een snelheid formula_17, geldt niet formula_25 maar \nBijvoorbeeld tweemaal de halve lichtsnelheid optellen levert \"niet\" de hele lichtsnelheid formula_27 op, maar \nOm twee snelheden op te laten tellen tot de lichtsnelheid, moeten ze beide al die lichtsnelheid hebben. Dus de lichtsnelheid is onbereikbaar door optelling van snelheden onder de lichtsnelheid.\nVersnellen tot een snelheid die groter is dan de lichtsnelheid formula_1 is ook niet mogelijk. Dit betekent echter niet dat de relativiteitstheorie snelheden groter dan de lichtsnelheid uitsluit. Het betekent alleen dat de lichtsnelheid een soort grens is: voorwerpen die een beginsnelheid hebben die lager dan formula_1 is, kunnen niet versneld worden tot formula_1 of groter. Omgekeerd kunnen voorwerpen die een beginsnelheid hebben groter dan formula_32 niet vertraagd worden tot formula_1 of lager. Een denkbeeldig elementair deeltje met een snelheid groter dan die van het licht is het tachyon.\nEen Minkowski-diagram, genoemd naar de bedenker Hermann Minkowski, stelt ons in staat bizarre effecten zoals tijddilatatie en lengtecontractie op een kwalitatieve manier te begrijpen, zonder formules.\nVeel voorkomende vergissingen.\nHoewel de speciale relativiteitstheorie reeds meer dan 100 jaar oud is, wordt ze nog steeds beschreven als onderdeel van de moderne natuurkunde. Dit is vooral in contrast met de klassieke natuurkunde (ontwikkeld v\u00f3\u00f3r 1900), die vrij veel fenomenen uit het dagelijks leven goed beschrijft en nog steeds een groot deel van het curriculum van de natuurkunde, gegeven in het middelbaar onderwijs, uitmaakt. Hoewel de speciale relativiteitstheorie een zekere vertrouwdheid vereist om haar echt te begrijpen, is de theorie niet \"onbegrijpelijk\" en geen \"sciencefiction\". De theorie is reeds met verschillende experimenten rechtstreeks getest en wordt veel gebruikt in een aantal toegepaste domeinen, zoals sterrenkunde, deeltjesfysica, GPS-navigatiesystemen.\nToen de kwantummechanica opkwam, was een aantal wetenschappers (waaronder Einstein zelf) van mening dat deze de speciale relativiteitstheorie rechtstreeks tegensprak. Een schijnbare tegenstrijdigheid is de zogeheten EPR-paradox. Dit gedachte-experiment lijkt te suggereren dat de kwantummechanica toelaat dat informatie sneller reist dan het licht. Dat zou in tegenspraak zijn met de speciale relativiteitstheorie, die stelt dat niets (en dus ook geen informatie) sneller kan reizen dan het licht. Een beter begrip van het experiment leidt echter tot de conclusie dat kwantummechanica wel aanleiding geeft tot \"correlaties\" tussen niet-causaal gerelateerde gebeurtenissen, maar dit is niet hetzelfde als \"oorzakelijke verbanden\". Op die manier spreken beide theorie\u00ebn elkaar dus niet tegen."}
{"id": "7452", "revid": "231402", "url": "https://nl.wikipedia.org/wiki?curid=7452", "title": "Duikers (vogels)", "text": "Duikers (\"Gaviidae\"), ook wel zeeduikers genoemd, vormen een familie watervogels van het open water van het hoge noorden. De benaming \"(zee)duikers\" wordt ook wel gebruikt voor de orde \"Gaviiformes\", die slechts \u00e9\u00e9n geslacht telt, \"Gavia\", met vijf soorten.\nKenmerken.\n's Winters zijn alle zeeduikers van boven grijsbruin en wit van onderen. Ze zijn dan alleen te onderscheiden aan hun grootte, de vorm van de snavel en de kleur van de rug.\nLeefwijze.\nZij hebben een wat langer lichaam dan de futen en vliegen wat meer. Zij houden daarbij hun kop wat lager dan het lijf. Zij zijn \"op\" en vooral \"in\" het water in hun element. Zij zijn behendige duikers. Hun poten zitten ver naar achteren en dat is bij het duiken handig maar op het land zijn zij bijzonder onbeholpen, en ze komen daar dan ook alleen om te broeden. Ze jagen op vissen en schaaldieren. Ze duiken plotseling op de prooi of laten zich langzaam wegzinken.\nBroeden.\nDuikers zoeken enkel voor het broeden de kusten op. Zij nestelen meest op kleine eilandjes of op de oever van de meren die zij bewonen.\nVerspreiding en leefgebied.\nDe duikers hebben hun leef- en voedselterritorium in de Noordelijke IJszee. In de winter kunnen ze voorkomen aan de kusten en op grote meren. Duikers zijn in de Lage Landen vooral doortrekkers en soms ook wintergasten.\nDNA-resultaten.\nHet DNA-onderzoek van Hackett et al. (2008) werpt interessant licht op de positie van deze groep binnen de Neoaves. Zij passen binnen een veel grotere groep (clade) die met grote waarschijnlijkheid blijkt uit dit genetisch/taxonomisch onderzoek. Deze groep wordt aangeduid als de \"watervogels\". Zij zijn waarschijnlijk verwant aan de pingu\u00efns en de albatrossen en stormvogels en pijlstormvogels."}
{"id": "7453", "revid": "1061913", "url": "https://nl.wikipedia.org/wiki?curid=7453", "title": "Futen", "text": "Futen (Podicipediformes) vormen een orde van watervogels van meren en plassen. De orde omvat maar \u00e9\u00e9n familie, genaamd Podicipedidae. De familie telt 23 soorten, waarvan er drie zijn uitgestorven. In Europa is de gewone fuut (\"Podiceps cristatus\") de bekendste vertegenwoordiger.\nFuten zijn klein tot middelgrote vogels met gelobde poten. Het zijn uitstekende zwemmers en duikers die zelden op het land te zien zijn. Hoewel ze een korte afstand kunnen rennen, vallen ze gemakkelijk om, aangezien hun poten relatief ver naar achteren op het lichaam zijn geplaatst. Dit is een aanpassing aan de zwemmende levenswijze. De lange snavels zijn geschikt voor het vangen van vis.\nKenmerken.\nZij hebben vergeleken met een eend een vrij lange hals die ze rechtop houden en hun staart is vrij klein. Hun poten zijn gelobd. 's Winters verliezen futen veel van hun felle kleuren en \"versieringen\" en dan worden ze van boven grijsbruin en van onderen wit. Ze hebben dan veel weg van zeeduikers, maar zijn kleiner en hebben een meer wigvormige kop.\nLeefwijze.\nFuten zijn uitstekende duikers maar op het land zijn ze duidelijk uit hun element. Vliegen doen ze bij voorkeur 's nachts om andere wateren te bereiken. Futen eten voornamelijk vis en andere waterdieren. Meestal bouwen ze drijvende nesten van plantenmateriaal.\nPositie van de orde.\nHet is lang een raadsel gebleven aan welke andere vogels de futen het nauwst verwant zijn. In het onderzoek van Sybley-Ahlqvist werd de groep ingesloten in een bijzonder uitgebreide versie van de Ciconiidae, maar in het latere en sterk verbeterde werk van Hackett is in het geheel geen sprake van verwantschap met de 'watervogels' (\"Aequornithes\") waar de zeeduikers wel toe gerekend worden. Er blijkt wel een sterke verwantschap met een andere eerder moeilijk te plaatsen groep de flamingo's. Op wat grotere afstand lijkt er -vrij verrassend- verwantschap met de keerkringvogels, zandhoenders en de duiven.\nTaxonomie.\nDe volgende zes geslachten zijn bij de familie ingedeeld:"}
{"id": "7454", "revid": "6", "url": "https://nl.wikipedia.org/wiki?curid=7454", "title": "Duiker", "text": "Persoon:"}
{"id": "7455", "revid": "873027", "url": "https://nl.wikipedia.org/wiki?curid=7455", "title": "Pippi Langkous", "text": "Pippi Langkous (Zweeds: \"Pippi\" \"L\u00e5ngstrump\") is de naam van een jeugdroman \u2013 en van de hoofdpersoon daarin \u2013 van de Zweedse schrijfster Astrid Lindgren. Het is ook de naam van de afgeleide televisieserie, films, tekenfilmserie en musical.\nHet eerste boek is uitgegeven in 1945. Astrid Lindgren verzon verhalen voor haar dochter Karin, die zo goed in de smaak vielen dat Lindgren besloot ze op te schrijven en voor publicatie aan te bieden.\nInhoud.\nDe roman draait om een vrijgevochten jong meisje, Pippi (voluit \"Pippilotta Victualia Rolgordijna Kruizemunta Efra\u00efmsdochter\") Langkous. Ze woont samen met haar aapje, meneer Nilsson, en haar Knabstrupper paard Kleine Witje in Villa Kakelbont, tot groot ongenoegen van de morele voorhoede in het stadje, die vindt dat het gezin de basis van gezond opgroeien vormt en dat een kind niet alleen hoort te zijn, zelfs al wil het kind dat zelf. Pippi is immens rijk, ze betaalt altijd met goudstukken, en haar schat trekt behoorlijk wat criminele elementen aan, die Pippi echter altijd weet af te slaan, want ze is beresterk. Met haar vriendjes Tommy en Annika beleeft ze allerlei avonturen.\nPippi's moeder woont in de hemel en haar vader, Efra\u00efm Langkous, is piratenhoofdman en koning van het eiland Taka-Tukaland. Bovendien is hij schatrijk en bijna even sterk als zijn dochter.\nDe serie die in 1969 op televisie kwam \u2013 en later ook de films \u2013 bereikte een wereldwijde populariteit. De hoofdrol in zowel de televisieserie als in de films werd gespeeld door Inger Nilsson. Voor de Nederlandse uitgaven werd de stem ingesproken door Paula Majoor.\nBoeken en verhalen.\nRomans.\nDe volgende volledige boeken zijn verschenen:\nKorte verhalen.\nLater verschenen de volgende (korte) verhalen en liedjesbundels:\nStripverhalen.\nIn 1957 introduceerde het Zweedse kindertijdschrift \"Klumpe Dumpe\" een Pippistrip. Astrid Lindgren schreef de teksten en Ingrid Vang Nyman (tot haar dood in 1959) de illustraties. Een gedeelte van deze verhalen verscheen reeds in 1957 in boekvorm onder de titel \"H\u00e4r kommer Pippi L\u00e5ngstrump\" (\"Hier komt Pippi Langkous\"). In 1969 begon een publicatie van alle strips in zes boeken:\nIn 2010 werden de strips gerestaureerd en verzameld in drie boeken opnieuw uitgegeven. De eerste heruitgave met twaalf verhalen uit \"Pippi verhuist naar Villa Kakelbont\" en \"Pippi is altijd de sterkste\" is in 2011 ook in het Nederlands verschenen onder de laatstgenoemde titel; deel 2 (met de bundels 2 en 3) is in 2012 verschenen onder de titel \"Pippi kan alles en durft alles\". In de \"Donald Duck\" werden in de jaren zeventig ook Pippi Langkousstripverhalen afgedrukt.\nOverige uitgaven.\nEr zijn diverse bloemlezingen uitgebracht met daarin losse hoofdstukken uit bovengenoemde boeken. Enkele Nederlandstalige voorbeelden: \"Pippi is jarig\", \"Pippi gaat op reis\", \"Feest in Villa Kakelbont\" en \"Pippi gaat (niet) naar school\".\nDe in het Nederlands vertaalde verhalen van Pippi zijn tenzij anders vermeld verschenen bij Uitgeverij Ploegsma.\nFilms en televisieseries.\nEr zijn vele films en televisieseries van Pippi Langkous gemaakt.\nEerste verfilming.\nDe eerste verfilming, een zwart-witfilm die gedraaid werd in 1949, was gebaseerd op de drie romans, maar met verschillende wijzigingen. Pippi werd gespeeld door Viveca Serlachius en de regie was in handen van Per Gunvall. De premi\u00e8re was op 20 oktober 1950.\nShirley Temple's Storybook (1961).\nOp 8 januari 1961 werd in de Amerikaanse tv-reeks \"Shirley Temple's Storybook\" een bewerking uitgezonden van Pippi Langkous. Pippi werd deze keer gespeeld door Gina Gillespie. De film volgt in grote lijnen de boeken.\nDe televisieseries en films met Inger Nilsson.\n\"Pippi Langkous\" (originele titel: \"Pippi L\u00e5ngstrump\") is een Zweeds/Duitse televisieserie gebaseerd op de boekenserie van Astrid Lindgren. De serie werd grotendeels opgenomen in Zweden en begon met een seizoen van 13 afleveringen, waarvan de eerste voor het eerst werd uitgezonden op 8 februari 1969. De rol van Pippi Langkous werd gespeeld door Inger Nilsson. Na afloop van het eerste seizoen werd de serie verwerkt tot twee langspeelfilms die in 1969 in de bioscoop verschenen: Pippi Langkous en Pippi gaat van boord. Deze films kregen in 1970 twee vervolgfilms: Pippi in Taka-Tukaland en Pippi zet de boel op stelten. Deze films werden vervolgens bewerkt tot acht afleveringen die in 1970 en 1971 werden uitgezonden als tweede seizoen van de televisieserie, die daarmee van 1969 tot 1971 liep.\nIn Nederland werd de televisieserie op \u00e9\u00e9n aflevering na voor het eerst in 1972 door de NOS uitgezonden. Paula Majoor sprak destijds de Nederlandse stem van Pippi in. Wim Povel was verantwoordelijk voor de nasynchronisatie van deze televisieserie en bijhorende films in het Nederlands.\nRond dezelfde tijd (1971) bestonden er ook plannen voor een Japanse bewerking, door Hayao Miyazaki. Uiteindelijk ging het project niet door, omdat Astrid Lindgren geen toestemming gaf.\nDe Russische bewerking (1982).\nMosfilm television heeft in 1982 de film \"Peppi Dlinnyychulok\" uitgebracht. De productie was in handen van Margaret Mikalan, de regie in handen van Michail Bojarski, Lev Durov en Tatiana Vasilieva. Pippi werd gespeeld door Svetlana Stupak en haar zangstem was van Svetlana Stepchenko.\nDe ABC Weekend Special TV special (1985).\nIn 1985 speelde Carrie Kei Heim de hoofdrol in een tweedelige ABC Weekend Special, onder de titel \"Pippi Langkous\". De regie was van Colin Chilvers, De uitzendingen waren op 2 en 9 november 1985.\nDe nieuwe avonturen van Pippi Langkous (1988).\nColumbia Pictures bracht in 1988 een speelfilm uit onder de titel \"De nieuwe avonturen van Pippi Langkous\", onder regie van de Britse regisseur Ken Annakin, met Tami Erin als Pippi, Cory Crow als Annika en David Seaman als Tommy, John Schuck en Dick Van Patten speelden ondersteunende rollen. Hoewel de titel nieuwe verhalen suggereert, betreft het slechts een bewerking van de bestaande verhalen.\nDe tekenfilms van Pippi.\nIn 1971 hadden de Japanse filmmakers Hayao Miyazaki en Isao Takahata serieus plannen voor het maken van een anime over Pippi. Het project ging echter niet door omdat Astrid Lindgren geen toestemming gaf. Er bestaan enkel een aantal concepttekeningen van.\nDoor Nelvana werd in 1997 wel een tekenfilm van Pippi uitgebracht, in de jaren erna gevolgd door een televisieserie van twee keer 13 afleveringen. De film is een bewerking van het oorspronkelijke verhaal, maar in de tv-afleveringen komen ook echt nieuwe avonturen voor. In 2000 zijn drie opeenvolgende, samenhangende afleveringen samengevoegd tot een nieuwe tekenfilm met de titel \"Pippi's avonturen op de Zuidzee\". Zie voor een overzicht van de afleveringen Pippi Langkous (animatieserie).\nToneel en musical.\nAstrid Lindgren schreef eind jaren vijftig en zestig enkele toneelstukken (zie \"toneelstukken\" onder \"Boeken en verhalen\").\nIn 1998 schreef Ivo de Wijs een musical gebaseerd op het personage Pippi met muziek van Ronny Mosuse. De regie was in handen van Lulu Aertgeerts. De hoofdrol werd vertolkt door Mieke Laureys. Ook Tom de Hoog en Hilde Vanhulle speelden mee. De voorpremi\u00e8re vond plaats in de Arenbergschouwburg in Antwerpen op 21 augustus 1998.\nIn 2004 werd deze opnieuw uitgevoerd, voorzien van nieuwe muziek van de hand van Ronny Mosuse. In Belgi\u00eb werd de rol van Pippi vertolkt door Veerle Baetens waarvoor zij in 2005 de John Kraaijkamp Musical Award in de categorie \"Beste Vrouwelijke Hoofdrol in een Kleine Musical Productie\" ontving. Deze productie ontving ook de Vlaamse Musicalprijs voor onder meer \"beste regie\" in datzelfde jaar. In 2009 ging een vervolg in premi\u00e8re \"Pippi zet de boel op stelten!\", geschreven en geregisseerd door Stany Crets met muziek van Ronny Mosuse en liedjesteksten van Ivo de Wijs.\nStudio 100 kocht in 2008 het Duitse mediabedrijf EM.Entertainment en dus is het programma nu in handen van Studio 100. Sinds het najaar 2009 is het te zien op vtmKzoom."}
{"id": "7456", "revid": "75723", "url": "https://nl.wikipedia.org/wiki?curid=7456", "title": "Computervirus", "text": "Een computervirus of virus is een vorm van schadelijke software (malware). Het is een computerprogramma dat zich in een bestand kan nestelen, bijvoorbeeld in bestanden van een besturingssysteem. Computervirussen worden als schadelijk beschouwd omdat ze schijfruimte en computertijd in beslag nemen van de besmette computers. In ernstige gevallen kunnen virussen binnen in de computer schade aanrichten, bijvoorbeeld door het wissen en verspreiden van gevoelige gegevens. In zeer ernstige gevallen kan de gebruiker zelfs de totale controle over de computer verliezen.\nHoewel er veel verschillende computervirussen bekend zijn, komt er slechts een fractie daarvan \"in het wild\" voor. De Wildlist Organization International houdt een maandelijkse lijst bij van de virussen die in het wild zijn aangetroffen. Maandelijks worden er enkele duizenden verschillende virussen in het wild aangetroffen. Veel bestaande virussen zijn niet virulent genoeg om zich zelfstandig te verspreiden.\nHet in omloop brengen van een computervirus is een misdrijf, zowel in het Nederlandse Wetboek van Strafrecht als in het Belgische Strafwetboek.\nAndere soorten malware.\nComputervirussen die zich ongemerkt in een computersysteem nestelen en vermenigvuldigen moeten onderscheiden worden van \"Trojan horses\". Trojaanse paarden zijn programma's die andere dingen doen dan ze voorgeven, bijvoorbeeld de computer gemakkelijker toegankelijk maken voor andere virussen of spam versturen. \"Wormen\" zijn geen virussen maar worden wel vaak zo genoemd. Het zijn zelfstandige programma's die zich direct over het netwerk verspreiden. Als de schade pas aangebracht wordt op een vooraf bepaald tijdstip, zoals bij een tijdbom of op het moment dat de software een bepaalde - vooraf vastgelegde - verandering waarneemt, spreekt men van een \"logic bomb\".\nGeschiedenis.\nHet computervirus ontstond al in de beginjaren van ARPANET. Ray Tomlinson, de bedenker van e-mail, schreef met zijn collega Bob Thomas twee programaatjes: Creeper en Reaper. Het eerste verspreidde razendsnel de tekst \"I'm the creeper, catch me if you can\" over het netwerk, het tweede ruimde het weer op.\nIn 1984 beschreef de Amerikaan Fred Cohen in zijn thesis \"Computer Viruses \u2013 Theory and Experiments\" een functioneel computervirus voor het Unix-besturingssysteem. In 1987 publiceerde de Duitser Ralph Burger in het boek \"Computer Viruses, a high tech disease\" de complete broncode van een werkend virus voor MS-DOS. Bijna alle computervirussen uit de periode 1987 tot circa 1991 zijn gebaseerd op de publicaties van Cohen en Burger. \nOorspronkelijk (vanaf circa 1988) verspreidden virussen zich vooral via software op diskettes en (illegale) cd-roms. Sinds e-mail een grote vlucht genomen heeft verspreiden virussen zich vooral via e-mailprogramma's en dragen zij bij aan de hoeveelheid junkmail die de doorsnee internetgebruiker ontvangt. Ze maken daarbij vaak gebruik van het adresboek dat de gebruiker in zijn e-mailprogramma heeft gemaakt. De meest gebruikte en daardoor gevoeligste e-mailprogramma's zijn Microsoft Office Outlook, Outlook Express, Windows Mail, Google Mail en Windows Live Mail. Macrovirussen verspreiden zich voornamelijk via Office-bestanden.\nUit een verslag van IBM bleek dat het aantal bekende computervirussen in 2004 met 25 procent toegenomen was tot 112438. Ongeveer 6 procent van de gescande e-mails in 2004 bevatten een virus. Het aantal ge\u00efnfecteerde e-mails ligt daarmee dubbel zo hoog als in 2003 (3 procent). In 2002 was dat slechts een half procent.\nInvloed van het besturingssysteem.\nVirussen komen het meest op het besturingssysteem Microsoft Windows voor. Andere besturingssystemen zoals GNU/Linux en Mac OS X, worden minder vaak blootgesteld aan computervirussen. Sinds eind jaren 2000 komt hier langzaam verandering in door de stijgende populariteit van andere besturingssystemen. Deze zijn vaak niet aangepast om bescherming te bieden tegen virussen. Over de redenen dat Windows een geliefd doelwit is voor virusschrijvers kan men speculeren, maar de volgende redenen worden vaak aangegeven:\nDit betekent echter niet dat deze besturingssystemen niet beschermd zouden moeten worden. Ze kunnen immers \"drager\" zijn van virussen en wormen voor Windows-systemen. Als besmette bestanden op bijvoorbeeld een Linux-systeem staan, kan het voorkomen dat de Windows-machines virusvrij gemaakt zijn, maar dat er daarna weer een nieuwe besmetting gebeurt via die bestanden.\nTegenwoordig wordt ook aangeraden antivirusprogramma's aan te schaffen voor Mac OS X.\nTegenwoordig komen virussen meer en meer voor GNU/Linux en Mac OS X (bijvoorbeeld MacShield). GNU/Linux was in 2011 een populair doelwit op dedicated servers. Omdat dedicated servers de laatste jaren betaalbaarder zijn geworden voor particulieren en GNU/Linux een gratis besturingssysteem is, komt dit meer en meer voor.\nLevensloop.\nComputervirussen hebben een zekere levensloop, gaande van het cre\u00ebren tot het uitroeien van het virus. Het cre\u00ebren gaat om de tijd die de programmeur nodig heeft om een virus te ontwikkelen. Vervolgens komt het virus tot stand en wordt het gekopieerd naar een strategische plaats zodat het zo vlug mogelijk verspreid kan worden. Daarna volgt de reproductie. Een virus vermenigvuldigt zich een aantal keren vooraleer het actief wordt. Voor bepaalde virussen vindt vervolgens een activeringsprocedure plaats. Het ogenblik waarop iemand de aanwezigheid van een virus vaststelt, wordt de ontdekking genoemd. Zodra de ontdekking is gebeurd, zullen software-ontwikkelaars trachten de aanwezigheid van het virus vast te stellen. Na deze assimilatie volgt de uiteindelijke uitroeiing.\nBestrijding.\nEr is een complete industrie die softwarepakketten ontwikkelt om virussen te bestrijden, zowel voor Windows als voor Mac OS X. Naast de softwarepakketten die op pc's of servers van bedrijven draaien is er nog een technologie om virussen te bestrijden, de zogenaamde \"managed e-mail solutions\". Hierbij wordt de mail al op de server van de e-mailaanbieder gecontroleerd op virussen en spam. Het voordeel hiervan is dat een ge\u00efnfecteerde mail niet in het eigen systeem van de gebruiker komt en daar dus geen kwaad kan uitrichten.\nWijzen van verspreiding.\nVoorbeelden van manieren waarop een virus in een computer kan doordringen zijn:\nVerspreiding per e-mail.\nDe e-mails die een virus bevatten proberen meestal de indruk te wekken dat ze een belangrijke boodschap bevatten en afkomstig zijn van een bekende afzender die men kan vertrouwen. Vaak is de schijnbare afzender iemand waar de persoon in kwestie in het verleden al contact mee heeft gehad. Dit komt doordat de e-mailadressen in het adresboek vaak gebruikt worden voor de verzending van zulke berichten. Valse virusberichten worden hoaxes genoemd.\nOok een bekende truc is het misbruiken van de naam van een firma zoals de virusmail \"MS Update Announcement\". Deze e-mail lijkt bedrieglijk echt en er wordt in gesuggereerd dat door uitvoer van het bijgevoegde programma de computer wordt beveiligd tegen de nieuwste virussen. De afzender is echter niet Microsoft en de bijlage is een virus.\nVerder zijn e-mails met virussen die de indruk wekken afkomstig te zijn van een mailserver of internetprovider ook populair. Dat zijn berichten zoals \"Mail Delivery failure\" of \"Internet Provider Abuse\" of iets gelijkwaardigs. Sommige virussen zijn in staat om de e-mails af te stemmen op het e-mailadres van de geadresseerde, zo kan iemand met bijvoorbeeld een @yahoo.com-adres een e-mail krijgen die schijnbaar van de helpdesk van Yahoo afkomstig is maar in werkelijkheid van iemand anders.\nDoor het inlassen van een valse melding dat het bericht virusvrij is trachten sommige virussen de kans op infectie te verhogen. Toch zijn er ook nog steeds veel 'domme' virussen die zich beperken tot gewoon een \"Hi\" of \"see attached file\".\nBij verspreiding via e-mail is het virus meestal bijgesloten in bijlage. De bestandsnaam kan vast zijn maar ook op basis van het e-mailadres van de ontvanger of volstrekt willekeurig. Meestal is er een poging gedaan om te verbergen dat het een uitvoerbaar bestand is. Een constructie zoals \"data.txt.pif\" is gebruikelijk (deze truc werkt echter alleen op computers met het Microsoft Windows-systeem). Men maakt hier handig gebruik van de optie die sommige e-mailclients hebben om de bestandsextensie te verbergen. Hierdoor is het schijnbaar een onschuldig tekstbestand. Ongelukkig genoeg is deze optie standaard ingeschakeld op de meeste versies van Microsoft Outlook, Outlook Express.\nDe bestandsextensie van het virus kan verschillen. Macrovirussen kunnen aanwezig zijn in documenten die een macrotaal ondersteunen die programma's kan opstarten zoals het geval is bij Microsoft Word, Microsoft Powerpoint, Microsoft Excel of Microsoft Access.\nDe recentere virussen maken gebruik van de spoofeigenschap: het sturen onder een e-mailadres van iemand anders.\nSoorten virussen.\nVroeger waren er allerlei typen virussen die op hun eigen manier schade aanrichtten. \nZo waren er bestandsvirussen die viruscode aan programma's toevoegden die de extensie EXE of COM hebben. Als er zo'n programma wordt gestart, wordt het virus geactiveerd. Dan kan het virus zich naar andere bestanden kopi\u00ebren. \nBootsectorvirussen voegden gegevens toe aan het opstarten van een besturingssysteem. \nMacrovirussen werden verspreid in bestanden met een macro erin, zoals Word-documenten.\nZoals reeds gezegd zijn computerwormen en Trojaanse paarden geen virussen, maar wel andere vormen van malware.\nMailvirussen.\nDit zijn de 'ouderwetse' virussen die zichzelf als bijlage verspreiden via e-mail. Tijdens een besmetting kan er automatisch een mailserver ge\u00efnstalleerd worden, zodat er geen gebruik hoeft te worden gemaakt van een e-mailprogramma op de ge\u00efnfecteerde computer. Ook de mailserver van de internetprovider waar de besmette computer mee is verbonden, hoeft niet te worden gebruikt. Internetproviders controleren streng op dit soort virussen dus de kans is groot dat de berichten er direct zouden worden uitgefilterd als ze via de provider verstuurd zouden worden.\nDoor een goede virusscanner te installeren en die altijd up-to-date te houden kan men zich wapenen tegen deze virussen. De meeste internetproviders filteren de ge\u00efnfecteerde mail er al uit. Bij sommige providers moet er daarvoor extra betaald worden.\nMobiele virussen.\nOok voor mobiele telefoons bestaan er tegenwoordig virussen. Een echte doorbraak blijft echter uit, ondanks het feit dat mobiele telefoons en smartphones aan het uitgroeien zijn tot volwaardige computers.\nUit een studie van een groep netwerkdeskundigen onder leiding van hoogleraar Albert-L\u00e1szl\u00f3 Barab\u00e1si (Northeastern University, Boston, Verenigde Staten) blijkt dat we hiervoor vooral moeten kijken naar de besturingssystemen van de mobiele telefoons. Er zijn namelijk heel veel verschillende besturingssystemen, zoals dat ook het geval is bij pc's. Virussen kunnen enkel worden overgedragen tussen twee apparaten met hetzelfde besturingssysteem.\nDe onderzoekers rekenden uit dat minstens 10 procent van alle mobiele telefoons hetzelfde besturingssysteem moet hebben alvorens een epidemie mogelijk is. Om tot dat resultaat te komen bekeken ze gedurende een maand de telefoongegevens van zes miljoen mobiele abonnees. Met die gegevens stelden ze een simulatie op met mobiele telefoongebruikers waarin ze ongeremd virussen konden loslaten.\nNa een heleboel virusuitbraken kwamen ze dus tot de conclusie dat of een epidemie uitbreekt afhankelijk is van de populariteit van een welbepaalde telefoon. Een populaire telefoon zal immers meer kans hebben om een andere telefoon tegen te komen met hetzelfde besturingssysteem waarop het virus kan worden overgedragen.\nDe overdracht.\nDe overdracht van mobiele virussen kan op drie manieren: via bluetooth, via mms of via het internet.\nHoe een besmetting gebeurt via internet ligt voor de hand. De gebruiker van de telefoon downloadt het virus rechtstreeks van het internet en besmet zo zijn telefoon.\nBesmetting via de bluetooth-methode duurt langer en is makkelijker te detecteren. De reeds besmette telefoon zoekt contact met andere telefoons binnen zijn bereik en eens hij een vatbaar slachtoffer heeft gevonden kopieert het virus zichzelf naar de andere telefoon.\nDe laatste methode is veruit de effici\u00ebntste. Een telefoon stuurt automatisch een mms naar iedereen uit zijn netwerk met in de bijlage geen foto of filmpje, maar wel een virus. Als de ontvanger de mms dan opent en instemt om het 'filmpje' te bekijken, heeft het virus vrij spel en kan het zich verder verspreiden."}
{"id": "7457", "revid": "1313681", "url": "https://nl.wikipedia.org/wiki?curid=7457", "title": "Fuut", "text": "De fuut (\"Podiceps cristatus\") is een vogel uit de familie van de futen (Podicipedidae). De wetenschappelijke naam van de soort werd in 1758 als \"Colymbus cristatus\" gepubliceerd door Carl Linnaeus.\nVeldkenmerken.\nEen fuut wordt gemiddeld 46 tot 51 cm lang. Het is een typische vogel van plassen, meren, rivieren en moerassen met riet. Zijn donkere oorpluimen geven hem een karakteristiek uiterlijk. Hij heeft een wit gezicht met een roodbruine en zwarte kraag eromheen die opgericht staat bij het baltsritueel. Zijn onderkant is wit, van boven is hij donker overgaand in roestbruin. Tussen oog en snavel zit een zwarte streep. De snavel is lang en puntig.\nDe poten hebben geen zwemvliezen, maar de tenen zijn wel voorzien van vliezige verbredingen. Doordat de poten vrij ver naar achteren op het lichaam staan, kan de fuut makkelijk zwemmen en duiken en kan hij een grote snelheid halen bij het zwemmen. Een zeer kenmerkende eigenschap is de mogelijkheid om redelijk lange afstanden onder water zwemmend af te leggen. Dit wordt gedaan om vis te bejagen, of om te vluchten bij gevaar. Futen kunnen zich door de plaatsing van de poten echter niet zo gemakkelijk lopend over het land voortbewegen. Nesten worden bij voorkeur dicht langs de waterkant gebouwd.\nDe jongen zijn zwart-wit gestreept en worden vaak door de ouders op de rug gedragen. Het ouderpaar begroet elkaar met een uitgebreid baltsritueel.\nVoedsel.\nEen fuut leeft voornamelijk van vis van 2\u201310 cm, soms groter. De prooi wordt tot op een diepte van 2 tot 4 meter onder water achtervolgd. Een duik duurt zo'n halve minuut lang. In zeer helder water wordt soms vanaf het wateroppervlak gejaagd, dan kijkt de fuut met de kop onder water. Dit gebeurt doorgaans in de ochtend en in de namiddag. Ook worden wel insecten, schaaldieren (inclusief zeegarnalen), weekdieren, kikkervisjes en kikkers en planten gegeten. De vogel eet ongeveer 150-200 g voedsel per dag.\nVoortplanting en jongen.\nBalts.\nFuten hebben een uitgebreid baltsgedrag. Ze voeren twee soorten dansen uit tijdens de balts. In de eerste dans gaan het mannetje en het wijfje zij aan zij over het wateroppervlak. Voor de tweede dans duiken zij onder water en komen ze terug boven met een bek vol plantenslierten. Dan zwemmen ze naar elkaar toe, met de hals gestrekt, en zwemmen tegen elkaar op, rechtop, met de borst uit het water geheven. Ze verwijderen zich dan van elkaar om elkaar daarna weer te naderen. De paring gebeurt op het water.\nNest.\nIn het voorjaar bouwt een futenpaar een speelnest op het water waarop ze uiteindelijk paren. Kort daarna bouwt het paar samen langs de waterkant een steviger drijvend nest, dat aan de oevervegegatie wordt verankerd. In het nest worden 3 tot 4 bleek-blauwgroene eieren gelegd, die later verkleuren tot geel en bruin. Beide ouders broeden die om beurten uit, hoewel het nest soms voor kortere tijd wordt verlaten. Dan worden de eieren met plantenresten afgedekt. In de broedperiode, die 23 tot 25 dagen duurt, kan de fuut minder goed vliegen, waardoor hij kwetsbaarder wordt voor verstoringen in zijn leefomgeving.\nJongen.\nDe kuikens hebben camouflagekleuren, die na enige tijd veranderen in het verenkleed van de ouders. De jongen zijn nestvlieders en zijn snel klaar voor het leven op het water. Enkele dagen nadat ze uit het ei zijn gekomen, kunnen de kuikens al zwemmen. Toch nemen de ouders de jongen vaak op de rug mee, zelfs tijdens het duiken. Op de rug zijn de kuikens beter beschermd tegen roofvissen en reigers. Na ongeveer tien weken zijn de jongen zelfstandig.\nVerspreiding.\nBehoudens een deel van Scandinavi\u00eb komt de fuut in heel Europa en ook in Zuid-Afrika voor. Het is gedeeltelijk een trekvogel. Noordelijke futen kunnen in Nederland overwinteren, bijvoorbeeld rond het IJsselmeer en de Randmeren. Na de bouw van de Deltawerken kwamen grote populaties futen op in de Grevelingen.\nDe fuut broedt in Europa, Noord-Afrika en Klein-Azi\u00eb.\nEr worden 3 ondersoorten onderscheiden:"}
{"id": "7458", "revid": "231402", "url": "https://nl.wikipedia.org/wiki?curid=7458", "title": "Roodhalsfuut", "text": "De Roodhalsfuut (\"Podiceps grisegena\") is een watervogel die behoort tot de futen (orde Podicipediformes; familie Podicipedidae). De roodhalsfuut is iets kleiner dan de gewone fuut. Deze vogel komt voor in Oost-Europa, westelijk tot in Denemarken. Ook in West-Canada en Alaska komt hij voor.\nKenmerken.\nIn prachtkleed is hij van de fuut te onderscheiden door zijn roodbruine hals en zijn witte wangen. 's Winters is het verschil minder groot, maar hij heeft geen witte wenkbrauwstreep en een gele snavelbasis. Het zomerkleed is aan de bovenzijde bruin en aan de onderzijde wit. De kop is zwart met oorpluimpjes. De poten zijn zwart.\nLeefwijze.\nHet voedsel bestaat uit vis, insecten, schaaldieren, weekdieren, kikkers, wormen en planten.\nVoortplanting.\nHet legsel bestaat meestal uit drie tot vijf eieren, die in ongeveer 23 dagen worden uitgebroed.\nVerspreiding en leefgebied.\nDe soort telt 2 ondersoorten:\nZijn voorkeur gaat uit naar kleine, ondiepe wateren. Hij nestelt in het riet of in begroeide plassen.\nStatus in Nederland en Vlaanderen.\nSinds medio de jaren tachtig van de vorige eeuw broeden er roodhalsfuten in Nederland. Volgens SOVON bedraagt het aantal broedvogels in 2019 9-11 paar. De soort staat als \"niet bedreigd\" op de internationale Rode Lijst van de IUCN, maar valt wel onder het AEWA-verdrag. De roodhalsfuut is in 2004 vanwege zijn zeldzaamheid als \"gevoelig\" op de Nederlandse Rode Lijst gezet. De soort staat niet op de Vlaamse Rode Lijst van broedvogels.\nAls wintergast en doortrekker komt de roodhalsfuut in zeer klein aantal voor in Nederland en Vlaanderen (zie waarnemingen bij externe links)."}
{"id": "7459", "revid": "231402", "url": "https://nl.wikipedia.org/wiki?curid=7459", "title": "Kuifduiker", "text": "De kuifduiker (\"Podiceps auritus\") is een vogelsoort uit de familie van de futen (Podicipedidae). De wetenschappelijke naam van de soort werd in 1758 als \"Colymbus auritus\" gepubliceerd door Carl Linnaeus in de tiende editie van \"Systema naturae\".\nVeldkenmerken.\nDe kuifduiker heeft een lichaamslengte van 20 tot 22 centimeter. Hij is daarmee duidelijk groter dan de dodaars en heeft ook een minder gedrongen lichaam en een langere nek dan de dodaars. De mannetjes zijn gemiddeld iets groter dan de vrouwtjes. Van de mannetjes zijn de vleugels 13,2 tot 16,0 cm lang, de snavel is 2,0 tot 2,7 cm lang en het gewicht bedraagt 320 tot 570 gram. Vrouwtjes hebben een vleugellengte van tussen de 12,4 en 15,3 cm, en een snavellengte van 1,9 tot 2,5 centimeter. Vrouwtjes wegen in de wintermaanden 300 tot 430 gram. Het seksueel dimorfisme is dusdanig klein dat in het veld geen onderscheid te maken valt.\nDe snavel is bij beide geslachten blauwgrijs tot zwart met een vleeskleurig basis en een heldere, bijna witte punt. De veren boven op de kop liggen plat. De iris is tijdens het paarseizoen diep rood, en daarbuiten roze. De pupil is omgeven door een smalle, zilverwitte ring. De poten zijn grijs, met blauw tot blauw-groen voeten. De poten zit vrij ver naar achteren aan het lichaam.\nDe kuifduiker is ongeveer even groot als de geoorde fuut. 's Zomers in zijn prachtkleed heeft deze vogel een goudbruine oorpluim op een donkerbruine kop. Het winterkleed is heel wat minder opvallend. Dan is de kopvorm onderscheidend, maar dat is op grote afstand vaak lastig te zien. Het zwart boven op de kop is bij de kuifduiker duidelijker afgegrensd, en houdt onder het oog abrupt op.\nLeefwijze.\nDe vogel broedt in zoet water, meestal kleine plassen en moerassen met open stukken water, of beschutte inhammen van grote meren of langzaam stromende rivieren. 's Winters is deze vogel is voornamelijk te vinden aan zeekusten, soms in open zee en soms ook in zoet water, vooral in grote meren en riviersystemen. Zijn voedsel bestaat uit vis, schelpdieren, weekdieren, insecten en planten.\nOndersoorten en verspreiding.\nHet verspreidingsgebied strekt zich uit over Noord-Europa, Noord-Azi\u00eb en het noorden van Noord-Amerika. Het is de enige fuut die ook ten noorden van de poolcirkel broedt.\nEr worden twee ondersoorten onderscheiden:\nStatus.\nWereldwijd.\nKuifduikers broeden in Europa rond de Oostzee, op IJsland. Het zijn trekvogels . De kuifduiker heeft een zeer groot verspreidingsgebied door heel Midden- en Oost-Azi\u00eb, verder in grote delen van Alaska, Canada en de Verenigde Staten. De grootte van de populatie werd in 2015 door BirdLife International geschat op 239 tot 583 duizend individuen. Echter, de populatie-aantallen nemen af door habitatverlies. Het leefgebied wordt aangetast door watervervuiling, aanleg van dammen, ontbossing of intensieve houtteelt rondom meren, en poelen. Verder door verstoring of het kunstmatig verhogen van de visstand waardoor kleine, ongewervelde dieren, die het hoofdvoedsel zijn van broedende kuifduikers, in aantal verminderen. Om deze redenen staat deze soort sinds 2015 als kwetsbaar op de Rode Lijst van de IUCN.\nin Nederland en Belgi\u00eb.\nDe trekvogels worden buiten de broedtijd in kleine aantallen langs de Noordzeekust van de Lage Landen gezien (vooral in Zeeland), maar soms ook in zoete wateren."}
{"id": "7460", "revid": "231402", "url": "https://nl.wikipedia.org/wiki?curid=7460", "title": "Geoorde fuut", "text": "De geoorde fuut (\"Podiceps nigricollis\") is een watervogel, het is een klein soort fuut (Podicipedidae).\nBeschrijving.\nDe geoorde fuut is een trekvogel en ongeveer even groot als de kuifduiker maar 's zomers heeft hij een zwarte hals. Ook zijn kop heeft een andere vorm. Bij de geoorde fuut is deze hoger en niet plat. Hij heeft een zwarte kop met een goudgele oorpluim. De ondersnavel van de geoorde fuut is naar boven gebogen en lijkt daardoor \"opgewipt\", de snavel van de kuifduiker is recht, dolkvormig.\nIn de winter is het onderscheid lastig. Ook dan is de kopvorm onderscheidend, maar dat is op grote afstand vaak lastig te zien. Het zwart boven op de kop loopt bij de geoorde fuut tot onder het oog terwijl dit bij de kuifduiker duidelijker afgegrensd is en onder het oog abrupt ophoudt. De lichaamslengte bedraagt 30 tot 35 cm en het gewicht 250 tot 600 gram.\nLeefwijze.\nHet voedsel bestaat voornamelijk uit kleine vissen, schelpdieren en insecten, die in de vlucht worden gevangen.\nBroedgedrag.\nHet legsel bestaat uit 4 geelachtig witte eieren, die in 3 weken worden uitgebroed in een drijvend nest tussen de vegetatie.\nVerspreiding.\nDeze fuut komt voor in grote delen van Noord-Amerika, Eurazi\u00eb en zuidelijke Afrika (zie kaartje). Ze broeden in zoute meren en moerassen in drijvende nesten.\nDe soort telt 3 ondersoorten:\nStatus als broedvogel in Nederland en Vlaanderen.\nDe geoorde fuut broedt op dezelfde wijze als de gewone fuut, maar vaker in losse kolonies van enkele broedparen bij elkaar in de buurt. Het is een (zeer) schaarse broedvogel in Nederland, voornamelijk op de hoge zandgronden in Drenthe, Noord-Brabant en Noord-Limburg. In Vlaanderen is het een zeldzame broedvogel in de Kempen.\nBuiten de broedtijd komt de geoorde fuut in klein aantal voor vaak in zoute wateren zoals het Grevelingenmeer en de westelijke Waddenzee."}
{"id": "7461", "revid": "120470", "url": "https://nl.wikipedia.org/wiki?curid=7461", "title": "Dodaars", "text": "De dodaars (\"Tachybaptus ruficollis\") is een watervogel uit de familie van de futen (Podicipedidae). De wetenschappelijke naam van de soort is voor het eerst geldig gepubliceerd in 1764 door Pallas. Met zijn 23 tot 29\u00a0cm is het de kleinste fuut van Europa en een van de kleinste futen ter wereld. Ondanks dat het een vrij algemene soort is, wordt hij door zijn schuwe levensstijl zelden gezien.\nKenmerken.\nDe dodaars is een kleine, gedrongen watervogel, kleiner dan een waterhoen. Hij is te herkennen aan het vuilwitte 'poederdons' op het achterlichaam, waaraan het dier zijn naam (\"dodde-aars\") te danken heeft. De naam \"dodaars\" werd vroeger ook wel gebruikt voor de uitgestorven dodo (\"Raphus cucellatus\").\nDe dodaars is de kleinste fuut van Europa. Hij wordt 23 tot 29 centimeter lang en 125 tot 225 gram zwaar. De vleugelspanwijdte is 40 tot 45\u00a0cm. Hij onderscheidt zich daarnaast van de andere Europese futen door zijn compactere uiterlijk, met rondere kop en kortere hals. Het staartje is zeer klein. Mannetje en vrouwtje zijn in uiterlijk niet van elkaar te onderscheiden.\nDe snavel is zeer klein en recht en is zwart met een lichte punt. In de mondhoek bevindt zich een opvallende vlek, die in de zomer opvallend groengeel van kleur is en 's winters lichter. Tijdens de vlucht is geen wit te zien op de vleugels. De ogen zijn roodbruin van kleur, de poten groen.\nZomer- en winterkleed.\nHet zomerkleed is donkerbruin met een kastanjebruine oorstreek en voorhals. De kruin is zwart. Het winterkleed kent een valig geelbruine (\"kurken\") oorstreek en voorhals met een lichtere nek en wangen, en een donkere kruin.\nHet juveniele kleed lijkt op het adulte winterkleed, maar heeft een roodbruine tint op de borst en hals, korte donkere strepen achter en onder het oog en een geelroze snavelbasis. In het eerste winterkleed kan een vage streep worden gezien onder het oog. De rui valt in oktober en november. Doordat de slagpennen in \u00e9\u00e9n keer gewisseld worden, kunnen de vogels dan tijdelijk niet vliegen.\nGeluid.\nDe dodaars kent verschillende hoge roepen, die klinken als \"bit, bit, bit\" (bij verstoring) of \"bie-iep\". Dit wordt vaak versneld tot een verdragende, hinnikende triller, \"biebiebiebiebie\", dat kan worden verward met de roep van een vrouwelijke koekoek. Dit is vooral in het voorjaar te horen als duet tussen mannetje en vrouwtje, bij de balts of om het territorium te markeren.\nVerspreiding en leefgebied.\nDe dodaars komt in vrijwel geheel Europa voor, van de mediterrane landen noordwaarts tot Zuid-Zweden, in heel Afrika uitgezonderd de Sahara, op Madagaskar en in Zuid-, Oost- en Zuidoost-Azi\u00eb oostwaarts tot in Japan en Nieuw-Guinea. De dodaars broedt langs ondiepe binnenwateren met een dichte oevervegetatie, bestaande uit onder andere zegge, rietgras, lisdodde en gele lis. Hij is vooral te vinden in zoetwatermoerassen, kleine meren, poelen, brede sloten, vennen en traagstromende rivieren, maar soms ook in vijvers, grachten, waterreservoirs en grindputten. Wateren met grotere roofvissen worden over het algemeen gemeden. 's Winters is hij vooral te vinden op groter, ijsvrij water, zoals grotere meren, rivieren en beschutte kusten. De dodaars is in het grootste deel van zijn verspreidingsgebied voornamelijk een standvogel, maar in Oost-Europa en West- en Noordoost-Azi\u00eb een trekvogel. De Oost-Europese vogels overwinteren in Zuidoost-Europa en Turkije.\nIn Nederland is het een vrij schaarse broedvogel, met zo'n 2100 tot 2900 broedparen tussen 2013 en 2015. Hij ontbreekt alleen in de allerdroogste delen, zoals op de Veluwe. Het zijn over het algemeen standvogels, maar bij strenge winters zoeken zij ijsvrije wateren op, waarbij ze vooral te vinden zijn in de brakke wateren van de Zeeuwse delta.\nDe soort telt zeven ondersoorten:\nGedrag.\nDe dodaars is een schuwe soort, die zich vaak in de oevervegetatie verstopt en daardoor zelden te zien is. Bij gevaar zal de dodaars niet wegvliegen. Ze geven de voorkeur aan wegduiken onder water, waarbij alleen de kop nog boven water uitsteekt, of wegrennen naar de dichtstbijzijnde oevervegetatie.\nDe dodaars leeft solitair of in paren. 's Winters en tijdens de rui zijn ze soms in kleine groepjes van maximaal dertig dieren te vinden. In het broedseizoen is het mannetje agressief naar rivalen. Hij scheert dan vlak over het water naar de ander, luid roepend, om vervolgens te duiken en water op te gooien.\nVoedsel.\nDe dodaars vangt zijn voedsel onder water. Hij leeft van waterinsecten en larven, waaronder haften, steenvliegen, waterwantsen, waterkevers, schietmotten en libellen, en daarnaast ook slakjes, kleine schaaldieren, kleine amfibie\u00ebn en kikkervisjes en soms kleine visjes als stekelbaarzen en jonge vissen. Insecten vormen de hoofdmoot van zijn dieet in de broedtijd. De prooi wordt op het oog gevonden. Het is een goede duiker, die bij de jacht langer dan een halve minuut onder water kan blijven. Om de vorming van braakballen te stimuleren, slikken dodaarzen veertjes in. Op deze manier kunnen zij graatjes en ander onverteerbaar materiaal uitbraken.\nVoortplanting.\nEen dodaarspaar blijft waarschijnlijk levenslang bij elkaar. De broedperiode duurt van april tot juli. Tijdens de balts zet het mannetje zijn veren op. Hij pikt met zijn snavel in het water en spettert met zijn poten water omhoog. Het paar laat vervolgens de kenmerkende \"biebiebiebie\"-roep in duet horen.\nMannetje en vrouwtje bouwen samen een drijvend nest van verse en rottende plantendelen, onder of boven het water verankerd aan de oevervegetatie. Het legsel bestaat uit vier tot zes (1-8) eieren, die wit beginnen, maar later door het nestmateriaal een bruinere kleur krijgen. De ouders delen de broedperiode van 19-25 dagen. Het mannetje is dan zeer agressief tegen andere watervogels. Bij het omwisselen benadert het ouderdier het nest onder water. Meestal neemt hij nieuw nestmateriaal mee. Bij het verlaten van het nest worden de eieren toegedekt.\nDe jongen zijn nestvlieders en kunnen al direct zichzelf voeden. Om te rusten, kruipen de jongen op de rug van de ouders. Ook blijft het nest in gebruik als rustplaats voor ouders en jongen. Na 44-48 dagen kunnen zij vliegen en zijn ze zelfstandig. Als enige Europese futen kunnen dodaarzen jaarlijks twee, soms drie legsels hebben.\nBedreiging en bescherming.\nDe dodaars heeft een groot verspreidingsgebied. Het totaal aantal dieren werd in 2015 wereldwijd geschat op 610.000 tot 3,5 miljoen individuen. De soort wordt dan ook niet bedreigd. Toch laat de soort een neerwaartse trend zien, vooral in West-Europa. Een belangrijke oorzaak is verslechtering van de waterkwaliteit: doordat de dodaars afhankelijk is van waterinsecten, die hij op het oog moet vinden, kan hij alleen overleven in helder, zuiver water. Verstoring van oevervegetatie biedt eveneens grote problemen. Door verbetering van de waterkwaliteit en natuurontwikkeling is het aantal in Nederland sinds 1990 met ongeveer de helft toegenomen. De stand kan vrij sterk fluctueren maar is sinds 2007 min of meer stabiel (gegevens tot 2019)."}
{"id": "7462", "revid": "97", "url": "https://nl.wikipedia.org/wiki?curid=7462", "title": "Computer virus", "text": ""}
{"id": "7466", "revid": "45273", "url": "https://nl.wikipedia.org/wiki?curid=7466", "title": "Orthocresol", "text": "Orthocresol is een organische verbinding met als brutoformule C7H8O. De stof komt voor als kleurloze kristallen, die matig oplosbaar zijn in water. Orthocresol is een structuurisomeer van metacresol en paracresol. De stof is brandbaar en als het zich met lucht mengt boven de 81\u00a0\u00b0C vormt het een explosief mengsel.\nToepassingen.\nOrthocresol is een grondstof voor allerlei producten zoals geneesmiddelen en bestrijdingsmiddelen. Verder wordt het in verwarmde toestand gebruikt als oplosmiddel."}
{"id": "7467", "revid": "143510", "url": "https://nl.wikipedia.org/wiki?curid=7467", "title": "Thee (drank)", "text": "Thee is een warme drank die wordt gemaakt door infusie van de gedroogde bladeren van de theeplant \"Camellia sinensis\". Alle als thee verkochte producten die niet van deze plant afkomstig zijn (bijvoorbeeld kamillethee of rooibos), zijn dan ook geen echte thee maar kruidenthee.\nDe naam thee komt waarschijnlijk uit het Chinese dialect Minnanyu.\nSamenstelling.\nThee bestaat voornamelijk uit water. De samenstelling van dat water is bijgevolg van belang. De TVS of \"totaal vaste stof\" die dat water bevat, is van invloed op het oplossingsvermogen van het water en de hoeveelheid thee die nodig is om tot eenzelfde resultaat te komen. Het water zal dus in hoge mate de smaak en het aanzicht, en dus de waardering bepalen.\nAanbevolen voor thee is het gebruik van mineraalarm water. Door de aanwezigheid van gezamenlijk kalk en bicarbonaat in water kan drijvend op de thee een laagje mineralen worden waargenomen.\nBij het trekken van thee in heet water komen vooral geur- en smaakstoffen vrij, waaronder cafe\u00efne, een stof die effect heeft op het menselijk functioneren door de mild stimulerende werking. De cafe\u00efne in thee wordt vaak \"the\u00efne\" genoemd. Veel mensen voelen zich alerter na het gebruik ervan. Een kop thee bevat gemiddeld 30 milligram cafe\u00efne; een kop koffie gemiddeld 75 milligram cafe\u00efne. Naast cafe\u00efne bevat thee ook theanine en fluoride.\nThee zetten.\nThee wordt bij voorkeur gezet in een pot die warmte goed kan vasthouden, zoals aardewerk, porselein of gietijzer. Een theemuts kan gebruikt worden om de pot warm te houden. Thee kan ook direct in een glas of kopje gezet worden door gebruik van een theezakje of thee-ei.\nGeschiedenis.\nVan oorsprong komt thee uit China. Duizenden jaren geleden werd daar al thee gedronken. Volgens een Chinese legende ontdekte Shennong 5000 jaar v.Chr. thee in een bos. Bladeren van een theestruik dwarrelden in een pan met heet water, waarna het geheel een aangename geur ging verspreiden.\nVolgens een boeddhistische legende zijn de eerste theeblaadjes veel later ontstaan uit de oogleden van de mediterende Bodhidharma, een Indiase monnik die omstreeks 500 na Chr. het Zenboeddhisme in China introduceerde. Deze heilige zou zijn oogleden hebben afgeknipt om niet in te slapen. Andere Chinese overleveringen schrijven de ontdekking van thee toe aan de uit een ei gekropen Loe-Ju, omstreeks 800 na Chr. Via China kwam ook Japan met thee in aanraking. De Japanse theeceremonie dateert uit 1286 toen volgens de overlevering de monnik Sjomei alle benodigdheden voor het theedrinken uit China aanvoerde.\nDe vroegste vermelding van thee in de westerse literatuur dateert uit 1559; in dit jaar verscheen te Veneti\u00eb een door Giambattista Ramusio samengesteld boek genaamd \"Navigatione et Viaggi\", een bundel van verschillende reisverhalen. Tot deze verhalen behoort onder meer het verslag van een Perzische koopman genaamd Hajji Mohammed, die tijdens een bezoek aan China de \"Chiai Catai\" had leren kennen. Een drank die bereid werd door bladeren (destijds nog niet bekend als theebladeren) te koken in water. Na het midden van de zestiende eeuw beschreven enkele Portugese en Italiaanse geestelijken, die hadden rondgetrokken als missionarissen door China en Japan, hun ervaringen met de consumptie van thee. Rond 1610 werd een eerste kleine hoeveelheid thee naar Nederland gebracht, dat in eerste instantie slechts als curiosum werd bekeken. Pas in de 17e eeuw begon de VOC grotere hoeveelheden thee naar Nederland te verschepen. Die thee kwam uit Batavia, waar de thee vanuit China werd heengebracht. In de 18e eeuw werd theedrinken echt gemeengoed in Nederland. Toen begon de VOC de thee direct te importeren uit Guangdong in China.\nOp Java en Sumatra werden door de Nederlanders theeplantages aangelegd. De Engelsen deden hetzelfde in India en op Sri Lanka (toen Ceylon, vandaar de naam 'ceylonthee'). Thee was tot de 18e eeuw een zeer dure drank en werd alleen gedronken door rijke mensen. Die bouwden daarvoor in hun tuinen soms speciale theehuizen (in Nederland theekoepels).\nProductie.\nTheestruiken groeien in een tropisch of subtropisch klimaat. De plantages liggen meestal op een berghelling, 1200 tot 1800 meter boven zeeniveau. Hoe hoger de plantage ligt, des te beter de kwaliteit van de thee zal zijn. Als de theeplant vier jaar oud is, kan er voor het eerst worden geoogst. Het oogsten vindt plaats met de hand of machinaal. Bij de oogst worden alleen de jonge blaadjes geplukt. Handmatig plukken geeft het beste resultaat. De oogst kan gedurende het gehele jaar plaatsvinden. De beste kwaliteit wordt echter geplukt in de droge moesson.\nNa het plukken ondergaan de verse theebladeren een aantal bewerkingen. Vooral zwarte thee ondergaat veel bewerkingen.\nVerflensen is een bewerking om vocht uit de theebladeren te halen, waardoor verdere bewerking mogelijk is. Het verflensen van de theebladeren gebeurt bij een temperatuur van 25 tot 30 graden Celsius. Door deze temperatuur verwelken de theebladeren en worden zij zacht en soepel.\nHet rollen van de blaadjes is een bewerking om de bladsappen, de rest van het vocht van de blaadjes uit de theeblaadjes te onttrekken. De blaadjes worden ongeveer een half uur tussen twee horizontaal schurende vlakken gerold, zodat het bladsap vrijkomt. Het vocht moet uit de blaadjes, omdat er anders geen oxidatie, het broeien van het blad, mogelijk is.\nOxideren van de blaadjes is noodzakelijk om kleur en aroma te krijgen. De gerolde blaadjes worden in de oxidatiekamer op een temperatuur van 25\u00a0\u00b0C in enkele uren geoxideerd. Door toevoeging van lucht met een vochtigheidsgraad van 95% worden de kleur en het aroma verkregen. De tijd die de thee doorbrengt in de oxidatiekamer bepaalt in hoge mate het karakter van de uiteindelijke thee. Het oxidatieproces wordt gestopt door het blad te verhitten en te drogen.\nOxidatie vindt plaats doordat de in de theebladen aanwezige enzymen hun werking uitvoeren. Daarbij ontstaan allerlei smaakstoffen in de thee. De mate van oxidatie heeft verschillende soorten thee als resultaat. Van groene thee, die geheel niet geoxideerd is, tot zwarte volledig geoxideerde thee.\nE\u00e9n enkele theesoort, Pu-Erh thee, wordt gefermenteerd en niet geoxideerd. Fermentatie bestaat uit het uitwendig inwerken van bacteri\u00ebn en gisten op de theebladeren, analoog aan fermentatie van wijn.\nTheebladeren worden gedroogd bij een temperatuur van ongeveer 95 graden Celsius. Het doel van het drogen is om het vochtgehalte terug te brengen tot 4 \u00e0 6%. De thee is nu donker van kleur. Na al deze bewerkingen blijft er van zo'n 100 kilogram geplukte bladeren, ongeveer 20 kilogram zwarte thee over.\nNa het drogen worden de theebladeren met behulp van schudzeven op grootte gesorteerd. De inmiddels gebroken theebladeren worden nu op afmeting in verschillende bakken gedaan.\nIn Zuidoost-Azi\u00eb worden Theebladen ook wel samengeperst tot theeblokken. Hiervan kan thee gemaakt worden, maar de blokken werden ook gebruikt als voedsel en betaalmiddel.\nLijst van thee producerende landen.\nGebieden en landen met jaarlijkse theeproductie (1000 tonnen) (2013)\nTheesoorten.\nEr bestaan de volgende basistheesoorten:\nDaarnaast bestaan er nog allerlei theemelanges en thee gearomatiseerd met vruchtensmaak of kruiden.\nKruidenaftreksels.\nVaak worden diverse kruiden of delen van planten al dan niet in verse vorm als infusie ('thee') gezet, maar deze zijn eigenlijk geen thee maar een tisane. Voorbeelden zijn:\nTheeceremonies.\nIn Nederland en Belgi\u00eb wordt aan theedrinken meestal geen speciale aandacht besteed, hoewel in Nederland het beeld van de moeder die 's middags voor de kinderen die uit school komen een kopje thee zet met een koekje erbij een heel traditioneel beeld is. Daarnaast is vanaf het eind van de twintigste eeuw een Nederlandse variant van de \"high-tea\" in opkomst is, thee met allerlei lekkernijen erbij. In andere landen bestaan complete theeceremonies.\nThee in de keuken.\nIn sommige gerechten wordt thee gebruikt. Zo worden gedroogde pruimen ook wel in thee geweekt in plaats van in gewoon water.\nEen variant van thee is de ijsthee. Dit is afgekoelde thee, soms met suiker en vaak met een citroen- of gembersmaak. Het is ook te verkrijgen met andere aroma's, zoals met een perziksmaak.\nGezondheid.\nThee bevat fluoride, dat goed is tegen tandbederf. Thee werkt ook bloeddrukverlagend en het risico op diabetes type 2 en beroerte wordt verlaagd.\nPyrrolizidine-alkalo\u00efde.\nHet Bundesinstitut f\u00fcr Risikobewertung, te vergelijken met het Nederlandse RIVM, trof in 2013 pyrrolizidine-alkalo\u00efde (PA) aan in 221 proefmonsters thee. De European Food Safety Authority meldde na een onderzoek van 2374 monsters thee dat in zwarte en groene thee acht tot negentien soorten PA's werden aangetroffen. De gifstoffen kwamen ook voor in commercieel verkochte kamillethee, rooibosthee en pepermuntthee. De gifstoffen komen daarin niet van nature voor, maar wel in onkruid dat meegeoogst werd.\nTaal.\nThee kent zijn oorsprong in China en heet daar in het dialect van Fujian \"t\u00ea\". Deze benaming zou door zeevarende Hollanders in West-Europa verspreid zijn, bijvoorbeeld in het Frans: \"th\u00e9\", Engels: \"tea\", Duits: \"Tee\", Italiaans: \"t\u00e8\". De verspreiding van thee over land gebeurde door handelaren die de benaming uit het Mandarijns gebruikten: \"ch\u00e1\". Die benaming wordt gebruikt in bijvoorbeeld het Japans, Russisch en Turks."}
{"id": "7470", "revid": "2653", "url": "https://nl.wikipedia.org/wiki?curid=7470", "title": "Waterpokken", "text": "Waterpokken (varicella) is een infectieziekte die wordt veroorzaakt door het varicellazostervirus. Het is een van de klassieke kinderziekten. Andere benamingen zijn windpokken en wijnpokken.\nVerloop.\nDeze ziekte ontstaat door besmetting met het virus, meestal door aanhoesten of lichamelijk contact. De incubatietijd is 13 tot 18 dagen (uitersten 10 tot 21 dagen). Na een prodromale fase van wat koorts en op verkoudheid gelijkende verschijnselen die een paar dagen duurt, verschijnen eerst kleine rode vlekjes, die na ongeveer een dag overgaan in kleine met vocht gevulde blaasjes op een rode ondergrond, overal op het lichaam, vaak het eerst in de nek. Kenmerkend zijn de blaasjes op het behaarde hoofd. Het aantal kan vari\u00ebren van minder dan tien tot honderden. Na ongeveer een week zijn de meeste blaasjes ook weer verdwenen. Soms rest een enkel ondiep putje waar voordien een bultje door een bacterie ge\u00efnfecteerd was geraakt, bijvoorbeeld als gevolg van openkrabben. Om de kans op littekens zo klein mogelijk te maken dient krabben zo veel mogelijk vermeden te worden. Bij heel hevige jeuk kan eventueel een antihistaminicum gegeven worden. Menthol-talkpoeder op de waterpokken strooien dient absoluut vermeden te worden daar dit littekenvorming kan geven. Tegenwoordig wordt ook steeds meer gebruikgemaakt van verkoelende cr\u00e8mes. Om jeuk te verzachten wordt veelal een havermoutbad gegeven. De heling wordt ook bespoedigd door het aanbrengen van uitdrogende middeltjes op de pokken. Bij een ernstig verloop wordt soms aciclovir toegediend.\nBesmetting.\nDe ziekte is erg besmettelijk; in een gematigd klimaat maakt vrijwel iedereen (meer dan 95%) hem voor de twaalfde verjaardag door. In de (sub)tropen is dit maar vijftig procent. Hoewel de meeste mensen de ziekte maar \u00e9\u00e9n keer krijgen, treedt deze soms nogmaals op als secundaire infectie, in een lichte vorm of als gordelroos. Gevaarlijk is de ziekte alleen voor mensen met een slecht functionerend immuunsysteem, bijvoorbeeld doordat ze geneesmiddelen tegen afstoting van een niertransplantaat slikken.\nBesmetting treedt meestal op via de luchtwegen. Baby's die in hun eerste levensjaar waterpokken doormaken, hebben soms een lichte vorm doordat ze nog antistoffen van hun moeder meedragen. Ze ontwikkelen dan echter zelf een lagere afweer tegen de ziekte en kunnen deze later nog eens krijgen, wederom in het algemeen niet hevig.\nOuders twijfelen vaak of hun kind wel waterpokken heeft. Dit komt doordat niet ieder kind evenveel vlekken en pokken krijgt. Zeker bij een kind met (zeer) weinig pokken is het zelfs voor deskundigen zoals de huisarts lastig om te bevestigen dat het waterpokken heeft.\nPati\u00ebnten zijn enkele dagen voordat de blaasjes zichtbaar worden al besmettelijk.\nVaccinatie is mogelijk, maar wordt noch in Nederland noch in Belgi\u00eb routineus gedaan. In Nederland gaan stemmen op om deze vaccinatie in te voeren, mede in de hoop gordelroos en de gevolgen hiervan op latere leeftijd te beperken.\nAls een zwangere vrouw voor het eerst in haar leven waterpokken krijgt, is zij, net als alle volwassenen die waterpokken krijgen, veel zieker van de infectie dan jonge kinderen die de infectie doormaken. Daarnaast lijken zwangeren een verhoogd risico te lopen op longontsteking als gevolg van de virusinfectie.\nWanneer de zwangere waterpokken krijgt, is er een kans van 8-12% dat er ook een infectie in de baarmoeder ontstaat. Wanneer deze infectie plaatsvindt tussen de 13e en 20e week van de zwangerschap, bestaat er een risico op het congenitaal varicellasyndroom (CVS). Bij dit syndroom kunnen bij de ongeboren baby afwijkingen aan de armen en benen ontstaan alsmede afwijkingen aan de ogen, huid en het zenuwstelsel. Dit syndroom wordt bij 2% van de baby's van zwangeren met aangetoonde waterpokken in deze periode van de zwangerschap gezien. Een ander risico bestaat bij als de waterpokkenblaasjes 5 dagen v\u00f3\u00f3r tot 2 dagen n\u00e1 de bevalling verschijnen. Dan is er meestal een neonatale infectie. De baby kan dan met waterpokken geboren worden, wat een groot gevaar met zich meebrengt voor het kind. De kraamafdeling van een ziekenhuis is dus een plek waar personen met waterpokken niet thuishoren. Ook kinderafdelingen van ziekenhuizen weren kinderen met actieve waterpokken liever om besmetting van pati\u00ebntjes die ook al een andere ziekte hebben zo veel mogelijk te voorkomen. Verder kunnen mensen met een verzwakt immuunsysteem (hiv, chemotherapie) \u2013 ook wanneer ze de ziekte zelf als kind al gehad hebben \u2013 beter uit de buurt van waterpokkenlijders blijven.\nHet varicellazostervirus dat waterpokken en gordelroos veroorzaakt, behoort tot de herpesvirussen en is familie van de verwekker van de koortslip, het herpes simplexvirus."}
{"id": "7473", "revid": "1306764", "url": "https://nl.wikipedia.org/wiki?curid=7473", "title": "Vrijmaking", "text": "De Vrijmaking is een kerkscheuring die in 1944 plaatsvond in de Gereformeerde Kerk van Nederland.\nOorzaken en aanleiding.\nBij deze scheuring splitste een vleugel van de Gereformeerde Kerk onder leiding van professor Klaas Schilder zich af en ging de \"Gereformeerde Kerken (onderhoudende art. 31)\" vormen, later zijn die de \"Gereformeerde Kerken vrijgemaakt\" gaan heten. De aanleiding tot deze ontwikkeling was onder meer de onenigheid die ontstaan was over de precieze betekenis van de doop. Eenvoudig gesteld was dit het probleem: was de doop alleen geldig als de gedoopte de rest van zijn/haar leven gelovig bleef, en doopte je op grond van een veronderstelde wedergeboorte (de \"synodalen\")? Of is de doop een teken van Gods belofte dat je Zijn kind mag zijn, waarbij de dopeling geroepen wordt om ook als kind van God te leven (de \"vrijgemaakten\")? Daarnaast speelden kerkrechtelijke zaken een belangrijke rol, vooral of kerken synodebesluiten moesten goedkeuren (vrijgemaakten) of moesten accepteren en bij volgende synode bezwaar maken (Synodalen). Naast verschil over de leer speelden ook meer persoonlijke elementen bij deze kerkscheuring een rol. Schilder was een polemisch gezind man, die zijn opponenten nogal eens tegen zich in het harnas joeg.\nOngelukkig moment.\nDe Vrijmaking kwam op een uiterst ongelukkig moment in de geschiedenis. In 1944 was de Duitse bezetting op zijn ergst en het was dan ook niet eenvoudig een synode bijeen te roepen. Openbaar vervoer was er nauwelijks en liep het risico bestookt te worden door de geallieerde luchtmacht. Een aantal kopstukken (waaronder Schilder) van de Kerk waren ondergedoken, vanwege hun aandeel in ondergrondse activiteiten.\nVolgens de vrijgemaakten werden ze op de synode van 1944 niet netjes behandeld. Maar ook de koppige houding van Schilder heeft bijgedragen aan het conflict. Er werden besluiten doorgedrukt, waarvoor een verlenging van de synode nodig was - een verlenging die volgens de vrijgemaakten onreglementair was. Belangrijke opponenten konden er door oorlogsomstandigheden niet bij zijn. Er werd een uitspraak gedaan over de doop die noodzakelijk werd gevonden om de erfenis van Abraham Kuyper te beschermen. Hiermee werd een compromisformule opengebroken over Kuypers leer van de 'veronderstelde wedergeboorte', die in 1905, dus in Kuypers tijd, tot stand was gekomen. De synode handelde volgens de vrijgemaakten in strijd met artikel 31 van haar eigen Dordtse Kerkenordening en legde de nieuwe uitspraak op als enig aanvaardbare uitleg. Met dit besluit ging de synode verder dan Kuyper zelf ooit had gedaan; de synode vroeg van ieder die zich kandidaat wilde stellen voor het ambt van predikant de recente synodebesluiten te onderschrijven, de zogenaamde \"kandidatenbinding\".\nSchilder en zijn collega Greijdanus verzetten zich tegen deze besluiten. Reden voor de synode om deze theologen te schorsen en uiteindelijk te ontslaan en uit het ambt te zetten. Schilder kwam van zijn onderduikadres om de \"Acte van vrijmaking of wederkeer\" voor te lezen (Den Haag, 1944).\nVerdriet.\nDe kerkscheuring van 1944 veroorzaakte veel leed in de ooit zo hechte gereformeerde kring. Het rukte families, soms gezinnen uiteen. Herman Ridderbos, synodelid en collega van Schilder aan de Theologische Universiteit te Kampen zou later over de Vrijmaking verklaren: \"Het is verschrikkelijk wat er toen is gebeurd, maar wat ik blijkbaar moeilijk bij mensen over het voetlicht kan krijgen is: Schilder heeft ons gemanoeuvreerd in een situatie waarin we het m\u00f3esten doen.\"\nDe ontwikkelingen rond Schilder dwongen de synode een uitspraak te doen. Het conflict was (niet het minst door toedoen van Schilder zelf) in de oorlogsjaren op de spits gedreven. Overigens hebben de Gereformeerde Kerken in Nederland later hun schuld in het conflict beleden, iets wat de Vrijgemaakte Kerken nooit hebben gedaan.\nNieuwe scheuring.\nIn 1966 verscheen de Open brief uit 1966 over de Vrijmaking in 1944, die een nieuwe verdeeldheid aan het licht bracht. Het meningsverschil ging over de verhouding tot de \"synodale\" Gereformeerde Kerken in Nederland en eigenlijk of men de \"Vrijmaking\" in 1944 moest zien als ingrijpen van God of als menselijk handelen. Een deel van de \"vrijgemaakte\" kerken kwam \"buiten\" het kerk\"verband\" te staan en vormde later de Nederlands Gereformeerde Kerken.\nNieuwe \"vrijmaking\".\nIn 2003 voelde een deel van de leden van de Gereformeerde Kerken (vrijgemaakt) zich genoodzaakt tot een nieuwe vrijmaking te komen, omdat zij vonden dat de koers van de kerk afweek van de Heilige Schrift en de daarop gebaseerde belijdenisgeschriften.\nDeze ontwikkeling volgde op een discussie in verschillende kerkbladen (waaronder het behoudende Reformanda) en op internetfora over de betekenis van de Tien geboden in het dagelijks leven. Volgens de bezwaarden werden vooral het vierde gebod, maar ook het zevende gebod, door de synodes van Leusden (1999), Zuidhorn (2002) en Amersfoort (2005) feitelijk afgeschaft. Ook de invoering van een aantal liederen uit het Liedboek voor de Kerken werd gezien als een teken van een afwijking van de juiste koers in de Gereformeerde kerken vrijgemaakt.\nOp 20 september 2003 werd er een zogenoemde \"Vrijmakingsvergadering\" gehouden te Zwolle. Na deze vergadering zijn er verschillende streekgemeenten ontstaan. Dit nieuwe kerkverband wordt informeel wel aangeduid als Nieuwe Vrijgemaakte Kerken. Ook deze breuk heeft gezorgd voor veel leed, onderlinge zwartmakerij en gescheurde families.\nIn 2005 werd er een eerste synodevergadering bijeengeroepen te Mari\u00ebnberg. Hier werd onder andere over de naam van het te vormen kerkverband gesproken. Het voorstel was om de kerken \"Gereformeerde Kerken\" te laten heten. Dit oorspronkelijke voorstel bleek echter niet uitvoerbaar, aangezien (onder andere) de Protestantse Kerk in Nederland (PKN), waarin de Gereformeerde Kerken in Nederland zijn opgegaan, daar bezwaar tegen maakte. Bijna alle plaatselijke gereformeerde kerken die behoren tot de PKN noemen zich nog altijd 'Gereformeerde Kerk'. Dat zou voor verwarring kunnen zorgen. De 'nieuwe vrijgemaakten' hebben zich 'Gereformeerde Kerken in Nederland (hersteld)' genoemd.\nOp 5 oktober 2024 is dit kerkverband gefuseerd met de Gereformeerde Kerken Nederland. Het gevormde kerkverband kreeg nu wel de naam Gereformeerde Kerken."}
{"id": "7474", "revid": "406997", "url": "https://nl.wikipedia.org/wiki?curid=7474", "title": "Mieszko I van Polen", "text": "Mieszko I of \"Misiko\", ook \"Dago\", \"Dagomer\" (circa 935 - 25 mei 992) was de eerste historische hertog van de Polanen. Hij was de zoon van de legendarische Siemomysl. Van Mieszko is bekend dat hij de eed als leenman aan keizer Otto I van het Heilige Roomse Rijk en aan markgraaf Gero aflegde, nadat hij door hen was verslagen. Daarmee begon zijn regering in 963. In 964/965 trouwde hij met Dubravka (Dubravy) de dochter van Boleslav I, hertog van Bohemen. Hij bestreed de stammen van de Wilzen en de Wollinen aan de Oostzee, die werden gesteund door de Saksische graaf Wichman. Op 4 april 966 werd Mieszko gedoopt te Regensburg en daarna stichtte hij een kerk in Gniezno. Die stad is sindsdien de hoofdzetel van de Katholieke Kerk in Polen. Na zijn doop probeerde Mieszko zijn gebied door verovering te vergroten met als argument de kerstening. Op 29 september 967 versloeg hij met Boheemse steun Wichman aan de rivier de Warta, waarbij Wichman werd gedood. Hij veroverde het westen van Pommeren en bouwde kastelen in Pozna\u0144 (Ostr\u00f3w Lednicki) en Gniezno. \nToen Mieszko zich stevig had gevestigd begon hij zich onafhankelijker op te stellen tegen zijn Duitse heren. Hij kreeg een conflict met de Saksische markgraaf Hodo over de rechten op de belastingen van de Slavische stammen aan de Odermonding. Op 24 juni 972 versloeg hij door een slimme tactiek Hodo in een veldslag bij Cedynia: Mieszko verdedigde met zijn bescheiden cavalerie de voorde van de Oder maar werd natuurlijk verslagen door de overmacht van de Saksische cavalerie. Mieszko vluchtte naar de stad Cedynia en de achtervolgende Saksische troepen werden in de flank aangevallen door de Poolse infanterie die zich op een beboste heuvel had schuilgehouden. De Saksen werden met grote verliezen verslagen. In 973 was hij deelnemer aan de Rijksdag van Quedlinburg. Mieszko en Hodo moesten daar van keizer Otto II hun geschillen bijleggen. Mieszko moest zijn zoon Boles\u0142aw als gijzelaar achterlaten maar was wel zo slim om een lok van zijn haar aan de paus te zenden, waarmee hij zijn zoon onder diens bescherming plaatste. Dat weerhield Mieszko er echter niet van om al in 974 de opstand van Hendrik II van Beieren (hertog) te steunen. De opstand mislukte en dat bleef blijkbaar zonder grote gevolgen voor Mieszko.\nIn 978 trouwde hij opnieuw met Oda, de dochter van Theoderic (Diederik) von Haldensleben van de Nordmark, na haar (met instemming van haar familie) uit het klooster Kalbe ontvoerd te hebben. In 979 wist hij de Odermonding definitief in handen te krijgen maar in 981 verloor hij gebieden aan de Westelijke Boeg aan Vladimir van Kiev. In 984 steunde hij opnieuw de poging van Hendrik II van Beieren om koning van Duitsland te worden maar ging later over naar het kamp van keizer Otto III. Hij hielp Otto in 986 om Meissen en de Lausitz te veroveren en steunde hem in 991 in de Saksische Noordmark.\nAls tegenprestatie hielp Otto Mieszko om Silezi\u00eb en Klein-Polen te veroveren ten koste van Bohemen.\nMieszko is begraven in de kathedraal van Pozna\u0144. Bij zijn dood liet hij de \"Dagome Iudex\" achter, een index van het land en zijn grenzen. In dit boek worden Oda, haar echtgenoot en hun zonen beschreven. Het origineel is verloren, maar er is een verwijzing naar in een kerkboek van 90 jaar later.\nVolgens middeleeuwse bronnen had Mieszko zeven vrouwen die hij allemaal heeft verstoten om met Dubravka te kunnen trouwen. Het aantal is vermoedelijk overdreven maar het is aannemelijk dat hij voor zijn huwelijk met Dubravka al getrouwd is geweest. De namen van zijn eerdere vrouwen of hun kinderen zijn niet bekend.\nMieszko en Dubravka kregen de volgende kinderen:\nNB: Harald was de vader van Sven maar Tove was niet zijn moeder, de speculaties over Tove en Sigrid zijn dus niet bij voorbaat strijdig met elkaar. Er zijn theorie\u00ebn dat Mieszko zelf ook uit Scandinavi\u00eb stamde (vandaar de naam Dagomer).\nMieszko en Oda kregen de volgende kinderen:\nOda en haar zoons werden na de dood van Mieszko verbannen door Boles\u0142aw."}
{"id": "7475", "revid": "231402", "url": "https://nl.wikipedia.org/wiki?curid=7475", "title": "992", "text": "Het jaar 992 is het 92e jaar in de 10e eeuw volgens de christelijke jaartelling."}
{"id": "7476", "revid": "1061913", "url": "https://nl.wikipedia.org/wiki?curid=7476", "title": "Keizer Otto I de Grote", "text": "Otto I de Grote (Wallhausen (Saksen-Anhalt), 23 november 912 - Memleben, 7 mei 973), zoon van Hendrik de Vogelaar en Mathilde van Ringelheim, was hertog van Saksen, koning van Duitsland, koning van Itali\u00eb, en \"de eerste van de Duitse vorsten die keizer van Itali\u00eb werd genoemd\" volgens Arnulf van Milaan. Nadat Karel de Grote in 800 tot keizer werd gekroond, werd zijn rijk in de 9e eeuw onder zijn kleinzonen verdeeld en was de keizerlijke titel, na de moord op Berengarius I van Friuli in 924, bijna veertig jaar vacant, voordat Otto de Grote op 2 februari 962 tot keizer werd gekroond van wat later het Heilige Roomse Rijk zou worden genoemd. Hij stamde uit het geslacht van de Liudolfingen, meestal Ottonen genoemd.\nEerste jaren van zijn bewind, opstanden van de hertogen.\nIn 929 trad Otto in het huwelijk met de Engelse prinses Editha van Wessex, de halfzuster van de Angelsaksische koning \u00c6thelstan. Bij deze gelegenheid schonk hij haar Maagdenburg als morgengave (bruidsschat). In 936 volgde Otto zijn vader op als koning van de Duitsers en hertog van Saksen.\nKroning.\nHij regelde dat zijn kroning gehouden werd in Aken, de voormalige hoofdstad van Karel de Grote. Daar werd hij op 7 augustus van dat jaar door aartsbisschop Hildebert van Mainz, de primaat van de Duitse kerk, tot koning gekroond in de Aula Regia van het Akener koningspalts. Volgens de Saksische historicus Widukind van Corvey werd hij op zijn kroningsbanket bediend door de vier andere hertogen van het rijk: de hertogen van Franken, Zwaben, Beieren en Lotharingen. Arnulf I van Beieren trad op als maarschalk (of opperstalmeester), Herman I van Zwaben als hoofdschenker, Everhard III van Franken als logistiek hoofd van de huishouding (of seneschalk), en Giselbert II van Maasgouw als kamerheer.\nAmbitie.\nVanaf het begin van zijn regeerperiode positioneerde hij zich als de opvolger van Karel de Grote, wiens directe lijn van opvolgers in Oost-Frankenland in 911 was uitgestorven. De Duitse kerk, met zijn machtige bisschoppen en abten, stond achter hem. Vanuit zijn machtspositie slaagde Otto er in de kerk voor zijn eigen agenda in te zetten. Hij gebruikte deze enige verenigende institutie in de Duitse landen om een instelling van theocratische keizerlijke macht te vestigen. De kerk bood rijkdom, militaire mankracht en haar monopolie in geletterdheid. In ruil bood de keizer de kerk bescherming tegen de edelen, de belofte van dotaties, en een weg naar de macht als zijn \"ministerialen\".\nDe politiek van Otto was een radicale breuk met de politiek van zijn vader die zich naar de hertogen toe altijd als eerste onder zijn gelijken had opgesteld. Otto behandelde de hertogen duidelijk als zijn ondergeschikten. Otto maakte nog meer vijanden door het erfdeel van zijn halfbroer Thankmar en zijn broer sterk te reduceren. Ook passeerde hij de zonen van de hoge Saksische adel bij benoemingen, ten gunste van zijn medestanders.\nOtto had een grote meevaller toen in 938 in Rammelsberg in Saksen een rijke zilverader werd ontdekt. De opbrengsten stelden Otto in staat om tijdens zijn regeerperiode zijn militaire activiteiten te financieren; de vondst was zelfs zo groot dat een groot deel van het in Europa gebruikte zilver, koper en lood zo'n tweehonderd jaar uit Saksen kwam.\nOpstanden.\nNa de dood van Siegfried, graaf van Merseburg, 937, maakte Thankmar aanspraak op Merseburg. Otto benoemde echter Gero, de broer van de gestorven Siegfried, als de nieuwe graaf van Merseburg.\nNa de dood van Arnulf I van Beieren in 938, weigerde zijn zoon Everhard om Otto hulde te betuigen omdat die hem niet wilde toestaan zelf bisschoppen te benoemen - een recht dat Arnulf wel had gehad. Otto reageerde met twee campagnes in 938, tijdens de lente en de herfst, versloeg Everhard en verbande hem. Berthold I van Beieren, de broer van Arnulf, voorheen hertog van Karinthi\u00eb werd de nieuwe hertog van Beieren. Berthold zag niet alleen af van het recht op de benoeming van bisschoppen maar gaf ook het gebruiksrecht van de koningsgoederen in Beieren op, dat Arnulf wel had gehad.\nIn datzelfde jaar kreeg Otto een conflict met Everhard III van Franken over diens juridische bevoegdheden. Everhard sloot een verbond met Thankmar en aantal ontevreden Saksische edelen onder leiding van Wichman de oude. Zij begonnen een opstand met als doel om Thankmar tot koning uit te roepen. De opstandelingen veroverden Belecke en namen daar Otto's broer gevangen. Daarna veroverden ze de historisch betekenisvolle Eresburg (nu in de stad Marsberg). Otto stuurde een groot leger naar de Eresburg en de aanblik van deze overmacht was voor de opstandelingen reden om zich over te geven. Thankmar vluchtte in de kerk en deed bij het altaar een beroep op de bescherming die vluchtelingen traditioneel in de kerk hadden. Desondanks werd hij ter plekke gedood, wat in de middeleeuwen als een heiligschennis werd gezien. De Saksische edelen verzoenden zich met Otto en Everhard werd kort gevangengezet maar daarna weer vrijgelaten.\nDirect na zijn vrijlating begon Everhard een nieuwe samenzwering, nu met Hendrik en Giselbert, de hertog van Lotharingen. Doel was nu om Hendrik tot koning uit te roepen. In 939 huldigde Giselbert Lodewijk IV van Frankrijk, in de hoop zijn steun te krijgen tegen Otto I.\nHendrik veroverde Merseburg, waarna hij opmarcheerde om zich in Lotharingen bij Giselbert aan te sluiten. Otto versloeg de opstandelingen echter bij Xanten. Hij belegerde ze vervolgens in het kasteel van Chevremont in de buurt van Luik. Hij was gedwongen om dit beleg af te breken om op te trekken tegen Lodewijk IV van Frankrijk, die intussen Verdun had bezet. Otto dreef Lodewijk terug naar zijn hoofdstad Laon. Otto belegerde vervolgens Everhard in het fort van Breisach am Rhein. Gedurende deze tijd sloot Frederik, aartsbisschop van Mainz, zich aan bij Hendrik en Giselbert in hun strijd tegen Otto. Giselbert en Everhard trokken plunderend rond door de bezittingen van aanhangers van Otto. Een leger, onder leiding van , de graaf van Nederlahngouw, en zijn neef Udo, graaf van de Wetterau en de Rijngouw, ontmoette het leger van de opstandige hertogen in de slag bij Andernach. Everhard werd in de strijd gedood en Giselbert verdronk in de Rijn. Hiermee was de strijd verlopen. Otto steunde Hugo de Grote en zijn bondgenoten in hun conflicten met Lodewijk IV. Hendrik werd door Otto tot hertog van Lotharingen benoemd maar moest die positie in 941 opgeven omdat hij niet in staat was zijn gezag als hertog te doen gelden. Hendrik zocht direct weer contact met mogelijke opstandelingen maar Otto en Hendrik verzoenden zich met elkaar dankzij de inspanningen van hun moeder, Mathilde van Ringelheim. Mathilde en Otto verzoenden zich ook met elkaar, Mathilde had namelijk steeds de zaak van Hendrik gesteund. Het volgende jaar trok Otto zich door bemiddeling van zijn zuster Gerberga van Saksen uit Frankrijk terug en erkende Lodewijk zijn heerschappij over Lotharingen.\nControle.\nOm verdere opstanden te voorkomen, arrangeerde Otto het zo dat alle belangrijke hertogdommen binnen het Duitse rijk in handen kwamen van naaste familieleden. Het vacante hertogdom Franken behield hij als een leengoed, terwijl hij het hertogdom Lotharingen in 944 aan Koenraad de Rode, een neef van Koenraad I van Franken, toewees, die later zou trouwen met zijn dochter Liutgard. In 947, na de dood van Hertog Berthold, gaf hij het hertogdom Beieren in leen aan zijn broer Hendrik. Ondertussen arrangeerde hij voor zijn zoon een huwelijk met Ida, de dochter van hertog . Het paar erfde het hertogdom na de dood van Herman I van Zwaben in 947. In 946 benoemde Otto Liudolf tot zijn opvolger.\nBuitenlandse politiek.\nIn 937 vestigde Otto een protectoraat over het koninkrijk Opper-Bourgondi\u00eb en liet de minderjarige koning Koenraad van Bourgondi\u00eb aan zijn hof verblijven.\nDe verhouding met West-Franci\u00eb werd bepaald door de rol van koning Lodewijk in de opstand van 939. Na de dood van hertog Giselbert had Lodewijk bovendien diens weduwe Gerberga getrouwd, Otto's zuster. Dit was zeer tegen de zin van Otto die haar aan Berthold van Beieren had willen uithuwelijken. Daarnaast was Otto's zuster Hedwig met Hugo de Grote getrouwd. Nadat Lodewijk zich onder druk van Otto uit Lotharingen had moeten terugtrekken, viel Otto diens koninkrijk binnen. Hugo de Grote, Herbert II van Vermandois en hun aanhangers, erkenden Otto als koning. Door bemiddeling van Gerberga werd in 942 te Wezet echter een vrede gesloten waarbij Lodewijk zijn aanspraken op Lotharingen opgaf. In 945 kwam Otto Lodewijk te hulp, die door de Normandi\u00ebrs gevangen was genomen en veroverde Reims voor Lodewijk. De belegering van Rouen was echter een grote mislukking. In 948 was hij gastheer van de synode van Ingelheim die tot doel had om de twisten tussen Lodewijk en Hugo te beslechten.\nDe dood van Hendrik de Vogelaar was voor de Slavische stammen een signaal om tegen de keizerlijke macht in opstand te komen. In 936 kwamen de Redarii in opstand, maar deze opstand werd neergeslagen door Herman Billung. In 937 voerden de Mayaren raids in Saksen uit, maar Otto wist deze af te slaan. Toen Otto in oorlog was met zijn vazallen, gebruikten de Magyaren deze gelegenheid voor nieuwe invallen in Duitsland, maar dit moesten zij met twee bloedige nederlagen in de Harz bekopen, eerst in de buurt van Stetternburg en daarna in de Dr\u00f6mling. In 944 vielen de Magyaren het rijk opnieuw binnen, maar nu werden zij in Karinthi\u00eb door hertog Berthold verslagen. In 950 versloeg Hendrik I van Beieren de Magyaren toen deze Beieren binnenvielen. In 950 leidde Otto een expeditie naar Bohemen, waar hij als opperheerser werd erkend door hertog Boleslav I van Bohemen.\nItali\u00eb, opstand van Liudolf, overwinning op de Hongaren.\n Al in 945 had Otto de machtige Italiaanse edelman Berengarius van Ivrea onderdak geboden toen zijn leven werd bedreigd door koning Hugo van Arles. Otto had Berengar gesteund om met een leger Itali\u00eb binnen te vallen en de macht te grijpen, hoewel Hugo's zoon Lotharius van Arles formeel de koning was.\nBij de dood van Lotharius in 950, mogelijk door vergiftiging, riep Berengarius zichzelf uit tot koning. Hij probeerde om Adelheid, de weduwe van Lotharius, te laten trouwen met zijn zoon Adalbert om zo eigen positie en later die van zijn zoon, te legitimeren. Adelheid slaagde er echter in naar Canossa te vluchten en verzocht Duitse hulp. Om te profiteren van de situatie vielen Luidolf en Hendrik, onafhankelijk van elkaar, Noord-Itali\u00eb binnen. Doordat ze vooral elkaar tegenwerkten, lukte het niet om Berengarius te onderwerpen. In 951 kwam Otto zelf naar Itali\u00eb. Hij ontving het eerbetoon van de Italiaanse adel, nam de titel \"Koning van de Lombarden\" aan en liet zich, na een succesvolle belegering van Pavia, in navolging van Karel de Grote kronen tot 'koning van de Franken en Longobarden'. Liudolf voelde zich gebruuskeerd door het optreden van zijn vader en was toen al boos naar huis teruggekeerd. Ondertussen had Koenraad de Rode succesvol onderhandelingen gevoerd met Berengarius, die in 952 met zijn zoon Adalbert aan Otto een eed van trouw aflegde. Otto stond (volgens de overeenkomst) Berengarius toe om Itali\u00eb als zijn vazal te regeren maar dwong hem wel om het strategische Verona en Aquileia af te staan. Dit verzekerde Otto van een veilige toegang tot de Povlakte. Maar deze bepaling maakte geen deel uit van de overeenkomst die door Koenraad was onderhandeld. En ook Koenraad was nu diep beledigd door Otto. In oktober 951 trouwde Otto (inmiddels al vijf jaar weduwnaar) in Pavia met Adelheid.\nNadat Adelheid hem een zoon had gebaard, vreesde Liudolf voor zijn positie als erfgenaam van Otto. In 953 kwam hij samen met Koenraad de Rode en Frederik, de aartsbisschop van Mainz in opstand. De bisschop was uit Otto's gunst omdat het hem niet gelukt was om Otto tot keizer te laten kronen. Otto wist snel Lotharingen te onderwerpen en benoemde zijn broer Bruno tot hertog, die al aartsbisschop van Keulen en aartskanselier en aartskapelaan van Otto was. Otto leed echter grote verliezen bij zijn aanvallen op Mainz en Regensburg. Koenraad en Liudolf maakten daarop echter een beslissende fout door een bondgenootschap aan te gaan met de Magyaren. Uitgebreide Magyaarse invallen in Zuid-Duitsland in 954 dwongen de Duitse edelen zich te herenigen. Op de Rijksdag van Arnstadt werden Koenraad en Liudolf ontdaan van hun titels en werd het gezag van Otto I hersteld. Koenraad en de bisschop van Mainz onderwierpen zich op de rijksdag aan Otto, en werden vergeven. Liudolf gaf het uitgehongerde Regensburg op in ruil voor een vrije aftocht. Korte tijd later onderwierp ook hij zich aan Otto, en werd door hem vergeven.\nToen de opstand was onderdrukt, was Otto in staat om op 10 augustus 955 de Magyaren bij de Lechveld een beslissende nederlaag toe te brengen. Na deze nederlaag waren de Magyaren niet meer in staat tot invallen in Beieren en Saksen. Twee maanden later, op 16 oktober 955, versloeg Herman Billung, Otto's plaatsvervanger in Saksen, de Obodriten die de opstand van Liudolf hadden ondersteund.\nOtto's positie in Duitsland stond na de slag op het Lechveld niet meer ter discussie.\nOnderwerping Itali\u00eb, kroning tot keizer.\nOndertussen had Berengarius gebruikgemaakt van Otto's problemen in Duitsland om zich steeds onafhankelijker op te stellen. Ook had hij Verona en Aquileia weer bezet. Toen Berengarius in 960 het noorden van de Kerkelijke Staat bezette, vroeg paus Johannes XII Otto om hulp. Otto benoemde zijn jonge zoon Otto tot medekoning en vertrok naar Itali\u00eb. Op 2 februari 962 werd hij in Rome, wederom naar voorbeeld van Karel de Grote, door de paus tot keizer gekroond. Zie \"Translatio imperii\". Elf dagen later ratificeerden de paus en de keizer het \"Diploma Ottonianum\", ook genoemd , waarin tussen Otto I en Paus Johannes XII de Pepijnse Schenking werd bekrachtigd, de keizer zich borg stelde voor de onafhankelijkheid van de Pauselijke Staat en zelfs de verplichting van de paus tot een eed van trouw aan de keizer werd vastgelegd. Dit was de eerste daadwerkelijke garantie van een dergelijke bescherming sinds het Karolingische Rijk. Nadat Otto Rome had verlaten, heroverde hij de kerkelijke staat op Berengarius. Berengarius en zijn vrouw werden verbannen naar Duitsland. Paus Johannes werd echter bang van de macht van de keizer en stuurde gezanten naar de Magyaren en het Byzantijnse Rijk om een liga tegen Otto te vormen. In november 963 keerde Otto naar Rome terug en riep een synode van bisschoppen bijeen die Johannes afzette op beschuldiging van afvalligheid, moord, woordbreuk en incest. Vervolgens werd Leo VIII, op dat moment nog een leek, tot paus gekozen. Toen de keizer Rome verliet, brak er in de stad een burgeroorlog uit tussen aanhangers van de keizer en aanhangers van de afgezette paus Johannes. Paus Johannes kwam na hevige strijd weer aan de macht en excommuniceerde degenen die hem hadden afgezet, waardoor hij Otto dwong om in juli 964 voor de derde keer terug te keren naar Rome om nu paus Benedictus V te onttronen (paus Johannes was twee maanden eerder gestorven). Bij deze gelegenheid dwong Otto de burgers van Rome een belofte af om geen paus te kiezen zonder keizerlijke goedkeuring.\nIn 966 was Otto korte tijd in Duitsland en werd door Mieszko I van Polen als koning gehuldigd. Daarna keerde hij weer terug naar Itali\u00eb om af te rekenen met Berengarius' zoon Adelbert. In 967 gaf hij het hertogdom Spoleto aan , prins van Benevento en Capua, een machtig bondgenoot in Zuid-Itali\u00eb. In het volgende jaar (968) liet Otto Bari belegeren onder leiding van Pandulf, maar die werd in de slag van Bovino gevangengenomen door de Byzantijnen. Otto begon daarop vredesonderhandelingen met het Byzantijnse Rijk en probeerde een huwelijk te arrangeren tussen zijn zoon Otto en een Byzantijnse prinses. In 972 erkende de Byzantijnse keizer Johannes I Tzimiskes Otto's keizerlijke titel en stemde hij in met een voorgenomen huwelijk tussen Otto II en de jonge Byzantijnse prinses Theophanu, waarbij de schitterende Huwelijksoorkonde van keizerin Theophanu werd opgesteld. Pandulf werd vrijgelaten uit gevangenschap.\nOtto stierf op 7 mei 973 in Memleben. Zijn zoon Otto werd zijn opvolger. De keizer ligt, samen met zijn eerste vrouw, Edith van Wessex, begraven in de dom van Maagdenburg die ze samen hadden gesticht.\nOttoonse stelsel.\nAls een belangrijk element van zijn binnenlands beleid streefde Otto naar een versterking van de macht van de kerkelijke autoriteiten, voornamelijk bisschoppen en abten, dit ten koste van de seculiere adel die zijn eigen macht bedreigde. Hij kon op die manier voorkomen dat deze laatsten hun territorium of rechten als erfelijk gingen beschouwen en eigen dynastie\u00ebn stichten. Om de krachten, die de Kerk vertegenwoordigde, te controleren, maakte Otto consistent gebruik van drie instituties. Een daarvan was het koninklijke investituurrecht van bisschoppen en abten met de symbolen van hun macht, zowel geestelijk, aangezien Otto de gezalfde koning van de Duitsers was, als wereldlijk, aangezien Otto de gehoorzaamheid van zijn bisschoppen en abten als vazallen afdwong door middel van een commendatie ceremonie. \"Onder deze omstandigheden was kerkelijke uitverkiezing in het Ottoonse Rijk niet meer dan een formaliteit. De koning vulde de rangen van het episcopaat aan met leden uit zijn eigen familie en met loyale ouder wordende kanselarijklerken. Deze laatsten werden ook vaak benoemd tot abt van de grote kloosters\" (Cantor, 1994, blz. 213). De tweede instelling was steviger verankerd in de Ottoonse gebieden, de eigen kerken (\"Eigenkirchen\"; in de Engelse wet het recht van \"advowson\"). In het Duitse recht was elk gebouw dat op eigendomsgrond stond van een heer, automatisch ook eigendom van die heer, dit tenzij deze rechten specifiek in een akte zodanig waren beschreven dat duidelijk was dat de kerk niet bij de grond hoorde. Otto en zijn kanselarij opereerden agressief om de eigendomsrechten over vele landelijke kerken en abdijen te verkrijgen. Het derde instrument van de Ottoonse macht was het systeem van de \"advocatus\" (Duits \"Vogt\"). De \"advocatus\" was een wereldlijk manager van kerkelijke landgoederen, die recht had op een bepaald aandeel in de landbouwproductie en in de andere opbrengsten. Ook was hij verantwoordelijk voor de veiligheid en de goede orde. In tegenstelling tot graafschappen, die de neiging hadden om snel erfelijk te worden, voerde de \"Vogt\" de functies uit van een West-Frankische \"baljuw\". Hij behield zijn positie alleen als hij in de gunst bleef bij de keizer.\nOtto begiftigde de bisdommen en abdijen met grote stukken land, waarover seculiere autoriteiten geen belastingen konden heffen en geen juridische bevoegdheid hadden. In een extreem voorbeeld benoemde Otto zijn broer Bruno - op dat moment reeds aartsbisschop van Keulen - tot de nieuwe hertog van Lotharingen, nadat Koenraad de Rode zijn hertogelijke titel in Lotharingen was ontnomen. In de landen die Otto aan zijn oostelijke grenzen veroverde op de Wenden en andere Slavische volkeren stichtte Otto de Grote verschillende nieuwe bisdommen.\nOmdat Otto bisschoppen en abten persoonlijk benoemde, versterkten deze hervormingen zijn centrale gezag, en functioneerden de bovenste rangen van de Duitse kerk in sommige opzichten als een arm van de keizerlijke bureaucratie. Conflicten over benoemingen van deze machtige bisschoppen tussen Otto's opvolgers en de groeiende macht van het pausdom tijdens de Gregoriaanse hervormingen zouden uiteindelijk tot het beroemde conflict over de Investituurstrijd leiden en in het Duitsland van de 11e eeuw tot de ondergang van de centrale autoriteit leiden.\nOttoonse renaissance.\nDe beperkte Renaissance van kunst en architectuur was afhankelijk van de hofpatronage van Otto en zijn directe opvolgers. De \"Ottoonse Renaissance\" was manifest in sommige nieuw leven ingeblazen kathedralen en kathedraalscholen, zoals die van Bruno, aartsbisschop van Keulen, en in de productie van verluchte handschriften, de belangrijkste kunstvorm van deze tijd. De meeste van de verluchte handschriften kwamen van een handvol elitaire scriptoria, zoals die van de in 936 opgerichte abdij van Quedlinburg. De keizerlijke abdijen en het keizerlijke hof werden onder leiding van de vrouwen van de koninklijke familie centra van religieus en spiritueel leven. Gechoqueerd door de erbarmelijke staat van de liturgie in Rome, gaf Otto opdracht het allereerste Pauselijke Boek, een liturgisch boek, samen te stellen. Dit boek bevatte zowel gebeden als rituele instructies. Deze compilatie van het Romeins-Germaanse pontificaal, zoals het nu wordt genoemd, stond onder supervisie van aartsbisschop Willem van Mainz - een bastaardzoon van Otto.\nVoorouders en kinderen.\nOtto was door zijn vader verwant aan de hoge Duitse en Italiaanse adel (hij was bijvoorbeeld in de zevende graad verwant aan Berengarius van Ivrea). Zijn moeder kwam uit een zeer rijk geslacht van Saksische adel.\nOtto kreeg uit zijn eerste huwelijk met Edith de volgende kinderen:\nOtto kreeg uit zijn tweede huwelijk met Adelheid de volgende kinderen:\nUit een buitenechtelijke relatie met een Slavische edelvrouw:"}
{"id": "7477", "revid": "231402", "url": "https://nl.wikipedia.org/wiki?curid=7477", "title": "973", "text": "Het jaar 973 is het 73e jaar in de 10e eeuw volgens de christelijke jaartelling."}
{"id": "7478", "revid": "231402", "url": "https://nl.wikipedia.org/wiki?curid=7478", "title": "Draaihals", "text": "De draaihals (\"Jynx torquilla\") is een vogel uit de familie van de spechten (Picidae). De wetenschappelijke naam van de soort werd in 1758 gepubliceerd door Carl Linnaeus in \"Systema naturae\".\nKenmerken.\nDe draaihals is een vogel met een teruggetrokken manier van leven. De vogel heeft een uitstekende schutkleur van bruine, zwarte en grijzige strepen in het patroon van boomschors. De onderzijde is lichter van kleur en getekend met dunne dwarsstrepen. Over de ogen loopt een donkere streep. De rechte snavel heeft een scherpe punt. De vogel heeft korte poten met relatief lange tenen voor een betere houvast op boomschors.\nZijn tong is lang en kleverig. Slangachtig kan hij zijn hals strekken en zijn kop zelfs 180 graden draaien in elke richting. De lichaamslengte bedraagt 16 cm en het gewicht 30 tot 45 gram.\nLeefwijze.\nHet voedsel van de draaihals bestaat uit larven en poppen van mieren, die hij met zijn kleverige tong uit opengebroken mierenhopen haalt. Hij zit vaak op de grond of op een horizontale tak en wordt daarom vaak over het hoofd gezien.\nVoortplanting.\nEen legsel bevat vier tot zes eieren, soms twee of zeven, maar maximaal tien. Het nest wordt gemaakt in vermolmde loofbomen.\nVerspreiding en leefgebied.\nHij broedt in een groot deel van Europa, Noordwest-Afrika en in Azi\u00eb tot China en Japan. Hij is de enige trekvogel onder de spechten en overwintert in tropisch Afrika, Zuid- en Zuidoost-Azi\u00eb en het zuiden van Japan.\nEr worden zes ondersoorten onderscheiden:\nVoorkomen in Nederland en Belgi\u00eb.\nDe draaihals is een zeer schaarse broedvogel die vooral broedt op de Veluwe en nog wat andere plaatsen in Nederland waar bos op zandgronden groeit. Het aantal broedparen rond het jaar 2000 was hoogstens 65, maar vanaf 2010 is het aantal broedparen weer toegenomen tot 110-140 in 2020. Als trekvogel wordt de draaihals in kleine aantallen waargenomen, vooral tijdens de voorjaarstrek in april en mei, maar er zijn ook vaak waarnemingen in de nazomer. Er zijn (meestal indirecte) aanwijzingen dat de draaihals in de 20ste eeuw drastisch in aantal is achteruitgegaan. Daarom staat de vogel als \"ernstig bedreigd\" op de Nederlandse rode lijst en de Vlaamse rode lijst.\nStatus.\nDe totale populatie is in 2015 geschat op 3,0 tot 7,2 miljoen volwassen individuen. Omdat de vogel voorkomt over een groot gebied, is het internationaal gezien geen bedreigde diersoort en daarom staat hij als \"niet bedreigd\" op de IUCN-lijst."}
{"id": "7479", "revid": "231402", "url": "https://nl.wikipedia.org/wiki?curid=7479", "title": "936", "text": "Het jaar 936 is het 36e jaar in de 10e eeuw volgens de christelijke jaartelling."}
{"id": "7480", "revid": "1164422", "url": "https://nl.wikipedia.org/wiki?curid=7480", "title": "Afrikaanse draaihals", "text": "De Afrikaanse draaihals (\"Jynx ruficollis\") is een specht uit de familie Picidae.\nKenmerken.\nHij is te herkennen aan de roodbruine vlek onder zijn keel en op de borst. De bovendelen zijn bruin met zwarte spikkels. Hij laat vaak zijn roep horen, een hoog \"kek-kek-kek-kek\". De soort wordt ongeveer 18 centimeter lang.\nLeefwijze.\nDe Afrikaanse draaihals is een bewoner van savannes, waar hij nestelt in oude nestholtes van andere spechten of Afrikaanse baardvogels. Hij foerageert in bomen waarvan de schors uiterlijk overeenkomt met zijn verenkleed. De Afrikaanse draaihals heeft onder andere de voorkeur voor de zwarte wattle (\"Acacia mearnsii\"), een ingevoerde acaciaboom uit Australi\u00eb die algemeen voorkomt in veel delen van Afrika.\nVerspreiding en leefgebied.\nDeze soort komt voor in Afrika ten zuiden van de Sahara. Hij houdt van gevarieerd bosachtige streken, maar komt ook in de buitensteden voor.\nDe soort telt drie ondersoorten:"}
{"id": "7481", "revid": "536130", "url": "https://nl.wikipedia.org/wiki?curid=7481", "title": "Palestina (regio)", "text": "Palestina is \u2013 in de oudste, breedste, niet-politieke zin \u2013 de landstreek in het oude Kana\u00e4n in de Levant die tegenwoordig Isra\u00ebl en de \"Palestijnse Gebieden\" omvat, benevens delen van Jordani\u00eb, Syri\u00eb en Libanon. Zo opgevat lopen Palestina's grenzen van de Libanese kustplaats Sidon oostwaarts tot aan Damascus, naar het zuiden tot aan de Golf van Akaba, en dan in noordwestelijke richting naar Rafah aan de Middellandse Zee.\nNadat het Verenigd Koninkrijk in 1923 het Mandaatgebied Palestina bestuurlijk had gesplitst kreeg Transjordani\u00eb binnen het Britse mandaat beperkt zelfbestuur en werd de naam Palestina gebruikt voor het gebied ten westen van de Jordaan tussen Libanon in het noorden en de Sina\u00efwoestijn in het zuiden; een deel van de zuidelijke Levant. Bij het einde van het Britse mandaat in 1948 brak een oorlog uit. Bij de wapenstilstand van 1949 was Palestina verdeeld tussen de nieuw gestichte staat Isra\u00ebl, Transjordani\u00eb en Egypte. In 1994 kwam er Palestijns zelfbestuur, tegenwoordig bekend onder de naam Staat Palestina.\nNamen.\nDe naam Palestina gaat terug tot de oudheid. Hij is afkomstig langs het Griekse \u03a0\u03b1\u03bb\u03b1\u03b9\u03c3\u03c4\u03af\u03bd\u03b7 van het Egyptische en Hebreeuwse woord peleshet en vandaar vertaald in het Latijn (Palaestina), het Arabisch (\u0641\u0644\u0633\u0637\u064a\u0646 Filas\u1e6d\u012bn, Falas\u1e6d\u012bn, Filis\u1e6d\u012bn) en het Hebreeuws (\u05e4\u05dc\u05e9\u05ea\u05d9\u05e0\u05d4 Palestina). De naam Palestina verwijst naar de Filistijnen, een volk dat zich hier aan het eind van de Bronstijd vestigde. Hun cultuur is verloren gegaan. Een oudere benaming voor dit gebied is Kana\u00e4n, de inwoners ervan waren Kana\u00e4nieten. De gebruikelijke Griekse naam was Phoenici\u00eb. Het jodendom duidde het gebied aan met 'Beloofde Land', gebaseerd op de Hebreeuwse Bijbel, en sinds het bestaan van de staat Isra\u00ebl wordt ook op grond daarvan de term Land van Isra\u00ebl (Hebreeuws \u05d0\u05e8\u05e5\u05be\u05d9\u05e9\u05e8\u05d0\u05dc, Erets Jisrael) door groepen binnen het jodendom gebezigd. Door de Kruisvaarders werd Palestina het 'Het Heilige Land' genoemd. (Latijn: \"Terra Sancta\").\nBeknopte geschiedenis.\nIn de loop van de lange geschiedenis werd de regio Palestina bewoond door verschillende volkeren, elk met hun eigen taal, cultuur en religie. De oorspronkelijke bewoners (onder meer de Filistijnen rond de 13e eeuw voor Christus) werden na de opkomst van de omringende grootmachten van het Midden-Oosten zoals Egypte, Assyri\u00eb, Perzi\u00eb, later Grieken, Romeinen, Byzantijnen en na hen het Islamitisch Kalifaat overheerst. Volgens de joodse traditie, gebaseerd op de Hebreeuwse Bijbel was het gebied onder de Joden met enkele onderbrekingen gedurende een aantal eeuwen in staatkundig opzicht geheel soeverein (rond het jaar 1000 v.Chr.) en was er voor het eerst een centrale hoofdstad, Jeruzalem. In de tijd van de kruistochten was die stad een groot deel van de 12e eeuw hoofdstad van de kruisvaardersstaat Koninkrijk Jeruzalem.\nDe naam Palestina is in de geschiedenis op verschillende manieren geduid, gerelateerd aan de heersende machten in de regio.\nPalestijnse staten\nOudheid en middeleeuwen.\nBevolking:\nOp grond van volkstellingen die in de oudheid gehouden zijn en de archeologische vondsten van oude nederzettingen wordt ervan uitgegaan dat de bevolkingsomvang van de Palestijnse regio in de oudheid niet boven het miljoen is uitgekomen. Een piek in de bevolkingsomvang werd op het einde van de Byzantijnse periode rond 600 n.Chr. bereikt. Van het tijdvak tussen het Byzantijnse periode en het Ottomaanse rijk zijn geen goede bevolkingsstatistieken voorhanden.\nOttomaanse Rijk.\nBevolking.\nOttomaanse bronnen uit 1550 melden dat er in dit gebied ongeveer 300.000 mensen woonden, waarvan 20-25% in de zes grootste plaatsen Jeruzalem, Gaza, Safed, Nablus, Ramla en Hebron.\nIn 1850 had Palestina ongeveer 350.000 inwoners, waarvan 30% in de dertien grootste plaatsen woonde. In die tijd was ongeveer 85% van de bevolking moslim, 11% christen en 4% joods Aan het eind van de Ottomaanse periode groeide de bevolking sterk. In 1914 telde Palestina 657.000 moslims, 81.000 christenen en 59.000 joden\nBrits mandaat.\nIn 1914 begon de Eerste Wereldoorlog. Na afloop daarvan werd in 1920 het Aziatische deel verdeeld en werd Palestina als mandaat aan het Verenigd Koninkrijk gegeven. Door een invasie van Joodse zionistische veelal illegale immigranten, werd in 1922 het deel ten oosten van de Jordaan bestuurlijk afgesplitst als Trans-Jordani\u00eb en werd de naam Palestina gebruikt voor het gebied ten westen van de Jordaan. Het Britse Volkenbondmandaat over Palestina werd voor het gebied ten oosten van de Jordaan be\u00ebindigd met de onafhankelijkheid van Transjordani\u00eb op 22 maart 1946. Het Volkenbondmandaat werd voor het gebied ten westen van de Jordaan opgevolgd door een VN-mandaat voortvloeiend uit resolutie 181 van de Algemene Vergadering.\nNa de Tweede Wereldoorlog liepen de spanningen tussen de Arabische en Joodse bevolkingsgroepen hoog op. Hierdoor en vanwege de vele moordaanslagen op internationale functionarissen besloten de Britten hun bestuur op 15 mei 1948 te be\u00ebindigen. Voor de toekomst van het Mandaatgebied hadden de Verenigde Naties op 27 november 1947 een 'Verdelingsplan' aangenomen, resolutie 181, waarin Mandaatgebied Palestina verdeeld zou worden in een deel voor de Arabieren, een deel voor de Joden en de stad Jeruzalem onder VN-bestuur.\nDe Joodse leiders waren hiermee akkoord gegaan, maar de Arabische leiders weigerden dit te accepteren omdat zij vonden dat de Joden in verhouding te veel grondgebied hadden toegewezen gekregen. Bovendien waren ze van mening dat Joden en Arabieren in \u00e9\u00e9n land moesten kunnen samenleven. Toen de Joodse leiders onder leiding van David Ben-Gurion in de nacht van 14 op 15 mei 1948 kort v\u00f3\u00f3r het aflopen van het Britse mandaat een onafhankelijke staat Isra\u00ebl uitriepen, vielen troepen uit de omringende Arabische landen Palestina binnen, waarop de Arabisch-Isra\u00eblische Oorlog van 1948 een feit werd. De staat Isra\u00ebl werd kort na haar oprichting erkend door de Sovjet-Unie en haar satellietstaten alsook door Zuid-Afrika en Ierland. Als gevolg van de Arabisch-Isra\u00eblische oorlog werden meer dan 700.000 duizend Palestijnen verdreven of moesten vluchten en er vonden verwoestingen en massaslachtingen plaats. De meesten vluchtten naar de naburige landen, waar ze in vluchtelingenkampen van de UNRWA werden opgevangen in afwachting van hun terugkeer. De nieuwe staat Isra\u00ebl veroverde in deze oorlog ruim driekwart van het grondgebied van het voormalige Mandaatgebied Palestina waaronder West-Jeruzalem. In de wapenstilstand van 1949 werd de Groene Lijn (grens) overeengekomen, zowel tussen Isra\u00ebl en de door Egypte veroverde Gazastrook als tussen Isra\u00ebl en de Westelijke Jordaanoever met Oost-Jeruzalem die door Transjordani\u00eb veroverd was. In 1950 werden de Westelijke Jordaanoever en Oost-Jeruzalem door Transjordani\u00eb geannexeerd.\nOntwikkelingen vanaf 1948.\nOp 11 mei 1949 verleende de Algemene Vergadering van de Verenigde Naties met resolutie 273 het lidmaatschap van de VN aan Isra\u00ebl. Isra\u00ebl werd door een groot aantal niet-moslimlanden tussen 1948 en 1950 erkend. Turkije erkende Isra\u00ebl in maart 1949. Na de stichting van de staat Isra\u00ebl zijn er onophoudelijk conflicten geweest met de buurlanden, die Isra\u00ebl niet erkenden en die geen formeel vredesverdrag wilden sluiten. Isra\u00ebl had in 1948 een groot deel van Palestina veroverd, waaronder West-Jeruzalem. Isra\u00ebl weigerde de Palestijnse vluchtelingen te laten terugkeren naar hun woonplaatsen en bezittingen, maar nam onder meer in 1950 een wet aan, de Wet op de Terugkeer, waarmee Joden van overal in de wereld het recht kregen zich in Isra\u00ebl te vestigen.\nIn 1967 begon Isra\u00ebl een Zesdaagse Oorlog met zijn Arabische buurlanden en veroverde en bezette de Palestijnse gebieden (Gazastrook en Westelijke Jordaanoever), de Hoogten van Golan, en de Sina\u00ef. Uit Palestijnse gebied moesten nog eens 200.000 mensen vluchten\nOp Grote Verzoendag (Jom Kipoer) in oktober 1973, een van de belangrijkste godsdienstige dagen in de Joodse kalender, openden Egypte en Syri\u00eb een verrassingsaanval op Isra\u00ebl om hun door Isra\u00ebl veroverde gebieden te heroveren. Isra\u00ebl wist de status quo grotendeels te behouden.\nDoor bemiddeling van de Verenigde Staten kwamen in 1978 onder leiding van president Jimmy Carter de Camp Davidakkoorden tot stand. Een vredesverdrag tussen Egypte en Isra\u00ebl volgde waarna Isra\u00ebl zich uit de Sina\u00ef terugtrok. Op 26 maart 1979 werd de vrede getekend en was Egypte het eerste Arabische land dat Isra\u00ebl erkende. De vrede met Egypte had de uitstoting van het Arabische land uit de Arabische Liga tot gevolg en leidde indirect tot de moordaanslag op Sadat.\nMet Jordani\u00eb werd op 26 oktober 1994 een vredesverdrag gesloten, waarbij Isra\u00ebl door Jordani\u00eb werd erkend.\nIn 1982 brak een oorlog uit in Libanon tussen Isra\u00ebl en verschillende christelijke Libanese milities enerzijds en de PLO en Syri\u00eb anderzijds. Isra\u00ebl viel op 6 juni 1982 Libanon binnen met het doel de PLO zoveel mogelijk uit dat land te verdrijven. Nadat de PLO ingesloten geraakt was in Beiroet, trok zij zich vanaf augustus 1982 uit Libanon terug. In 1985 trok het Isra\u00eblische leger zich terug naar het zuiden van het land. In 2000 zou Isra\u00ebl het laatste Libanese grondgebied ontruimen.\nOp grond van de Oslo-akkoorden werd in 1994 de Palestijnse Autoriteit opgericht in de Palestijnse gebieden, de Westelijke Jordaanoever en de Gazastrook. Toen de Verenigde Naties op 29 november 2012 Palestina de status van 'waarnemerstaat niet-lid' gaven, veranderde de Palestijnse Autoriteit begin januari 2013 haar naam in Staat Palestina. De inwoners van deze staat zijn dientengevolge Palestijnen.\nPalestijnen - Joden.\nToen het Britse mandaat over Palestina begon was de bevolking van het gebied heterogeen en divers: naast Arabieren en Joden woonden er Bedoe\u00efenen, Turken, Armeni\u00ebrs, Bosni\u00ebrs en Europese christenen. Palestina had geen identiteit in de zin van een natiestaat: na de Eerste Wereldoorlog waren er door de Europese machthebbers grenzen getrokken die de oude Ottomaanse grenzen niet geheel volgden. In de Balfour-verklaring van november 1917 was de zionisten een 'nationaal Joods tehuis' in Palestina beloofd, waarna een grote Joodse immigratiestroom op gang kwam. Alle inwoners van Palestina golden als Palestijnen, zowel de Arabische als de Joodse inwoners. Na de onafhankelijkheidsverklaring van Isra\u00ebl die uitmondde in de Arabisch-Isra\u00eblische Oorlog van 1948 werden alleen nog de niet-Joodse inwoners aangeduid als Palestijnen. Verdreven Palestijnen zien zichzelf nog steeds als de oorspronkelijke bewoners van het oude Palestina die er eeuwenlang verspreid hebben gewoond, met verschillende godsdiensten.\nIn 1948 was de bevolking gegroeid tot 1.900.000, waarvan 68% Palestijnse Arabieren en 32% Joden.\nBevolking.\nIn mei 2006 had de staat Isra\u00ebl 7 miljoen inwoners: 77% Joden (inclusief een half miljoen Joden in de Isra\u00eblische nederzettingen op de Palestijnse Westelijke Jordaanoever) en 18,5% Arabieren/Palestijnen.\nIn 2007 woonden op de Westelijke Jordaanoever 2,4 miljoen Palestijnen en in de Gazastrook 1,4 miljoen, waarvan een groot deel in de vluchtelingenkampen van 1948.\nReligieuze betekenis van Palestina.\nIn het politieke debat roept de naam Palestina vaak heftige emoties op. Het gebied is voor zowel het jodendom als het christendom als voor de islam van grote religieuze betekenis.\nVoor het jodendom is deze landstreek, ontleend aan de Tenach, het 'Beloofde land' of het 'Land van Isra\u00ebl' (in het Hebreeuws \u05d0\u05e8\u05e5\u05be\u05d9\u05e9\u05e8\u05d0\u05dc, Erets Jisrael). Volgens de Hebreeuwse Bijbel, in het boek Genesis, zou het land Kana\u00e4n door God (in het Hebreeuws: JHWH) aan Abraham en zijn nakomelingen beloofd zijn. Na de uittocht uit Egypte en de tocht door de Sina\u00efwoestijn bereiken de Isra\u00eblieten het beloofde land en veroveren dat onder leiding van Jozua. Volgens het joodse geloof werd hiermee de belofte van God aan Abraham vervuld. Het spirituele centrum voor de joden werd de Joodse tempel in Jeruzalem die in 70 n.Chr. door de Romeinen verwoest werd. De westmuur van de tempel is sindsdien bekend als de \"Klaagmuur\" waar door joden gebeden wordt.\nVoor christenen refereert de naam Palestina aan het land, waar Jezus geboren werd, rondwandelde en zijn blijde boodschap predikte. De Hebreeuwse Bijbel maakt als Oude Testament deel uit van christendom waardoor de term 'Beloofde land' ook in het christendom bekend is. De geboorteplaats van Jezus, Bethlehem, zijn woonplaats Nazareth en Jeruzalem, de plaats waar hij gekruisigd werd, trekken al eeuwenlang pelgrims uit de hele wereld.\nMoslims geloven dat God (in het Arabisch: Allah) de Isra\u00eblieten in de tijd van Mozes verstoten heeft uit het grondgebied, omdat ze God niet eerbiedigden. De kalief Omar veroverde Palestina in 630. Voor de islam is Jeruzalem, waar de profeet Mohammed zijn Nachtreis zou hebben gemaakt, een heilige plaats. In 660 werd op die plek de Al-Aqsamoskee gebouwd.\nIn Palestina liggen diverse plaatsen die door gelovigen in verband worden gebracht met personen die zowel in de Hebreeuwse Bijbel als in de Koran voorkomen. Een belangrijk heiligdom voor joden en moslims is de Grot van de Patriarchen in Hebron waar volgens de joodse overlevering Adam en Eva, Abraham en Sara, Isaac en Rebekka en Jacob en Lea begraven zijn. Deze plaats waarop de Ibrahimi moskee staat wordt in het Arabisch het 'heiligdom van Ibrahim' genoemd.\nPalestijns-Isra\u00eblische verhoudingen.\nJoodse standpunten.\nReligieuze joden verwijzen naar passages in de Thora (de wet van Mozes) op grond waarvan zij ook de Palestijnse Gebieden claimen als het hun beloofde land. Zo zouden het voormalige Koninkrijk Juda en de residentiestad Samaria van het oude koninkrijk Isra\u00ebl in de Palestijnse gebieden liggen, die zij daarom claimen als het Isra\u00eblische district Judea en Samaria (de Westelijke Jordaanoever). Daarin worden zij gesteund door niet-religieuze Isra\u00ebli's die vanuit een nationalistische invalshoek of vanwege veiligheidsredenen deze gebieden niet zouden willen overdragen..\nOud-opperrabbijn Ovadia Yosef refereerde aan het beginsel van Piekoeach Nefesj, dat stelt dat het redden van een menselijk leven de hoogste plicht van een jood is. Het beginsel gaat ervan uit dat, indien er mensenlevens gered kunnen worden door het opgeven van gebied, dit religieus gezien niet geweigerd mag worden. Onder andere op grond van deze overwegingen evacueerde Isra\u00ebl in 2005 alle circa achtduizend Joden uit de Gazastrook en sloopte voor een gedeelte de nederzettingen, zodat zij niet als uitvalsbasis voor terreurdaden gebruikt kunnen worden.\nEen kleine groep charedische joden in Jeruzalem met de naam Neturei Karta (Aramees voor \"Beschermers van de stad\"), die leven volgens de authentieke leer van het jodendom, weigeren het bestaan van de Staat Isra\u00ebl te erkennen. Volgens hen verbiedt de Thora een zelfstandige Joodse staat. Deze groep van rond de 100 actieve aanhangers strijdt openlijk tegen het zionisme dat volgens hen in strijd is met het ware joodse geloof.\nVeel Joden in Isra\u00ebl en daarbuiten zouden eventueel grondgebied van Palestina willen opgeven om vrede met de Arabieren te bereiken.\nHun opponenten daarentegen voeren aan, dat de Palestijnse Gebieden strikt genomen niet van Palestina zijn, maar sinds de Zesdaagse Oorlog tot Isra\u00ebl behoren. Zij verwijzen onder meer naar de ontruiming van de Gazastrook en naar de teruggave aan Egypte van Sina\u00ef, een gebied vijf keer zo groot als Isra\u00ebl zelf, in het kader van het vredesverdrag (Camp-David-akkoorden). De vrede met Egypte zou volgens hen de verhoudingen niet of nauwelijks hebben verbeterd, evenals die met andere Arabische landen. Onder die omstandigheden, beweren zij, zou het niet meer dan realistisch zijn dat Isra\u00ebl voorlopig vasthoudt aan de Westelijke Jordaanoever en dat gebied zelfs nooit helemaal zal moeten ontruimen.\nPalestijnse en Arabische standpunten.\nSinds de jaren 60 heeft het Handvest van de PLO in belangrijke mate gefungeerd als het Palestijnse standpunt over de situatie in Palestina. De versie van 1968 kent onder meer de volgende passages:\nIn september 1993 tekenden Mahmoud Abbas voor de PLO en Shimon Peres voor de regering van Isra\u00ebl de Oslo-akkoorden. Hierin is onder meer overeengekomen dat beide partijen elkaar erkennen als de wettelijke vertegenwoordigingen en dat de PLO het bestaansrecht van de staat Isra\u00ebl erkent. In 1996 is tussen PLO-leider Yasser Arafat en de Amerikaanse president Bill Clinton overeengekomen dat een aantal passages uit het PLO-handvest zou worden geschrapt. Een nieuwe versie van het Handvest is echter nooit gepubliceerd.\nHamas erkent de staat Isra\u00ebl niet. Hamas streeft naar de vestiging van een islamitische staat in Palestina die ook het huidige grondgebied van Isra\u00ebl omvat.\nGeografie.\nGeologisch gezien is Palestina het noordelijke uiteinde van de Grote Afrikaanse Slenk die zich uitstrekt van Syri\u00eb tot Mozambique. De begrenzing van Afrikaanse Plaat en de Arabische Plaat verloopt langs de Golf van Akaba, de Dode Zee en de rivier de Jordaan. Geografisch worden de volgende gebieden onderscheiden:"}
{"id": "7482", "revid": "231402", "url": "https://nl.wikipedia.org/wiki?curid=7482", "title": "1335", "text": "Het jaar 1335 is het 35e jaar in de 14e eeuw volgens de christelijke jaartelling."}
{"id": "7483", "revid": "536130", "url": "https://nl.wikipedia.org/wiki?curid=7483", "title": "Jeruzalem", "text": "Jeruzalem (Hebreeuws: \u05d9\u05e8\u05d5\u05e9\u05dc\u05d9\u05dd \"Jeroesjalajim\", Arabisch: \u0627\u0644\u0642\u062f\u0633 \"al-Qoeds\", Ottomaans: Kud\u00fcs, Aramees: \u0710\u073d\u0718\u072a\u0736\u072b\u0720\u0736\u071d\u0721) is een van de oudste doorlopend bewoonde steden ter wereld. De oude Kana\u00e4nitische stad is de bakermat van het jodendom en het christendom. De Oude Stad (Jeruzalem) en/of bepaalde plaatsen in de regio Palestina worden door volgelingen van deze religies en door de islam als heilig beschouwd. Jeruzalem is gelegen op de Westelijke Jordaanoever van deze regio ter hoogte van het noordelijke deel van de Dode Zee, in een van deze meest omstreden gebieden ter wereld. \nNa het uitroepen van de staat Isra\u00ebl in 1948 in het Mandaatgebied Palestina heeft Isra\u00ebl in de daaropvolgende oorlog de wijken ten westen van de Oude Stad Jeruzalem (West-Jeruzalem) veroverd. In de Zesdaagse Oorlog in 1967 heeft Isra\u00ebl ook de Westelijke Jordaanoever met Oost-Jeruzalem (de Oude Stad met de oostelijk ervan gelegen wijken veroverd en militair bezet. Sindsdien beschouwt Isra\u00ebl West- en Oost-Jeruzalem tezamen als zijn hoofdstad.Internationaal wordt Jeruzalem niet erkend als hoofdstad van Isra\u00ebl. \nVoor de staat Palestina geldt Oost-Jeruzalem nog altijd als hoofdstad van een onafhankelijke Palestijnse staat. In 2002 is de stad door de Palestijnse Wetgevende Raad aangewezen als de hoofdstad van Palestina.\nStatus.\nIngevolge het Verdelingsplan van de Verenigde Naties in november 1947 zou Jeruzalem met de omliggende wijken als \"corpus separatum\" onder een permanent internationaal bestuur komen.\nOp 11 mei 1949 werd Isra\u00ebl, onder voorwaarden. als lid toegelaten tot de Verenigde Naties.\nSinds 11 december 1949, ruim een jaar na de stichting van de staat Isra\u00ebl claimt de Isra\u00eblische regering Jeruzalem als de hoofdstad van Isra\u00ebl. De Isra\u00eblische overheid vestigde in West-Jeruzalem het presidentsgebouw, het parlement, het opperste gerechtshof en de meeste ministeries. De meeste ambassades zijn echter gevestigd in Tel Aviv. Internationaal wordt Jeruzalem als hoofdstad van Isra\u00ebl niet erkend. \nDe Palestijnse Autoriteit beschouwt Oost-Jeruzalem (inclusief de Oude Stad) als hoofdstad van een toekomstige Palestijnse staat. De stad ligt in het gouvernement Jeruzalem van de Palestijnse Autoriteit. Het Orient House in Oost-Jeruzalem, kantoor van de Palestijnse Bevrijdingsorganisatie (PLO), werd vanwege zijn diplomatieke, economische en sociaal-culturele functies gezien als zetel van de toekomstige Palestijnse regering. Onder de bezetting werd het in 2001 door Isra\u00ebl gesloten.\nIn 1980 werd in Isra\u00ebl de Jeruzalemwet aangenomen, waarin heel Jeruzalem tot \"de eeuwige en ondeelbare hoofdstad van Isra\u00ebl\" werd uitgeroepen. Dit omvatte dus ook Oost-Jeruzalem, en ook de omliggende Palestijnse dorpen op de Westelijke Jordaanoever \nDe Veiligheidsraad van de Verenigde Naties heeft de Jeruzalemwet in Resolutie 478 nietig verklaard. \nDe Verenigde Naties houden vast aan het \"corpus separatum\" uit het Delingsplan van november 1947 (zie ook in de Geschiedenisparagraaf in dit artikel), en hebben het een en ander in 1980 nog eens bevestigd in de (Resoluties 476 en 478 van de Veiligheidsraad). In de Oslo-akkoorden die in 1993 tussen de PLO en Isra\u00ebl gesloten werden, was de status van Jeruzalem nog even buiten beschouwing gelaten. Er zou vijf jaar na dato een besluit worden genomen over de definitieve status, evenals over de vorming van een Arabische staat. Die afspraak tussen beide partijen is echter nooit nagekomen.\nDe verovering en annexatie door Isra\u00ebl van aanzienlijke delen van Palestina, waaronder West-Jeruzalem, buiten het gebied dat in het Verdelingsplan aan een Joodse staat was toebedacht, is door de internationale gemeenschap nooit erkend, omdat het offici\u00eble standpunt blijft dat de grenzen pas bij een vredesverdrag vastgelegd kunnen worden.\nDe Wereldraad van Kerken (WCC) erkent Jeruzalem als de stad van drie godsdiensten en twee volken en het centrale belang van de status van Jeruzalem in politiek, sociaal en religieus opzicht, voor een uiteindelijke duurzame vrede tussen Isra\u00ebli's en Palestijnen. De WCC betreurde bij monde van zijn secretaris-generaal Olav Fykse Tveit ten zeerste het plan in 2017 van de president van de Verenigde Staten, Donald Trump, om Jeruzalem als de hoofdstad van Isra\u00ebl te beschouwen De Palestijnse afgevaardigde in het Verenigd Koninkrijk, Manuel Hassassian, zei dat een erkenning van Jeruzalem als hoofdstad van Isra\u00ebl een oorlogsverklaring is tegen 1,5 miljard moslims en honderden miljoenen christenen die een hegemonie van Isra\u00ebl over de heilige plaatsen niet zullen accepteren.\nDe Verenigde Naties namen op 20 december 2017 een resolutie aan waarin ook op eerdere resoluties werd teruggegrepen en werd verklaard dat de Palestijnse bevolking permanente soevereiniteit heeft in de bezette Palestijnse gebieden inclusief Oost-Jeruzalem.\nEtymologie.\nOver de etymologie en de oorsprong van Jeruzalem bestaat onzekerheid.\nDe stad Jeruzalem wordt reeds genoemd in bronnen van het begin van het 2e millennium v.Chr.: in Egyptische vervloekingsteksten (19e en 18e eeuw v.Chr.) worden de namen \"Wrwshlm\" en \"Wrwshmn\" aangetroffen. Later komt in de zogenaamde brieven (eigenlijk kleitabletten) van Tel el Amarna, gedateerd eerste helft 14e eeuw v.Chr., de naam \"Urusalim(u)\" voor. Abdu-cheba (\u2018dienaar van Cheba\u2019), de Egyptische vazalvorst van deze stad, vraagt de farao om militaire bijstand om de aanvallen van de \"Apiru\" (misschien de Hebree\u00ebn) te kunnen afslaan. De zonnegodin Cheba werd vereerd door de Hurrieten, die nauw aan de Hethieten gelieerd waren.\nHet eerste deel van de naam Jeruzalem, 'Jeru-', kan \u2018stad\u2019, \u2018woning\u2019 of \u2018bron\u2019 betekenen, of afkomstig van het werkwoord 'y\u00e3r\u00e3' = werpen.. Volgens sommige Semitische taalkundigen kan Jeru- 'woning'(&lt;\"jarah\") betekenen. De herkomst kan echter ook niet-Semitisch zijn: \"ur(u)-\" zou van een woord voor \u2018bron, waterstroom, rivier\u2019 kunnen komen: \u2018de bron van Salem\u2019 (vergelijk de rivieren Jor-daan, Jar-muk, Jabbok (&lt; *\"Jar-bok\"?), Jar-kon, de oasestad Jer-icho; bij Jeruzalem was de bron Gihon). Het Griekse \"hi\u00ebro-\" (in \"Hi\u00ebrosolyma\") is dus zo gek nog niet, want de betekenis van \"hi\u00ebros\" in \"hi\u00ebros Pergamos\" is \u2018door een god bewoond of beschermd\u2019.\nHet tweede deel van de naam, '-zalem' kan gebaseerd zijn op de naam Sjalman. De Assyri\u00ebrs hielden lijsten met godennamen bij om zich te kunnen ori\u00ebnteren in de veelheid van goden in het rijk. Volgens zo\u2019n lijst zou in Jeruzalem Sjalmanitu de \"Isjtar van Jeruzalem\" genoemd worden. Sjalmanitu was de echtgenote van de oorlogsgod Sjalman. Het is dus mogelijk dat Jeruzalem oorspronkelijk betekent \u2018de stad van de god Salem\u2019.\nHomerus vermeldt dat de mythische held Bellerophon oorlog voerde tegen de Solymi, een volk in het gebied van de Hethieten (Ilias Z, 184 en 204). Het volk wordt gesitueerd in de buurt van Lyci\u00eb, waar men kennis had van het schrift. Ook Herodotus (Hist. I, 173) en Tacitus (Hist. V, 2) vermelden de in de gedichten van Homerus bezongen Solymi. De stad Jeruzalem (Hi\u00ebrosolyma) zou zijn naam daaraan hebben ontleend. Het is dus niet helemaal uit te sluiten dat de Solymi \u2013 misschien \u2018de mannen van Sjalman\u2019 \u2013 een historische band met Jeruzalem hebben gehad.\nHet kan ook zijn dat de naam een combinatie is van twee steden uit de tijd van de Hebreeuwse Bijbel, die wellicht beide voor Jeruzalem staan: Jebus (\u05d9\u05d1\u05d5\u05e1; genoemd naar Jebus, de vader van de Jebusieten) en Salem (\u05e9\u05dc\u05dd; een Kana\u00e4nitische god). Mogelijk kan de naam ook vertaald worden als 'Basis van Salem'. Salem wordt ook wel geassocieerd met Beith Shean (Scythopolis). In de Hebreeuwse Bijbel wordt een ontmoeting beschreven tussen Abraham en Melchizedek, de koning van Salem (Genesis 14:18). In het Bijbelboek Ezechi\u00ebl (Ezechi\u00ebl 16:2-3, 45) spreekt de profeet Ezechi\u00ebl over Jeruzalem: 'Van oorsprong ben je een Kana\u00e4nitische' en \u2018Je vader was een Amoriet, je moeder een Hethiet\u2019 .\nDe volksetymologie heeft van 'Jeruzalem' later \u2018de stad van de vrede\u2019 gemaakt (\"\u2018ir\" = stad, \"sjalom\"/\"salam\" = vrede).\nBevolkingsaantal, samenstelling en ontwikkeling.\nSinds de bezetting van de Westelijke Jordaanoever op 28 juni 1967 worden de bewoners van Oost-Jeruzalem en de uitbreidingen daarmee van geannexeerde Palestijnse dorpen, alsook de Isra\u00eblische nederzettingen rondom de oude stad, meegeteld bij het inwoneraantal van de Isra\u00eblische gemeente (West-)Jeruzalem.\nV\u00f3\u00f3r 1967 bestond de bevolking van Oost-Jeruzalem uit 71.000 inwoners, allen niet-Joden.\nIn 2007 had Jeruzalem 747.621 inwoners, waarvan 299.708 in West-Jeruzalem en 443.802 in Oost-Jeruzalem.\nIn 2014 had Jeruzalem 849,780 inwoners, waarvan 327,890 in West-Jeruzalem en 521,890 in Oost-Jeruzalem.\nVanaf het begin van het Britse Mandaatgebied Palestina (1922) is de bevolkingssamenstelling van Jeruzalem als volgt:\nGeschiedenis.\nOudheid.\nPritchard en ook Habachi melden dat er geen Egyptische bronnen van Isra\u00eblitische slavernij en van een exodus bestaan, zoals in de Hebreeuwse Bijbel staat geschreven. De hellenistische Egyptenaar Manetho schreef 1000 jaar na de Exodus dat de Hebree\u00ebn niet ontsnapt zijn maar \"\"eruit gegooid als leprozen en pestlijders, en vervolgd tot in Palestina, waar ze Jeruzalem stichtten en voorouders van de Joden werden\". Het Bijbelse verhaal van het verschijnen van een volk Isra\u00ebl in Palestina is een weergave van het zogenaamde \"Conquest Model\". Tegenwoordig geldt deze visie als achterhaald. Er zijn nauwelijks nog historici die dit 'veroveringsmodel' verdedigen. Het is onmogelijk gebleken deze theorie in overeenstemming te brengen met de aan de archeologie ontleende gegevens. Het wordt waarschijnlijker geacht dat de Isra\u00eblieten afstammen van de Kana\u00e4nieten. In de tijd waarin de Bijbel de verovering van Kana\u00e4n situeert, zouden deze Isra\u00eblieten de heuvels zijn gaan bevolken terwijl de Kana\u00e4nieten (later Fenici\u00ebrs genoemd) achterbleven in de kustvlakte.\nBeginperiode, op grond van de Hebreeuwse Bijbel.\nIn 1025 v.Chr. versloeg koning Saul de Filistijnen, die daarmee uit de heuvels van Juda verdwenen en Saul meer ruimte gaven. De stammen schaarden zich dankbaar rond hem, behalve Samuel. Later trok deze in het openbaar Sauls koningschap in. Saul nam Gibea, 5\u00a0km ten noorden van Jeruzalem in. In 1004 v.Chr. zou koning David, na 7,5 jaar vanuit Hebron geregeerd te hebben, Jeruzalem op de Jebusieten hebben veroverd. Hij liet de Ark (die door Saul compleet was genegeerd wegens de smaad van het verlies) ernaartoe halen. Hij zou de stad, vlak op de grens der twee staten, tot hoofdstad van het koninkrijk Isra\u00ebl gemaakt hebben. Op deze wijze kon hij zijn paleis en machtsbasis op neutraal terrein bouwen. Sommigen vermoeden nog andere beweegredenen.\nDavid wilde te Jeruzalem een tempel bouwen, maar de profeten keerden zich daartegen namens God; in 970 begon zijn zoon Salomo, met steun van de profeten, met de bouw van de tempel. Salomo staat bekend als een wijze koning. Toch wordt hem verweten de afgodendienst te hebben getolereerd. Toen na Salomo's overlijden in 922 v.Chr. het koninkrijk in twee delen uiteen viel, werd Jeruzalem de hoofdstad van alleen het koninkrijk Juda.\nBeginperiode, wetenschappelijk gezien.\nEr zijn weinig wetenschappelijke bewijzen voor het bestaan van een monarchie van Saul, David en Salomo. Het monothe\u00efsme zou pas veel later tot bloei zijn gekomen, in de 7e eeuw v.Chr. onder koning Josia. Tot het einde van de 10e eeuw v.Chr. woonde verreweg het grootste deel van de bevolking van Palestina in het laagland, in de smalle kustvlakte en de vruchtbare vallei van Jizre\u00ebl. Vanaf het einde van die eeuw begon ook de bevolking in de heuvels van Samaria toe te nemen. Dit droeg in belangrijke mate bij aan de opkomst van een regionale staat. In de heuvels van de regio Samaria vormde zich een nieuwe politieke macht. Volgens Assyrische bronnen heerste hier in de 9e eeuw het geslacht \"Bit Humri\". In deze wordt het Koninkrijk Isra\u00ebl een sterke macht onder koning Omri, die de stad Samaria stichtte als hoofdstad van zijn rijk. Enkele generaties later ontstond een vergelijkbaar staatje rond Jeruzalem. De in Jeruzalem heersende dynastie wordt onder andere in een inscriptie \"Bet Daw\u00eed\", het \"Huis van David\", genoemd. Omri stabiliseerde ook zijn politieke grenzen en herstelde de betrekkingen met het politieke Jeruzalem door het uithuwelijken van zijn kleindochter Atalia aan de koning van Juda in het zuiden. Omri slaagde erin een dynastie te vestigen, die dan ook die van de Omriden wordt genoemd. Zijn nakomelingen heersten niet alleen voor de volgende veertig jaar over Isra\u00ebl, maar ook kort nog over Juda.\nIn 925 v.Chr. plunderde farao Sjosjenq Jeruzalem. Sjosjenqs zegetocht staat op de tempel in Karnak afgebeeld. In de 9e eeuw was Juda een armere staat vergeleken met zijn buren, waaronder Isra\u00ebl onder de Omriden. In 849 v.Chr. voerde Atalia, gemalin van koning Joram en dochter van Isebel, als vereerster van Ba\u00e4l deze cultus in Jeruzalem in. Zij usurpeerde de troon na de dood van haar zoon Ahazia en vermoordde alle leden van het koninklijk huis, op een babyprinsje, Joas, na, dat door de priesters van de tempel van JHWH tot zijn zevende jaar verborgen werd gehouden en toen koning werd gemaakt. Bij deze contrarevolutie vond Atalia de dood. Er zijn negen Fenicische graven onderaan in de necropool gevonden, onafgewerkt. Daterend uit de 8e eeuw v.Chr. zijn ook in de nederzetting op de westelijke rug muren en vloeren bezaaid met ijzertijd-aardewerk gevonden (door prof. Avigad) samen met figurines die geduid kunnen worden als vruchtbaarheidssymbolen, vooral in de vorm van zuil-achtige vruchtbaarheidsgodinnen die hun borsten aanbieden.\nOnder Assyrisch bewind.\nIn 734 v.Chr. weigerde Juda een coalitie met Pekach. Daarop werd Jeruzalem door Pekach belegerd. Koning Achaz van Juda riep toen Assyrische hulp in en zond een boodschapper met een enorme gift zilver en goud uit de tempel. Juda mocht autonoom blijven tegen betaling van schatting. In 722 v.Chr. viel het koninkrijk Isra\u00ebl in handen van het Nieuw-Assyrische Rijk en vluchtten veel inwoners naar Juda. Volgens dr. Magen Broshi was er rond 720 v.Chr. inderdaad een bevolkingstoename richting Jeruzalem vanuit Isra\u00ebl, die leidde tot verdrievoudiging van het inwoneraantal.\nIn 715 v.Chr. verbrijzelde Hizkia de gewijde stenen, hieuw de gewijde palen om en sloeg de bronzen slang Nehushtan stuk die in de tempel bewaard was sinds de Hebree\u00ebn in Kana\u00e4n waren gekomen. Hij had eerder reeds alle plaatselijke heiligdommen van Asherah verboden, om de eredienst te centraliseren in Jeruzalem. Hizkia steunde het Babylonische plan van Merodach-Baladan tegen Sanherib en sloot zich aan bij de door Egypte gesteunde coalitie.\nIn 701 v.Chr. valt Sanherib Juda binnen. De wandpanelen van Hizkia's paleis \u2013 die zich nu in het British Museum bevinden \u2013 getuigen van de zelfs voor die tijd opvallende wreedheid waarmee deze inval gepaard ging. Een vertaling van Sanheribs annalen naar Ancient Near Eastern Texts luidt: \"Wat Hizkia de Jood aangaat, hij onderwierp zich niet aan mij, ik belegerde 46 van zijn versterkte steden, ommuurde vestingen en talloze dorpen en overmeesterde ze door aangestampte taluds en stormrammen, voetvolkaanvallen, mijnen, stootblokken, alsook sappeurswerk... Hemzelf maakte ik gevangen in Jeruzalem, zijn koninklijke residentie, als een vogel in een kooi\". Juist buiten de Sionpoort zijn overal resten van Isra\u00eblitische huizen die op vaste grond gebouwd waren, aldus dr. Magen Broshi: 'Er was blijkbaar in korte tijd een bevolkingstoeloop na de Assyrische inval in Juda'. Het Assyrische leger is vervolgens overhaast afgedropen. De Bijbel ziet hier de hand van God in. Ook Herodotus beschrijft de plotselinge terugtrekking; volgens hem veroorzaakt door muizen.\nGemengde cultuur.\nToen het Assyrische rijk onder de Babylonische druk in elkaar stortte, hadden de inwoners van Juda even rust. Volgens de Hebreeuwse Bijbel voerde koning Josia een religieuze hervorming door. In 630 v.Chr. haalde de Levitische priester Hilkia, in dienst van de koning, het gerei dat voor Asherah en Ba\u00e4l was gemaakt weg uit de tempel in Jeruzalem.\nVeertig jaar later sprak de profeet Ezechi\u00ebl afkeurend over vrouwen die in de tempel durfden profeteren 'naar eigen inzicht'. Het Bijbelboek Ezechi\u00ebl heeft het verder over vrouwen die in dezelfde tempel in Jeruzalem, waar ook JHWH vereerd werd, ritueel om Tammuz weeklaagden, aldus de rouwpraktijken overnemend van de Babylonische mythen van Ishtar. De naam \"Ba\u00e4l\" wordt aangewend voor de echtgenoot van de Godin, in plaats van \"Tammuz\", hoewel deze naam in Jeruzalem toen nog in gebruik was. De profeet Jeremia meldt dat opstandige vrouwen openlijk verkondigden dat zij van plan waren de 'Koningin van de Hemel' te blijven vereren. De mannen wilden hun vrouwen daarin blijkbaar verder volgen.\nOnder Babylonisch bewind.\nIn 597 v.Chr. kwam Zedekia, plaatsvervangend koning, openlijk in opstand tegen Babylon. Nebukadnezar II voerde daarop een aanval op Juda uit, met wegvoering van Jojachin die 47 jaar duurde. Een Babylonisch verslag in spijkerschrift maakt melding van deze eerste strafexpeditie tegen Jeruzalem op 16 maart van dat jaar.\nOmdat een harde kern in Jeruzalem nog steeds weigerde de Babylonische suprematie te erkennen, voerde in 587 v.Chr. Nebukadnezar een tweede beleg over Jeruzalem. Zedekia ontsnapte, maar werd bij Jericho gevangengenomen. Zijn zonen werden terechtgesteld en hijzelf blind gemaakt en meegevoerd. Kort daarop viel de stad in handen van de Babyloni\u00ebrs en werd platgebrand. De muren werden geslecht en de tempel verwoest. Een deel van de Judeese bevolking vertrok in ballingschap naar Babylon. Wat van de tempel overbleef werd met de grond gelijk gemaakt. James Pritchard noemt dit gebeuren een allerbelangrijkste gebeurtenis voor Juda, vanwege de indruk die de wegvoering van de joodse intelligentsia naliet op het jodendom. Het boek 'Koningen' werd enige tijd na de verwoesting geschreven. Pritchard wijst erop dat trouwens de hele Tenach samengesteld werd in Jeruzalem, een cultuurcentrum. Samaria had een concurrerende cultus.\nOnder Perzisch bewind.\nToen de Perzen Babylon innamen, vaardigde Cyrus in 538 v.Chr. een decreet uit dat voorzag in herstel van de joodse gemeenschap en cultus in Jeruzalem. Een kleine groep pioniers keerde terug, zij het met tegenkanting van de toenmalige plaatselijke bevolking van Jeruzalem, en zij kregen toestemming de tempel te herbouwen echter wel onder Perzische heerschappij. Zij bouwden een eenvoudige nieuwe tempel in Jeruzalem, dat nu hoofdstad van een kleine Perzische provincie van 50.000 zielen werd. Een eeuw lang na Cyrus' dood reisden afstammelingen van de Judeese ballingen terug naar Jeruzalem.\nVanaf 515 v.Chr. ontstond er vijandschap tussen de terugkerende Jude\u00ebrs en hun noorderburen in Samaria. De Samaritanen besloten hun eigen tempel te bouwen op de Gerizim bij Sichem. Ezra had hun aanbod om de tempel te herbouwen afgewezen, omdat zij 'etnisch en theologisch niet zuiver genoeg zouden zijn'.\nOnder de Perzen werden de joden betrekkelijk ongemoeid gelaten en konden ze hun godsdienst vrijelijk beoefenen. Maar de stad bleef belegerd en de muur mocht niet herbouwd worden.\nIn 445 v.Chr. werd Nehemia, joods ambtenaar van hoge rang aan het hof van Artaxerxes I, stadhouder voor Juda in Jeruzalem. Hij bewoog de koning om de wederopbouw van de muur toe te staan. Hij voerde dit heel snel uit in 52 dagen, wegens morrende buren rondom. Zo'n 10.000 afstammelingen van ballingen kwamen zich toen vanuit Babylon in en om Jeruzalem vestigen.\nOnder hellenistisch bewind.\nOmstreeks 330 v.Chr. werd het Perzische Rijk veroverd door de Macedonisch-Griekse koning Alexander III de Grote. Hiermee begon de periode van het hellenisme voor Jeruzalem.\nIn 312 v.Chr. nam de Egyptisch-Griekse koning Ptolemae\u00fcs I Jeruzalem in. Onder de Ptolemae\u00ebn genoten de joden eveneens godsdienstige vrijheid. (De Tenach werd zelfs in het Grieks vertaald in opdracht van de Ptolemese koningen. Dit was voor zover bekend de eerste vertaling van de Hebreeuwse geschriften in een andere taal; zij staat bekend als de Septuagint). De stad werd later echter (198 v.Chr.) veroverd door de Grieks-Syrische Seleuciden die het hellenisme met geweld wilden opdringen aan hun onderdanen. In 168 v.Chr. poogde de Seleucidische koning Antiochos Epiphanes (de joden noemden hem al gauw \"Antiochos Epimanes\" wat \"Antiochos de gek\" betekent) de joodse godsdienst uit te roeien en werd de joodse tempel ontheiligd door er een varken te offeren aan Zeus.\nZo wilde hij de tempel wijden aan de Griekse godsdienst. De joden vonden dit een ernstige belediging voor hun geloof en er brak een grote volksopstand uit. Na vele wreedheden over en weer wisten de opstandelingen, bekend als de Makkabee\u00ebn, in 164 v.Chr. de stad te heroveren en de tempel weer in gebruik te nemen voor de beoefening van de Jahwe\u00efstische godsdienst. De Makkabee\u00ebn stichtten het joodse koningshuis van de Hasmonee\u00ebn. In 161 v.Chr. sloten ze een bondgenootschap met de Romeinen die hun invloed in het hellenistische oosten aan het uitbreiden waren. In 143 v.Chr. wisten de Hasmonee\u00ebn onafhankelijkheid voor Juda te verkrijgen en werd Jeruzalem weer een tijd de hoofdstad van een onafhankelijke Joodse staat.\nOnder Romeins bewind.\nIn 63 v.Chr. ving de Romeinse tijd aan met de verovering van de stad door Pompeius. Judea werd een vazalstaat van Rome. Hyrkanus II werd hogepriester en vazal. De Hasmonese macht ging geleidelijk over in die van de Herodianen. Herodes de Grote versterkte en verfraaide Jeruzalem met verschillende vestingwerken en andere bouwwerken, zoals de burcht Antonia, de torens Phasa\u00ebl, Mariamne en Hippicus, een theater en het Paleis van Herodes. Het meest prestigieus was echter zijn verfraaiing van de (tweede) joodse tempel.\nHet was tegen het einde van de regering van Herodes de Grote dat Jezus van Nazareth werd geboren.\nDe joodse nieuwtestamenticus David Flusser acht het het waarschijnlijkst dat zijn terechtstelling aan het kruis (de vorm van doodstraf voor niet-Romeinen) buiten de stadsmuur in het jaar 30 is voltrokken.\nIn het jaar 66 na Chr. begon de Eerste Joodse Opstand. Deze werd onderdrukt door Vespasianus en Titus in het jaar 70. Hierbij verwoestten de Romeinen de stad en de tempel werd in brand gestoken. Het enige overblijfsel van de tempel was een deel van de Westelijke muur, die nu bekendstaat als de Klaagmuur. Op de ru\u00efnes van de stad werd een Romeins legerkamp opgericht.\nKeizer Hadrianus bezocht in het jaar 130 de stad en besloot er een Romeinse kolonie te vestigen. In het jaar 132 werd Jeruzalem door de Joden, onder leiding van Bar Kochba, veroverd (Tweede Joodse Opstand). Deze maakten Jeruzalem opnieuw tot hun hoofdstad en richtten er een voorlopige tempel op. De reactie van Hadrianus bleef niet uit, hij heroverde de stad en gaf haar een andere naam, Aelia Capitolina. Op de Tempelberg werd een Romeinse tempel gebouwd (ter verering van Jupiter). De Joden werd de toegang tot de stad ontzegd.\nIn 326 bezocht Helena, moeder van keizer Constantijn de Grote, de stad en kreeg deze opnieuw de naam Jeruzalem. In 335 beval Constantijn de bouw van de Heilige Grafkerk.\nIn 438 werd het toegangsverbod van Joden tot de stad opgeheven door keizerin Licinia Eudoxia van het Byzantijnse Rijk.\nOp het Concilie van Chalcedon (451) werd het patriarchaat Jeruzalem opgericht. De patriarch, de bisschop van Jeruzalem, kreeg jurisdictie over de drie toenmalige provincies van Palestina.\nMiddeleeuwen.\nIn 614 werd de stad, met hulp van de Joden, veroverd door de Perzen onder leiding van Khusro II. In 629 konden de Byzantijnen onder Herakleios de stad terugveroveren.\nIn 637 gaf patriarch Sophronius de stad, na de Slag bij de Jarmuk, over aan de Arabieren onder leiding van kalief Omar. In het Arabisch werd de stad bekend als Al-Qoeds (\"de heilige (stad)\") en ook wel als \"Oeroesjalim\", wat wel wordt uitgelegd als \"stad van sjalim\". Het is voor de moslims een heilige stad, onder meer omdat volgens de islamitische godsdienst de profeet Mohammed \u2013 in een wondere nachtreis \u2013 er op Buraq, een dier gelijkend op een ezel, vanuit Mekka naartoe is gereisd en vanaf de Tempelberg naar de hemelen is opgestegen. Een voetafdruk in de Rotskoepel (gebouwd 691-692) herinnert hieraan. De kalief liet Joden, die verbannen waren onder de Byzantijnen, terugkeren. Onder druk van patriarch Sophronius werd het aantal beperkt tot 70 families. In het jaar 660 werd begonnen met de bouw van de Al-Aqsamoskee.\nDe joodse en christelijke gemeenschappen genoten in de islamitische wereld een hoge mate van zelfstandigheid. Tijdens het kalifaat van de Abbasiden had iedere groep een offici\u00eble vertegenwoordiger aan het hof van de kalief. Later holde het gezag van de kalief uit en boette ook het prestige van deze hoogwaardigheidsbekleders in. Iedere religieuze groep behield zijn eigen rechters die problemen binnen de gemeenschap zelf oploste.\nIn 1071 veroverden de Turkse (soennitische) Seltsjoeken de stad op de sjiitische Fatimiden. De Seltsjoeken staken synagoges en kerken in brand en de sjiieten werden vermoord of verdreven. Toen men in West-Europa vernam dat de christelijke pelgrims werden lastig gevallen, vond men dat er (militair) ingegrepen moest worden en kwamen de kruistochten op gang. Ondertussen werd de stad in 1096 opnieuw ingenomen door de Arabische Fatimiden.\nIn 1099 bereikte de eerste kruistocht de stad. De kruisvaarders veroverden deze en richtten er vervolgens een verschrikkelijk bloedbad aan. De islamitische en Joodse bevolking werd uitgeroeid of verkocht als slaaf aan Egypte of Europa. De kruisvaarders stichtten het koninkrijk Jeruzalem. De eerste hoogste gezagsdrager, Godfried van Bouillon weigerde echter de titel van koning en nam de titel van Beschermer van de Heilig Grafkerk aan omdat hij geen koningskroon wilde dragen op de plaats waar Jezus een doornenkroon droeg. Zijn opvolgers namen echter wel de titel van koning aan (zie koningen van Jeruzalem). De koning nam oorspronkelijk zijn intrek in de Al-Aqsamoskee. Later werd dit gebouw de residentie van de Tempeliers.\nIn 1187 werden de kruisvaarders verslagen en de stad gaf zich over aan Saladin. In tegenstelling tot de kruisvaarders 88 jaar eerder richtte Saladin geen bloedbad aan.\nKeizer Frederik II van het Heilige Roomse Rijk kon in 1229, via diplomatieke weg, de stad verwerven. Het Latijnse koninkrijk Jeruzalem was opnieuw een feit tot 1244 de Ajjoebiden de stad veroverden en in 1260 de mammelukken. Vanaf die tijd zijn er vaker meldingen van geweld tegen dhimmi's.\nOttomaanse Rijk.\nIn 1517 werd de stad door sultan Selim I veroverd en kwam zo onder Ottomaanse heerschappij. Onder deze heerschappij beleefde Jeruzalem een korte periode van bloei onder sultan S\u00fcleyman I. Tussen 1537 en 1541 werden de stadsmuren van Jeruzalem herbouwd en de Rotskoepel werd verfraaid.\nBelangrijk voor de Joden was dat de Turken vrij tolerant waren. Veel joodse vluchtelingen, uit de Spaanse gebieden verdreven door de Inquisitie, vestigden zich in het Ottomaanse Rijk, waaronder ook Jeruzalem. In 1860 werd de eerste Joodse wijk, Mishkenot Sha'ananim, gebouwd buiten de muren van de oude stad. Synagogen werden gebouwd, zoals de Hurva-synagoge in 1864 en de Tiferet Jisrael-synagoge in 1872.\nDe Ottomaanse heerschappij duurde tot 1917, toen de Britten de stad veroverden.\n20e eeuw.\nVan 1917 tot 1947.\nTijdens de Eerste Wereldoorlog, in december 1917, veroverden Britse troepen Jeruzalem op de Turken. Tot september 1922 bleef Jeruzalem en de rest van Palestina onder Brits militair bestuur. Door de Volkerenbond werd in 1922 het mandaat aan de Britten gegeven om Palestina te besturen en de lokale bevolking voor te bereiden op zelfstandigheid. In dit mandaat werd ook de Balfour-verklaring opgenomen waarin de Britse overheid steun beloofde bij het oprichten van een Joods nationaal tehuis in Palestina. Dit was tegen de wil van het Arabische deel van de bevolking die hier verschillende keren tegen in opstand kwam, en wat culmineerde in de Arabisch-Palestijnse opstand die het land van 1936 tot 1939 in zijn greep hield.\nIn de Algemene Vergadering van de Verenigde Naties werd in november 1947 resolutie 181 aangenomen, die de opdeling van Mandaatgebied Palestina in twee afzonderlijke staten bevatte. De resolutie erkende de speciale positie van Jeruzalem en de stad werd toegewezen als een speciaal \"corpus separatum\". Hieronder zou Jeruzalem onder een speciaal bewind komen, dat door de VN bestuurd zou worden. In 1949 werd zelfs een volledige resolutie van de Algemene Vergadering van de VN (resolutie 303) gewijd aan het internationale statuut van de stad.\n1948\u20131967.\nOp 14 mei 1948 riep David Ben-Gurion echter de staat Isra\u00ebl uit. Tijdens de Arabisch-Isra\u00eblische Oorlog van 1948, de \"Al-Nakba\" (catastrofe) voor de Palestijnen veroverde het Isra\u00eblische defensieleger West-Jeruzalem. Het Isra\u00eblische leger veroverde de Arabische plaatsen Ramleh en Lydda en cre\u00eberde zo een corridor tussen West-Jeruzalem en Tel Aviv. Op verzoek van zo'n 2000 Palestijnse notabelen werd Oost-Jeruzalem met daarin de Oude Stad bezet door het Jordaanse leger, dat Palestina op verzoek van de notabelen was binnengekomen om bescherming te bieden tegen 'de zionistische dreiging'. Jordani\u00eb annexeerde Oost-Jeruzalem, alsmede de gehele Westelijke Jordaanoever (zie Jordaanse bezetting van de Westelijke Jordaanoever). De VN schonken er relatief weinig aandacht aan en deze annexatie werd nooit internationaal erkend. Door Jordaanse troepen werden in deze periode 57 synagogen verwoest, waaronder de bekende Tiferet Yisrael Synagoge. De (Scopusberg) ten noordoosten van Jeruzalem, werd een Joodse enclave binnen het door Jordani\u00eb bezette gebied, maar na 1967 door Isra\u00ebl binnen de grenzen van Jeruzalem gebracht. Van 1949 tot 1967 was Jeruzalem in twee\u00ebn gedeeld door middel van een barri\u00e8re (muur en hek) met aan de westzijde de Isra\u00eblische stad West-Jeruzalem, waarvan Teddy Kollek in 1965 burgemeester werd, en aan de oostzijde de Jordaanse al-Quds.\nZesdaagse Oorlog.\nTijdens de Zesdaagse Oorlog van juni 1967 veroverde Isra\u00ebl Oost-Jeruzalem op Jordani\u00eb en annexeerde de Oude Stad en een gebied eromheen. Dit gebied werd samengevoegd onder \u00e9\u00e9n Isra\u00eblische gemeente en de muren en hekken werden neergehaald.\nVrijwel meteen na de inname van de oude stad werd de Marokkaanse Wijk afgebroken om plaats te maken voor een groot plein voor de Westelijke Muur Meer dan 100 families, waarvan sommigen er al generaties lang woonden, moesten binnen 3 uur hun huizen verlaten. Hierbij werd ook een oude moskee verwoest.\nOok het hele Tempelberg-complex, de Tempelberg met de Rotskoepel en de Al-Aqsa-moskee, hoorde tot het geannexeerde gebied; het beheer ervan bleef bij de islamitische Waqf.\nRondom Jeruzalem werden Isra\u00eblische nederzettingen gepland en gebouwd. Ook deze annexatie werd internationaal veroordeeld en niet erkend.\nVanwege de stappen die Isra\u00ebl ondernam ten aanzien van Jeruzalem vaardigde de Veiligheidsraad van de VN in juni 1980 Resolutie 476 uit. Na het aannemen van de Jeruzalemwet in juli 1980 door de Knesset vaardigde de Veiligheidsraad in augustus een tweede resolutie (478) uit waarna ambassades van Jeruzalem naar Tel Aviv werden verplaatst.\nDe Verenigde Staten erkenden op 6 december 2017, bij monde van president Donald Trump, Jeruzalem als hoofdstad van Isra\u00ebl, op grond van hun Jerusalem Embassy Act (wet op de ambassade in Jeruzalem) van 1995. Als gevolg daarvan verhuisde de Amerikaanse ambassade op 14 mei 2018, op dezelfde dag dat de staat Isra\u00ebl zijn zeventigjarig bestaan vierde, van Tel Aviv naar Jeruzalem, naar de locatie van zijn consulaat op de grens met Oost-Jeruzalem.\nDe Nederlandse ambassade in Isra\u00ebl was in 1980 vanwege de doorvoering van de Jeruzalemwet verhuisd van West-Jeruzalem naar Ramat Gan bij Tel Aviv.\nTeddy Kollek.\nTeddy Kollek bleef burgemeester tot 1993 Onder hem groeide de Isra\u00eblische gemeente Jeruzalem uit tot de grootste door Isra\u00ebl bestuurde stad, waarin Joden en Arabieren aanvankelijk vrij rustig samenleefden. De Palestijnse bevolking (hoofdzakelijk in Oost-Jeruzalem binnen (Groot-)Jeruzalem werd in hun samenleven bemoeilijkt door de houding en administratieve maatregelen van de gemeente. Het was en is voor hen uiterst moeilijk om bijvoorbeeld een vergunning te krijgen om huizen te bouwen. Bij overbevolkte Palestijnse wijken werden groene zones aangewezen, waar \u00fcberhaupt niet gebouwd mocht worden. Het wegennet werd er verwaarloosd. Een gemeentelijke afvalophaaldienst was hier zeer gebrekkig. In 1987 brak de Eerste Intifada op de Westelijke Jordaanoever uit, die tot 1993 duurde toen de Oslo-akkoorden werden gesloten. Door protesten, boycots en stakingen was de economie en het toerisme in Jeruzalem afgenomen. Teddy Kollek werd in 1993 opgevolgd door Ehud Olmert, die zich tijdelijk terugtrok uit de landelijke politiek.\n21e eeuw.\nAan het einde van het jaar 2000 woonden er in de zwaarbewaakte Oude Stad meer dan 30.000 inwoners:\nTweede Intifada.\nIn september 2000 brak de Tweede Intifada uit na een bezoek van de toenmalige Isra\u00eblische oppositieleider Ari\u00ebl Sharon aan de Tempelberg. Daarna werd de stad opgeschrikt door vele aanslagen, onder andere op bussen en restaurants. In Oost-Jeruzalem werd het leven in vele opzichten moeilijker: onder meer doordat het Isra\u00eblische ministerie van Binnenlandse Zaken aldaar nog maar zeer minimale diensten verleende, zoals reisvergunningen en uitgifte van legitimatiebewijzen, waaraan bovendien heel lastige voorwaarden verbonden werden. Nadat Ehud Olmert weer in de Isra\u00eblische regering zitting had genomen, werd Uri Lupolianski de eerste charedisch (ultraorthodox joodse) burgemeester in de geschiedenis van Jeruzalem. Hij werd in 2008 opgevolgd door Nir Barkat.\nAfscheidingsmuur.\nIn 2004 begon Isra\u00ebl aan de uitbreiding van de barri\u00e8re die de Arabische dorpen Beit Hanina, Shu\u2019fat Refugees Camp, Shu\u2019fat, Al\u2019Isawiya, Jeruzalem \u201cAl-Quds\u201d(Sheikh Jarrah), Wadi Al-Joz, Bab Al-Sahira, As Suwwana, At-Tur, Ash-Shayyah, Ras Al-Amud), Silwan, Ath\u2013Thuri, Jabal Al\u2013Mukabbir, As\u2013Sawahira Al\u2013Gharbiya, Beit Safafa, Sharafat, Sur Bahir, Um Tuba en Kufr A\u2019qab (die reeds als wijken bij de Isra\u00eblische gemeente Jeruzalem waren geannexeerd) binnensloot en afsneed van Palestijns gebied. Daarbij werden weer andere Palestijnse dorpen daar afgesneden van Jeruzalem. In die Palestijnse wijken en dorpen verslechterde de economische en sociale situatie en daalden waarden van onroerende zaken scherp. Huizen van Palestijnen werden via stromannen aangekocht, toege\u00ebigend of verwoest. Sommige bewoners vertrokken uit noodzaak en degenen die het zich konden permitteren, vertrokken noodgedwongen naar Arabische of Joodse delen van de stad die aan de Isra\u00eblische zijde van de muur waren komen te liggen.\nSilwan en Wadi Hilweh.\nIn het bijzonder moet hier het Palestijnse dorpje Silwan genoemd worden. Het ligt ingebed in \"Groot-Jeruzalem\" ten zuiden van de zuidelijke stadsmuur vlak bij de Al-Aqsa-moskee. Hier wonen duizenden Palestijnen. Volgens Israel liggen onder dit gebied de archeologische resten van de \"Stad van David\" en ligt hier de oorsprong van Jeruzalem. Joodse organisaties als Elad en Ateret Cohanim proberen hier huizen te verwerven.\nDe Arabische bewoners hebben het Wadi Hilweh Information Center gesticht om bezoekers te informeren over hun situatie.\nSeculiere uittocht.\nSeculiere Joden verlaten sindsdien vanwege de gespannen verhoudingen in steeds grotere aantallen Jeruzalem, seculiere jongeren met name door het gebrek aan uitgaansmogelijkheden en aan winkels en andere gelegenheden tijdens de sjabbat. Het percentage charedische ('ultraorthodoxe') joden in de stad stijgt voortdurend, met name het aantal joodse kinderen. In 2007 was van de circa 750.000 inwoners van het uitgebreide Jeruzalem een derde charedisch joods, een derde seculier Joods, en een derde Palestijns. De Joodse inwoners waren voornamelijk immigranten uit westerse landen.\nInfrastructuur.\nDoor vernieuwing van het vervoerssysteem in de stad \u2013 zowel autowegen als openbaar vervoer \u2013 hoopte de stad de verkeersopstoppingen in te dammen. Een in 2011 geopende lightrail ging zuidwestelijk Jeruzalem met het noordoosten verbinden. Het centrum met Pisgat Ze'ev (illegale nederzetting volgens het I.R. ). De Franse bedrijven Veolia en Alstom werkten er aan mee. Nieuwe snelwegen werden aangelegd en stedelijke wegen en kruisingen vernieuwd en uitgebreid. Er kwam een hogesnelheidsspoorlijn van Tel Aviv naar Jeruzalem.\nStadsuitbreiding.\nIn verschillende delen van de stad zijn grootschalige nieuwbouwprojecten in ontwikkeling, veelal gericht op de snel groeiende charedische sector. De ring van Isra\u00eblische nederzettingen rondom Jeruzalem wordt systematisch uitgebreid, internationale protesten ten spijt.\nIn 2010 werd door het 'Jerusalem District Planning and Building Committee' een ongekend plan aangenomen, het 'Jeruzalem Masterplan 2020' een voortzetting van wat David Ben Goerion als volgt onder woorden bracht: \"we must bring Jews to eastern Jerusalem at any cost. We must settle tens of thousands of Jews in a brief time. Jews will agree to settle in eastern Jerusalem even in shacks. We cannot await the construction of orderly neighborhoods. The essential thing is that Jews will be there.\". Dit plan beoogt de uitbreiding van de Joodse wijken in Oost-Jeruzalem met bebouwing op voornamelijk Palestijns priv\u00e9bezit.\nDe Ir David Foundation, die vestiging van Joden in de zogenoemde Stad van David (het voormalige Palestijnse dorp Silwan) wil doen toenemen, en van welke organisatie de bestuurders nauwe contacten met de burgemeester hebben, hebben de afgelopen jaren dicht bij de Oude Stad huizen gekocht in een poging de stad te 'juda\u00efceren'. De week ervoor was het plan aangenomen om in Silwan 22 Palestijnse huizen plat te gooien om er een toeristisch centrum voor in de plaats te bouwen.\nDe Verenigde Staten hebben premier Benjamin Netanyahu erop aangesproken met de verwachting dat hij elke verandering in de status quo van de stad zal voorkomen en laten afhangen van de uitkomst van de besprekingen daarover met de Palestijnse Autoriteit.\nIn 2016 werd in Jeruzalem het politieke plan 'Jeruzalem 5800' gepresenteerd, met een forse uitbreiding van Jeruzalem in alle richtingen, inclusief een luchthaven, wegen enz.\nReligieuze betekenis van Jeruzalem.\nJoden, christenen en moslims beschouwen Jeruzalem als een belangrijke stad binnen hun godsdienst:\nVolgens de Hebreeuwse Bijbel is de Tempelberg de plek waar Abraham bijna zijn zoon Iza\u00e4k offerde. In de Koran wordt geen zoon bij naam genoemd, maar veel moslims gaan ervan uit dat dit Isma\u00ebl was. Verder kocht David een perceel op de Tempelberg om er een altaar op te richten, en bouwde Salomo er de eerste Tempel. Na de verwoesting ervan (in de 6e eeuw v.Chr.) werd er na de Babylonische ballingschap rond 515 v.Chr. een tweede Joodse Tempel gebouwd. Op de berg Zion (tegenwoordig het joodse kwartier van de huidige Oude Stad) lag het oude Jeruzalem van David en Salomo.\nVoor christenen is Jeruzalem de stad waar Jezus de joodse feesten heeft meegevierd, de laatste jaren van zijn leven indrukwekkende dingen heeft gedaan, gezegd en meegemaakt, gekruisigd werd en uit zijn graf is herrezen (destijds nog buiten de stadspoort). Van de Olijfberg zou Jezus naar de hemel zou zijn opgevaren. Jeruzalem is de plaats waar de vroege kerk door zijn volgelingen werd gesticht. De stad werd een centrum voor Joodse christenen, en op het concilie van Jeruzalem de plaats van overleg over de acceptatie van heidenchristenen. Verder werd hier door keizer Constantijn de Grote de Heilig Grafkerk gebouwd.\nVoor moslims zijn de Rotskoepel, vanwaar de profeet Mohammed een hemelreis zou hebben gemaakt, en de Al-Aqsamoskee op de Tempelberg de belangrijkste islamitische centra na Mekka en Medina. De Arabische naam van Jeruzalem, Al-Quds, betekent \"Het Heiligdom\".\nBevolking en religie.\nDe Oude Stad kende vier etno-religieuze wijken. Ook de huidige stad kan grofweg in vier, voornamelijk delen verdeeld worden.\nHet zuidelijk deel, bestaande uit vele nederzettingen, is overwegend seculier joods met daartussen een voornamelijk modern orthodoxe bevolking. Daartussen ingesloten liggen geannexeerde Palestijnse wijken/dorpen, onder meer met overwegend een moslim- en christenbevolking.\nHet noordwesten is overwegend charedisch joods. In en rond de wijk Meah Shearim hebben asjkenazisch-charedisch (ultraorthodoxe) joden de hoofdvestiging van hun bewegingen. Vele daarvan zijn fel antizionistisch.\nHet oostelijk deel is overwegend Palestijns-Arabisch, waaronder moslims, christenen en kleinere religieuze groepen.\nDe verder gelegen wijken en nederzettingen in het noorden zijn afwisselend Palestijns-Arabisch en charedisch, modern orthodox en seculier joods.\nDe meeste groepen van enige betekenis in de charedische wereld hebben minstens een of meerdere synagoges in Jeruzalem. Hier bevindt zich ook de overkoepelende organisatie van extreme charedische joden, de Edah HaChareidis.\nOok het sefardisch orthodox jodendom is in Jeruzalem sterk vertegenwoordigd.\nOndanks de aanslagen die er vrij regelmatig plaatsvinden, trekt de uit natuursteen opgetrokken stad jaarlijks honderdduizenden pelgrims en andere toeristen aan.\nWerelderfgoed.\nDe oude stad van Jeruzalem en haar stadsmuren staan sinds 1981 op de werelderfgoedlijst van UNESCO. De nominatie van de oude stad en haar stadsmuren werd door Jordani\u00eb voorgesteld. In 1982 werd de inschrijving als 'bedreigd' gekarakteriseerd vanwege archeologische opgravingen die door Isra\u00ebl uitgevoerd werden. Het gebied omvat meer dan 220 historische monumenten.\nOnderwijs.\nIn 1918 werd in Jeruzalem The Government Arab College opgericht en in 1925 de Hebreeuwse Universiteit van Jeruzalem. In 1984 werd de Palestijnse Al-Quds Universiteit opgericht.\nSport.\nEr zijn twee Isra\u00eblische voetbalclubs: Beitar Jeruzalem, die zes keer landskampioen van Isra\u00ebl werd en Hapoel Jeruzalem FC. Beide clubs spelen in het Teddystadion.\nOp 4 mei 2018 werd de eerste etappe van de Ronde van Itali\u00eb 2018 verreden in Jeruzalem. Het was de eerste keer dat een \"Grote Ronde\" buiten Europa startte en was tevens de aftrap voor de zeventigste verjaardag van de staat met allerlei festiviteiten en sportactiviteiten. De eerste etappe werd gewonnen door Nederlander Tom Dumoulin."}
{"id": "7488", "revid": "1061913", "url": "https://nl.wikipedia.org/wiki?curid=7488", "title": "Kilogram", "text": "De kilogram (ook \"het\" kilogram) is sinds 1901 de internationale standaardeenheid voor massa en daarmee een van de zeven basiseenheden van het SI.\nBasiseenheid met een voorvoegsel.\nDe kilogram is de enige basiseenheid in het SI die een SI-voorvoegsel (kilo) in de naam heeft staan. Dit is om historische en praktische redenen zo gehouden; logischer zou zijn een nieuwe naam te kiezen. Een kilogram is gelijk aan duizend gram. Toch is de kilogram, en niet de gram, een basiseenheid.\nDe standaardkilogram.\nHet SI-systeem definieerde de kilogram tot november 2018 als gelijk aan de massa van een internationaal prototype (\"IPK\", International Prototype of the Kilogram, of \"le Grand K\"), dat van een legering van platina en iridium is gemaakt en bewaard wordt op het \"Bureau international des poids et mesures\" (BIPM) (het internationale bureau van gewichten en maten) in het Franse S\u00e8vres. Het internationale prototype van de kilogram werd in gebruik genomen in 1889. Het is een cilinder van 90 massa% platina en 10 massa% iridium, met een hoogte en diameter van . De kilogram was daarmee sinds 1960 de enige SI-eenheid die nog gerelateerd was aan een door mensen gemaakt voorwerp in plaats van aan een natuurkundige eigenschap.\nOffici\u00eble kopie\u00ebn van de standaardkilogram waren als nationale prototypen beschikbaar. Belgi\u00eb heeft twee kopie\u00ebn: nummers 28 en 37. Zij worden bewaard bij de dienst Nationale Standaarden van de Federale Overheidsdienst Economie, K.M.O., Middenstand en Energie. De standaard van Nederland, kopie nummer 53, bevindt zich bij VSL (Van Swinden Laboratorium) in Delft. Een eerdere massastandaard van Nederland is te bewonderen in het Rijksmuseum in Amsterdam.\nDe massa van de standaardcilinder bleek echter niet constant in de tijd. Dit werd geconstateerd door de massa van de referentiecilinder te vergelijken met de massa van kopie\u00ebn van die cilinder. Omdat er geen hogere standaard beschikbaar was, was het niet te bepalen of de massa van een cilinder was toegenomen of die van een andere afgenomen, maar sindsdien is wel hard gewerkt aan het realiseren van een nieuwe kilogram, \u00e9\u00e9n die niet afhankelijk is van een fysiek voorwerp. Hierbij werd onder andere gekeken naar het tellen van het aantal siliciumatomen in een bol van monokristallijn silicium en naar het afleiden van de kilogram van natuurkundige constanten. Tot 2018 waren er echter nog te grote verschillen tussen de verschillende methoden, zodat de internationale kilogram in Parijs nog steeds de eenheid van massa vertegenwoordigde.\nDe definitie van de kilogram.\n1795.\nDe gram werd in 1795 door de Franse Academie van Wetenschappen gedefinieerd als de massa van gedistilleerd water van . Water is echter onderhevig aan verdamping en ook het aandeel zwaar water stelt een meetprobleem. Daarom moest een niet-vluchtige standaard gemaakt worden. Een gram is echter te klein om daarvoor te dienen en daarom werd er een prototype van , dus 1 kilogram, gefabriceerd, dat als voorlopige standaard dienstdeed.\n1799.\nToen in 1799 de lengte van de meter een klein beetje veranderde, werd ook een nieuwe standaardkilogram gemaakt, de \"kilogramme des Archives\", ditmaal van het corrosiebestendige platina. De massa verschilde niet alleen van de vorige doordat de meter lichtjes veranderd was, men was inmiddels tot het inzicht gekomen dat het nauwkeuriger was water bij zijn grootste dichtheid, bij , te gebruiken.\n1875.\nDe kilogram van 1799 bleek geen tegen de tijd bestande eenheid; zuiver platina is te zacht en kan krassen oplopen. Daarom werd in 1875 besloten om een hardere legering te gebruiken. De nieuwe, cilindervormige kilogram werd gemaakt van 90\u00a0% platina en 10\u00a0% iridium. De opzet was een stabielere standaard te verkrijgen; de massa werd niet gewijzigd.\n2019.\nDe massa van de standaardkilogram bleek ten opzichte van de massa van kopie\u00ebn ervan afwijkingen te vertonen. Er is onder andere vervuiling uit de lucht die zich afzet op de cilinders, in de orde van per jaar. Het BIPM sprak tussen 1939 en 1946 een gestandaardiseerde reinigingsprocedure af: poetsen met gelijke delen ether en ethanol, afstomen met dubbel gedestilleerd water, 7\u201310 dagen laten drogen. Elke reiniging haalde vervuiling weg. Nogmaals reinigen haalde weg.\nIn de jaren tachtig werd opnieuw bevestigd dat (ondanks schoonmaken) de massa's van prototype en kopie\u00ebn ten opzichte van elkaar niet constant zijn. Dit kwam mogelijk door onzuiverheden uit de lucht, of juist door het reinigen van de cilinders, waarbij eventueel ook enig metaal kan meekomen. In 2007 stelden experts van het BIPM een afwijking van de massa van het prototype vast in de orde van ten opzichte van het gemiddelde van enkele tientallen kopie\u00ebn.\nDit dwong wetenschappers tot het zoeken naar een nieuwe definitie. Volgens de herdefinitie van de basiseenheden wordt de kilogram gedefinieerd door de constante van Planck een bepaalde exacte waarde te geven. De relatieve verandering van de numerieke waarde van massa's die hier in theorie het gevolg van is, is van de orde van de (voor het fixeren) relatieve onnauwkeurigheid in de constante van Planck, die geschat wordt op . De 25e \"General Conference on Weights and Measures\" van 18-20 november 2014 stelde de beslissing uit tot de 26e conferentie.\nOp 16 november 2018 werd in Versailles afgesproken de constante van Planck vast te stellen op exact . Hierdoor is de kilogram voortaan gebaseerd op de meter en de seconde. De meter is sinds 1983 (via afspraken over de lichtsnelheid) op zijn beurt eveneens gebaseerd op de seconde. De definitie van de seconde is sinds 1967 gebaseerd op de frequentie van onder gegeven, niet-variabele omstandigheden uitgezonden straling van een cesium-133-atoom. Per saldo zijn er geen mogelijk variabele factoren meer in de definitie van de kilogram. De nieuwe definitie van de kilogram werd van kracht op 20 mei 2019.\nUitgaande van klassieke mechanica komt het erop neer dat een kilogram zodanig is gedefinieerd dat bijvoorbeeld de energie van een foton met een frequentie van 1 hertz (dus de kleinste, ondeelbare hoeveelheid energie van straling van die frequentie) overeenkomt met de energie die nodig is om een massa van 1 kilogram over een traject van 1 meter een versnelling van te geven.\nDefinitie direct in termen van drie natuurconstanten.\nToepassing van achtereenvolgens de vergelijking van Einstein en die van Planck geeft de volgende vergelijking voor de massa:\nwaar \"E\" de energie van een deeltje met massa \"m\" is, \"c\" de lichtsnelheid in vacu\u00fcm, \"h\" de constante van Planck en \"f\" de frequentie van een kwantumovergang. De eenheden van \"h\", \"f\" en \"c\" zijn uitgedrukt in kg (kilogram), m (meter) en s (seconde). Met de vastgestelde waarden voor \"h\", \"f\" (een hyperfijne overgang in cesium-133, formula_2) en \"c\", volgt hieruit de volgende waarde van de kilogram:\nHierbij valt nog op te merken dat formula_4 de massa van een foton van de betreffende frequentie is. De uitdrukking met drie natuurconstanten waarmee de kilogram wordt gedefinieerd, is dus een natuurconstante die ook gemakkelijk rechtstreeks kan worden beschreven.\nMogelijke verwarring.\nKilogram als (foutieve) aanduiding voor gewicht.\nEen kilogram wordt in het dagelijks taalgebruik beschouwd als eenheid van gewicht. Natuurkundig gezien is dat niet juist.\nGewicht is de kracht die een voorwerp uitoefent op de ondergrond (of het ophangpunt) waar het voorwerp zich op bevindt (of aan hangt). Is het voorwerp in rust (of beweegt het met constante snelheid), oftewel zijn versnelling is , dan is zijn gewicht gelijk aan de zwaartekracht die op voorwerp wordt uitgeoefend. Een voorwerp met een massa van 1,0 kilogram weegt (op het oppervlak van de aarde) ongeveer (newton), wat te berekenen is uit de formule formula_5, waarbij de \"g\" staat voor de valversnelling (of gravitatieversnelling), die aan het aardoppervlak ongeveer gelijk is aan .\nDoordat de zwaartekracht op de maan minder sterk is dan op aarde, weegt op de maan alles minder dan op aarde. Een kilogram suiker op aarde heeft op de maan nog steeds een \"massa\" van \u00e9\u00e9n kilogram, want de suiker is nog steeds uit evenveel en dezelfde deeltjes opgebouwd, maar een meegebrachte aardse weegschaal zal op de maan bij genoemd kilogram suiker nog geen aangeven. Eigenlijk zou dus niet de kilogram, de eenheid van massa, op de weegschaal vermeld moeten staan, maar de eenheid van gewicht (en kracht): de newton.\nHet bovenstaande geldt voor een weegschaal die een veer gebruikt voor de tegendruk, wat bij de meeste huiselijke weegschalen het geval is. Een balans (met twee schalen) vergelijkt twee gewichten met elkaar. Met een balans constateert men, ook op de maan, dat het pak suiker hetzelfde gewicht (en dus dezelfde massa) heeft als een gewicht waarop staat.\nToch worden 'gewichten' in het handelsverkeer steeds uitgedrukt in kilogram. In het dagelijks spraakgebruik (niet in de wetenschap) wordt de eenheid \"gram\" vaak weggelaten, zoals in \"een kilo suiker\".\nOok het principe van veerweegschalen levert al gauw een bijdrage aan deze verwarring, omdat weegschalen van dit type in feite gewichtskracht meten, maar (via een omrekening met behulp van de formule formula_6) massa's weergeven. Dus in plaats van het feitelijke gewicht van bijvoorbeeld aan te wijzen, wordt dit omgerekend naar een massa van en dit is wat men afleest. Indien het \"gewicht\" van een voorwerp wordt gegeven in kilogram, wordt dus eigenlijk de massa bedoeld. Wil men daarentegen toch het gewicht in kilogram uitdrukken, dan koos men er vroeger soms voor om dit te doen in kilogramkracht (kgf, \"kilogram-force\"). Een gewicht (kracht) van is gelijk aan . De kilogramkracht is echter geen ware kilogram en dit gebruik wordt dan ook afgeraden.\nKilogram als juiste aanduiding voor massa (die soms foutief gewicht genoemd wordt).\nIn het dagelijkse taalgebruik wordt er dikwijls gesproken over 'gewicht' als men in feite massa bedoelt. Men koopt een kilogram suiker, een zekere hoeveelheid. Men zegt 'gewicht' maar bedoelt 'massa'. Als men suiker koopt, hier of op de maan, koopt men een bepaalde hoeveelheid suiker. Die hoeveelheid suiker wordt op aarde echter met een grotere kracht aangetrokken dan op de maan: dezelfde hoeveelheid suiker heeft op aarde een groter gewicht dan op de maan.\nGeen tegenstelling tussen vorige stellingen.\nNeem die zak suiker van (een bepaalde hoeveelheid). Indien men de hoeveelheid suiker bedoelt dan kan men spreken over en heeft men het over massa. Deze is zowel op aarde als op de maan hetzelfde. Indien men het over de aantrekkingskracht heeft moet men spreken over op aarde en over op de maan, maar dan is er sprake van gewicht en niet van massa. In het geval van die suiker zal men uiteraard niet vaak de kracht bedoelen.\nNadere aanduiding.\nBij grond wordt aan de eenheid kg soms het subscript ds toegevoegd, voor \"dry soil\" (droge grond). De mate van aanwezigheid van een bepaald bestanddeel, bijvoorbeeld een verontreiniging, heeft dan als eenheid bijvoorbeeld g/kgds, mg/kgds of \u03bcg/kgds."}
{"id": "7490", "revid": "484386", "url": "https://nl.wikipedia.org/wiki?curid=7490", "title": "Cent", "text": "De begrippen cent, centen en cents (Latijn \"honderd\") worden op verschillende manieren gebruikt. Ze duiden altijd op \u00e9\u00e9n honderdste deel van iets."}
{"id": "7493", "revid": "75723", "url": "https://nl.wikipedia.org/wiki?curid=7493", "title": "Kernwapen", "text": "Een kernwapen (ook wel kernbom, atoombom of atoomwapen) is een type wapen dat gebruikmaakt van de energie die is opgeslagen in atoomkernen om een ontploffing te veroorzaken, in tegenstelling tot conventionele explosieven, die ontploffen door chemische reacties, waarbij de atoomkernen onveranderd blijven. Een \"kernkop\" is het eigenlijke kernwapen in een kernraket. De term \"kernbom\" wordt soms gereserveerd voor overige kernwapens, zoals die welke bedoeld zijn om door een bommenwerper (waaronder een daartoe uitgerust jachtvliegtuig) te worden afgeworpen, en voor kernexplosieven die als proef worden gedetoneerd, maar niet direct geschikt zijn als wapen. De termen met \"atoom\" gelden als minder toepasselijk en min of meer verouderd, en worden daarom vaak alleen in een historische context gebruikt, en/of, daarmee samenhangend, alleen voor pure kernsplijtwapens.\nHoewel alle kernwapens gebaseerd zijn op het in korte tijd ontketenen van kernreacties, is er een aantal soorten te onderscheiden.\nEr wordt een onderscheid gemaakt naar werkingsmechanisme tussen kernwapens die uitsluitend gebruikmaken van kernsplijting in een nucleaire kettingreactie (met uranium of plutonium, ook wel \"A-bom\" genoemd) en kernwapens die ook gebruikmaken van kernfusie (waterstofbom, \"H-bom\" of \"thermonucleair wapen\" genoemd).\nNaar soort van voorziene inzet kan men onderscheid maken tussen een strategisch kernwapen en een tactisch kernwapen. Strategische kernwapens zijn ontworpen voor inzet op verafgelegen strategische doelen. Zij worden bij het doel gebracht met een intercontinentale raket (vanuit een strategische raket-onderzeeboot, uit een raketsilo of een mobiele installatie op het land) of een bommenwerper. Tactische kernwapens zijn bedoeld voor gebruik op het slagveld, en kunnen gebruikt worden in bijvoorbeeld een dieptebom, raket (waaronder kruisvluchtwapen), artillerie, landmijn, of torpedo.\nVolgens het rapport van 11 juli 2023 van het Stockholm International Peace Research Institute (SIPRI) zijn er negen staten met kernwapens: Rusland, de Verenigde Staten, het Verenigd Koninkrijk, Frankrijk, China, India, Pakistan, Isra\u00ebl en Noord-Korea. Samen bezaten zij er begin 2023 naar schatting 12.512.\nTypen.\nKernsplijtwapen.\nBij een kernsplijtwapen is de gebruikte splijtstof verrijkt uranium of plutonium. Deze bevat een subkritische configuratie van splijtstof die bij detonatie \"geassembleerd\" wordt tot een superkritische massa, zodat deze explodeert. Deze \"assemblage\" bestaat uit het bij elkaar brengen van gedeelten (kanonmethode) of de verhoging van de dichtheid door samenpersing (implosiemethode).\nNaargelang de splijtstof en de wijze van het superkritisch maken daarvan zijn er drie typen kernsplijtwapen:\nSplijtstof.\nIn een uraniumbom is de werkzame splijtstof uranium-235. Na reactie van een atoomkern van deze isotoop met een vrij neutron ontstaat 236U, dat direct uiteenvalt, waarbij, naast een grote hoeveelheid energie, ook enige neutronen vrijkomen, die weer kunnen reageren met andere 235U-kernen. Benodigd is hoogverrijkt uranium, dat wil zeggen, uranium waarin de isotoop U-235 in veel grotere hoeveelheden voorkomt dan in natuurlijk uranium.\nEen van de mogelijke reacties is\nOok andere splijtingsproducten zijn mogelijk; gemiddeld komen ca. 2,5 neutronen per reactie vrij.\nIn een plutoniumbom gebruikt men sommige isotopen van het element plutonium, dat verkregen wordt door in een kernreactor een andere natuurlijke uraniumisotoop 238U aan neutronen bloot te stellen.\nSuperkritisch maken van de splijtstof.\nHet superkritisch maken van de splijtstof kan op twee manieren. De ene manier is de \"kanonmethode\": het inschieten van een subkritische hoeveelheid splijtstof in een andere subkritische hoeveelheid. Deze methode is alleen mogelijk met uranium. Bij plutonium zou de kettingreactie namelijk te vroeg op gang komen en daardoor uiteindelijk veel minder krachtig zijn (predetonatie, \"fizzle\"), namelijk zodra het afgeschoten gedeelte voldoende dicht bij het doel is om samen een kritische massa te vormen. Dit komt doordat in plutonium meer spontane kernsplijtingen voorkomen, die het proces starten.\nDe andere methode is de \"implosie\": een subkritische massa wordt door een conventionele explosie van explosief materiaal dat om die massa heen is geplaatst sterk samengedrukt waardoor het neutronenrendement toeneemt en de massa superkritisch wordt. Door het aanbrengen van een neutronenreflector om de bom heen (eventueel ook dienend om de bom langer bij elkaar te houden) wordt de kritische massa extra verlaagd zodat minder splijtstof nodig is, of de bom krachtiger wordt. De effici\u00ebntie en het succes van de reactie hangen in dit type bom in hoge mate af van de gelijkmatigheid waarmee de conventionele comprimerende ontploffing plaatsvindt. Hiervoor is een groot aantal zeer nauwkeurige elektrische detonatoren met exact gelijke en bekende vertragingstijden nodig en springstoffen van nauwkeurig bepaalde vorm en explosieve eigenschappen. Zie ook de beschrijving bij Fat Man.\nAls eerste trap van een meertrapswapen (zie onder) is en wordt alleen de implosiemethode toegepast. Technologisch geavanceerde staten gebruiken ook als ze eventueel (nog) pure kernsplijtwapens hebben, voor zover bekend alleen (nog) de implosiemethode.\nVerloop van de explosie.\nDe snelheid van de vrijgekomen neutronen is in de orde van grootte van 10.000\u00a0km/s, en de af te leggen afstand tot een nieuwe kernreactie wordt veroorzaakt in de orde van grootte van 10\u00a0cm. Een \"generatie\" duurt dus ongeveer 10 ns (10 nanoseconde, ook een \"shake\" genoemd), en binnen 1 \u03bcs (1 microseconde, 100 \"shakes\") stopt de kettingreactie. Het aantal kernreacties stijgt in het begin van deze microseconde exponentieel, maar de configuratie van de splijtstof verandert door de vrijgekomen energie zeer snel door smelten en verdampen van de splijtstof en zijn omhulling, waardoor de reactie stopt. De effici\u00ebntie van het kernwapen kan worden uitgedrukt als percentage van de aanwezige splijtbare kernen dat ook daadwerkelijk splijt. Bij een extreem effici\u00ebnt kernwapen zouden de kernreacties pas wezenlijk afgeremd worden door het opraken van de splijtstof. Bij een \"fizzle\" (mislukte kernexplosie) stoppen de kernreacties al als maar een zeer klein deel van de splijtstof gespleten is. Bij een realistisch kernsplijtwapen is de effici\u00ebntie maximaal 20 tot 40%.\nHet zo hoog mogelijk maken van de effici\u00ebntie en daarmee gerelateerd het zo lang mogelijk bij elkaar houden van de splijtstof in superkritische toestand is een van de belangrijkste technische problemen bij het ontwerp van een kernsplijtwapen. De eerste kernsplijtwapens hadden een rendement van slechts 2%. Door inzet van beryllium als neutronenreflector en door het inspuiten van een paar gram deuterium of tritium in het te splijten materiaal (bij de zo ge\u00efnduceerde kernfusie komen ook geschikte neutronen vrij) wordt in modernere kernsplijtwapens (meestal als eerste trap van een meertrapswapen, zie hieronder) een veel hoger rendement (in de orde van 20%) gehaald, wat bij een meertrapswapen niet zozeer nuttig is voor het in absolute zin vergroten van de explosieve kracht (want daarvoor is er de tweede trap), maar meer omdat er dan minder splijtstof nodig is voor het in werking stellen van de tweede trap.\n\"Boosted\" kernsplijtwapen.\nEen \"boosted\" kernsplijtwapen (\"boosted fission weapon\") is een tussenvorm tussen een kernsplijtwapen en een kernfusiewapen. Er vindt wel kernfusie plaats, met behulp van deuterium en tritium, maar niet in een kettingreactie. De kernfusie levert (naast een relatief zeer beperkte hoeveelheid extra energie uit de kernfusie zelf) wel extra neutronen die ervoor zorgen dat een groter deel van het kernsplijtingsmateriaal daadwerkelijk splijt. Ook de eerste trap van een meertrapswapen is vaak \"boosted\".\nKernfusiewapen.\nDe details van het ontwerp van kernfusiewapens zijn militair geheim, maar de grote lijn is voor zover bekend als volgt.\nIn een thermonucleair wapen (waterstofbom) zijn er dicht bij elkaar in een gemeenschappelijke omhulling een eerste trap en een aparte capsule met de tweede trap. De eerste trap is een (vaak \"boosted\") kernsplijtbom. De gemeenschappelijke omhulling en de buitenkant van de tweede trap, beide van een element met een hoog atoomnummer, laten geen r\u00f6ntgenstraling door. De ruimte tussen de gemeenschappelijke omhulling en de eerste en tweede trap is gevuld met een speciaal, mysterieus licht materiaal dat in ieder geval r\u00f6ntgenstraling goed doorlaat. Dit tussentrapsmateriaal wordt wel aangeduid met de codenaam \"Fogbank\".\nDoor de zeer hoge temperatuur produceert de eerste trap bij detonatie als warmtestraling intense r\u00f6ntgenstraling. De gemeenschappelijke omhulling zorgt voor een soort reflectie van de r\u00f6ntgenstraling, in die zin dat deze zeer heet wordt en zelf inwaarts r\u00f6ntgenstraling als warmtestraling gaat uitzenden. Alle r\u00f6ntgenstraling zorgt voor intense verhitting vanaf de buitenkant van de tweede trap, die zorgt voor implosie daarvan. Dit wordt \"stralingsimplosie\" genoemd, maar de grootste kracht is niet \"direct\" de kracht van de straling, maar de kracht van het uiteenvallen van de omhulling van de tweede trap, een soort explosie van die omhulling, met als inwaartse kracht mede de reactiekracht van de uitwaartse kracht.\nIn de tweede trap vindt kernfusie plaats, van waterstofisotopen zoals deuterium (2H) en tritium (3H) tot zwaardere elementen, maar is ook nog een \"spark plug\" van splijtstof.\nOnderscheiden worden een splijting-fusiewapen en een splijting-fusie-splijtingwapen. In het laatste geval veroorzaakt de kernfusie op zijn beurt ook weer veel kernsplijting, van aan de bom toegevoegd natuurlijk of verarmd uranium; dit geeft veel extra radioactiviteit. Nog een variant is een splijting-fusie-fusiewapen, met drie aparte trappen (theoretisch kunnen er ook nog meer zijn).\nDe kernfusie in een waterstofbom is niet hetzelfde proces dat de zon doet stralen: daar wordt het gewone protium (1H) gefuseerd in de proton-protoncyclus. Dat proces is te traag voor een bom. De exacte configuratie van een waterstofbom is nog steeds geheim, hoewel op grond van in de loop der decennia uitgelekte gegevens inmiddels tamelijk goed bekend is hoe een dergelijke bom in elkaar zit (het \"Teller-Ulam-ontwerp\").\nEen neutronenbom is een splijting-fusiewapen dat vooral veel neutronenstraling genereert, en relatief weinig explosieve kracht heeft.\nKernwapens met instelbare explosieve kracht.\nBij moderne thermonucleaire wapens kan de explosieve kracht vaak kort voor gebruik tussen een minimum en een maximum ingesteld worden. Een van de mogelijkheden om de explosieve kracht te beperken kan daarbij zijn het buiten werking stellen van het fusiestadium, waardoor het effectief een kernsplijtwapen wordt. De explosieve kracht daarvan kan ook beperkt worden, onder meer door het bovengenoemde \"boosten\" buiten werking te stellen.\n\"Salted\" kernwapen.\nEen \"salted\" kernwapen, waaronder een kobaltbom, is een hypothetisch een- of meertraps kernwapen dat ontworpen is om jarenlang veel radioactiviteit te veroorzaken in het getroffen gebied of zelfs wereldwijd. Een kobaltbom zou bijvoorbeeld een omhulling van kobalt-59 hebben dat door de neutronen wordt omgezet in kobalt-60 met een halfwaardetijd van ruim 5 jaar (lang genoeg voor jarenlange radioactiviteit, en kort genoeg voor een hoge intensiteit).\nEffecten.\nDe explosie van een kernwapen heeft onmiddellijke gevolgen: de hittestraling (ongeveer 4000\u00a0\u00b0C) die gebouwen in brand zet, en bij mensen brandwonden veroorzaakt of hen soms zelfs volledig laat verdampen in enkele seconden; het ontstaan van een luchtdrukgolf, krachtiger en langduriger dan van een gewone bom; en de neutronen- en gammastraling, die op organismen, waaronder de mens, een dodelijk effect kunnen hebben, afhankelijk van de opgelopen dosis na een termijn van minuten tot weken. Een kernexplosie veroorzaakt een elektromagnetische puls, die op het menselijk lichaam geen uitwerking heeft, maar tot op grote afstand van de ontploffing alle elektrische apparatuur doet uitvallen. Op wat langere termijn (uren tot dagen) veroorzaakt een bovengrondse kernexplosie ook een fall-out die tot op grote afstand van de explosie de omgeving radioactief maakt. De straling (zowel direct als indirect) zorgt ook als de ontvangen dosis niet dodelijk was in de loop van jaren en tientallen jaren na de blootstelling voor een verhoogde kans op kanker of afwijkingen in het nageslacht.\nDe radioactiviteit op de plaats van de ontploffing neemt zeer snel af. Wanneer een kernwapen in de lucht is ontploft zal de omgeving al snel weer \"schoon\" zijn. Het kostte de Amerikanen enige dagen na de ontploffingen in Hiroshima moeite om nog verhoogde radioactiviteit op de grond te meten. De gevolgen van de fall-out, in het ernstigste geval binden radioactieve deeltjes van de bom zich aan stof uit de grond, zijn bijzonder gevaarlijk maar ook deze effecten nemen snel af.\nDe schade veroorzaakt door een kernexplosie hangt in grote mate af van de sterkte van het wapen en de hoogte waarop het wapen ontploft. Een kernwapen wordt vaak aan een parachute afgeworpen om te garanderen dat de bom op de juiste hoogte ontploft. Ook reflectie van de schokgolf door heuvels heeft een groot effect op de schade aan bebouwing.\nDe kracht van kernwapens.\nDe \"kracht\" van een kernbom (natuurkundig geen kracht maar de energie-opbrengst; in het Engels \"yield\") wordt uitgedrukt in TNT-equivalent (ongeveer de massa van de springstof TNT die nodig zou zijn om een even grote energie te laten vrijkomen). De bom die boven Hiroshima werd afgeworpen had een energie-opbrengst van 15 kiloton TNT-equivalent.\nLater werden kernwapens met een veel grotere energie-opbrengst ontwikkeld. Hiervoor wordt de megaton gebruikt om deze aan te duiden. De zwaarste bom die ooit werd getest, de Tsar Bomba, had een energie-opbrengst van 50 megaton, dus 50\u00a0000\u00a0000 ton TNT (dus 50\u00a0000\u00a0000\u00a0000 kilo), door een loden schil, in plaats van de originele uraniumschil, die de explosieve kracht dempte (en de fall-out verminderde). De geschatte potenti\u00eble energie-opbrengst van de Tsar Bomba bedroeg 100 megaton.\nBij een kernsplijtwapen komt ruim 80% van de energie vrij in de vorm van kinetische energie van de splijtingsproducten, een kleine 15% in de vorm van neutronen, b\u00e8tastraling (door radioactief verval van splijtingsproducten in de loop van de tijd) en gammastraling (direct, en door radioactief verval van splijtingsproducten in de loop van de tijd), en 5% in de vorm van neutrino's (die nauwelijks interactie hebben met andere materie, hun effect is vooral dat de overige percentages samen minder dan 100% zijn).\nDe explosieve kracht in de zin van de intensiteit van de drukgolf is niet zonder meer evenredig met deze energie, en is bijvoorbeeld bij een neutronenbom kleiner.\nGeschiedenis.\nOntwikkeling.\nDe eerste kernsplijtingsbommen werden gemaakt in de Verenigde Staten, waar in 1939 een project (het Manhattanproject) was gestart om een atoombom te ontwikkelen en om voldoende splijtbaar materiaal te produceren voor een bom.\nHet Los Alamos-laboratorium, of Project Y, werd begin 1943 voor slechts \u00e9\u00e9n doel opgezet: een atoombom ontwerpen en bouwen. Amerikaanse wetenschappers haastten zich om de kracht van het atoom te ontsluiten. Er werd gevreesd dat ook nazi-Duitsland aan een kernbom werkte. Dit was inderdaad zo, maar hun project is, hoewel er aanzetten toe waren gedaan, nooit goed van de grond gekomen.\nDe eerste testontploffing (met de Trinity, een plutoniumbom) vond op 16 juli 1945 om 5:29:45 plaats in de woestijn van New Mexico. De explosieve kracht bedroeg 20 tot 22 kiloton. In het team dat de bom ontwierp werkten de allerbeste wetenschappers, onder wie veel die ook bij een groter publiek bekend raakten, zoals Robert Oppenheimer, Richard Feynman, John von Neumann, Murray Gell-Mann en Edward Teller. Behalve deze kern van geniale wis- en natuurkundigen was het Manhattanproject ook een enorme industri\u00eble onderneming; de benodigde opwerkingsfabrieken en de investeringen daarvoor waren kolossaal.\nIn het Verenigd Koninkrijk, Nazi-Duitsland, Rusland, Frankrijk en Japan werd na 1938 onderzoek gedaan naar kernenergie en kernwapens. Geen van deze landen heeft het onderzoek van de Verenigde Staten kunnen bijbenen. Nederland verzamelde al voor de oorlog uranium voor onderzoek, voornamelijk omdat alle landen uranium tot \"strategisch materiaal\" verklaarden en de in- en uitvoer streng gingen controleren. De Nederlandse uraniumvoorraad werd tijdens de oorlog voor de bezetter verborgen gehouden.\nGebruik.\nEr is twee keer een kernwapen daadwerkelijk in een oorlog gebruikt, beide tijdens de Tweede Wereldoorlog, in 1945, door de Verenigde Staten tegen Japan. Gezien de toenmalige stand van de techniek waren het beide pure kernsplijtwapens en werden ze beide afgeworpen met een bommenwerper. Wel werd toen al in beide een verschillende splijtstof gebruikt en een verschillende methode van superkritisch maken daarvan.\nHet eerste, \"Little Boy\", was een uraniumbom met kanonmethode; deze methode was wegens gebrek aan uranium, en wegens het vertrouwen dat de bom zou werken, nooit getest. De bom werd door de Verenigde Staten op 6 augustus 1945 boven de Japanse stad Hiroshima tot ontploffing gebracht. Het vliegtuig waarmee de bom naar Hiroshima werd gevlogen heette Enola Gay. De bom had een explosieve kracht die equivalent was aan ongeveer 15 kiloton TNT en maakte 78.000 directe slachtoffers. Door de na-effecten als gevolg van de ioniserende straling liep het dodental uiteindelijk op tot ongeveer 140.000 eind 1945.\nOp 9 augustus 1945 werd Nagasaki aangevallen met een plutoniumbom: \"Fat Man\".\nDe explosieve kracht van deze tweede bom was groter (21 kiloton). Er vielen 27.000 directe doden. Dat waren er minder dan bij de eerste bom, doordat de bom wegens te veel bewolking niet boven het oorspronkelijk geplande punt was afgeworpen. Het dodental in deze stad liep uiteindelijk op tot zeker 70.000 eind 1945.\nBij beide explosies kwam ook een grote hoeveelheid radioactiviteit vrij, die nog tot lang na de Tweede Wereldoorlog stralingsziekten veroorzaakte, waardoor vele doden zijn gevallen.\nVolgens opgave van de Japanse autoriteiten, die ook de slachtoffers registreerden die jaren later vielen door bijvoorbeeld kanker als gevolg van straling, kostten de bommen aan totaal ruim 240.000 mensen het leven.\nVreedzaam gebruik.\nIn de jaren 50, 60 en 70 zijn er plannen geweest kernexplosies te gebruiken voor niet-militaire doeleinden, zoals het graven van kanalen, het opblazen van rotsen enz. Vanwege de grote hoeveelheid ioniserende straling die bij een kernexplosie vrijkomt wordt dit tegenwoordig niet meer waarschijnlijk geacht.\nVerdere ontwikkeling en kernproeven.\nEr zijn, vooral in de jaren 60 en 70, nog ruim 2000 kernproeven gedaan.\nIn 1951 was de Greenhouse Item de eerste \"boosted\" kernsplijtbom. De energie-opbrengst van 45 kT was het dubbele van wat deze naar schatting zonder \"boosting\" zou zijn geweest.\nDe waterstofbom heeft een nog veel grotere vernietigende kracht. Bovendien komt bij de ontploffing van een kernwapen veel radioactiviteit vrij in de vorm van directe ioniserende straling, maar ook in de vorm van langlevende isotopen die zeer schadelijk voor de gezondheid zijn. Dit zijn de redenen dat de beide supermogendheden, de Verenigde Staten en de Sovjet-Unie, bij de wapenwedloop tijdens de Koude Oorlog wel veel kernwapens produceerden, maar afzagen van het voeren van een directe oorlog. Dit noemt men de afschrikkende werking van kernwapens (in het Engels: \"mutually assured destruction\"). Volgens voorstanders van kernwapens is door deze dreiging het gevaar van een grote oorlog sterk verminderd. Anderen vrezen echter dat er ooit een kernoorlog uitbreekt, met de vernietiging van de mensheid tot gevolg.\nEr zijn ook mensen die beweren dat kernwapens technisch niet uitvoerbaar zijn en dat de twee atoombommen op Japan een leugen zijn. In Nederland is de ingenieur Willibrordus van der Weide hiervan een voorbeeld.\nVuile bom (dirty bomb).\nEen vuile bom (Engels: \"dirty bomb\") is een wapen dat voor zijn explosie niet van kernsplitsing of -fusie gebruikmaakt, maar met behulp van een conventioneel explosief een hoeveelheid radioactief materiaal verspreidt; strikt genomen wordt hier dan niet over een kernwapen gesproken maar over een \"radiologisch wapen\". Omdat een vuile bom veel eenvoudiger te construeren is dan een echt kernwapen wordt vooral van dit wapen gevreesd dat het door terroristen gebruikt zou kunnen worden."}
{"id": "7495", "revid": "780746", "url": "https://nl.wikipedia.org/wiki?curid=7495", "title": "Cent (muziek)", "text": "De cent is een logaritmische schaal om frequentieverhoudingen om te zetten in gemakkelijker te hanteren toonafstanden. De maat werd rond 1870 ingevoerd door Alexander Ellis. Een toonafstand van 100 cent komt daarbij overeen met de frequentieverhouding van een halve toon in de gelijkzwevende stemming. Omdat in deze stemming 12 gelijke halve toonafstanden een octaaf vormen, is de toonafstand in cent tussen de frequenties \"f\"1 en \"f\"2 gedefinieerd als:\nEen zuiver octaaf, met een frequentieverhouding van exact 2:1 komt overeen met een afstand van 1200 cent want \nIn de muziek is de schaal in cent voldoende nauwkeurig om de grootte van een interval oftewel de frequentieverhouding aan te geven en door het logaritmische karakter kunnen afstanden in cent gewoon bij elkaar opgeteld en van elkaar afgetrokken worden.\nVoorbeeld.\nEen natuurkwint (zoals die voorkomt in de boventoonreeks en de reine stemming) heeft een frequentieverhouding van exact 3:2, en vertoont dus geen zwevingen. Uitgedrukt in cent is de toonafstand in een reine kwint:\nEen gelijkzwevende kwint betekent een afstand van 7 halve tonen en dus exact 700 cent, bijna 2 cent lager dan de ideale, natuurkwint. Dit is een opmerkelijk goede benadering. Een zuivere grote terts heeft een frequentieverhouding van 5:4 en is 386,3137 cents, en die wordt met een gelijkzwevende stemming 400 cents wat veel minder fraai is."}
{"id": "7502", "revid": "68340449", "url": "https://nl.wikipedia.org/wiki?curid=7502", "title": "Logaritme", "text": "De logaritme van een getal is de exponent waartoe een vast getal, het zogenaamde grondtal, moet worden verheven om dat eerste getal als resultaat te verkrijgen. Voor het grondtal 10 is de logaritme van 1000 bijvoorbeeld gelijk aan 3, omdat 1000 gelijk is aan 10 tot de macht 3: 1000 = 10 \u00d7 10 \u00d7 10 = 103. Meer in het algemeen geldt dat als formula_1, het getal formula_2 de logaritme van formula_3 is voor het grondtal formula_4. Dit wordt geschreven als formula_5 of, minder gangbaar, als formula_6 . Zo is bijvoorbeeld formula_7. De logaritme is rond 1600 bedacht om makkelijk getallen te vermenigvuldigen en te delen. Met behulp van logaritmen kan vermenigvuldiging vervangen worden door optelling, wat eenvoudiger en minder foutgevoelig is.\nGeschiedenis.\nDe Zwitserse klokkenmaker Jost B\u00fcrgi, in dienst van de landgraaf van Hessen-Kassel, was de eerste die het begrip logaritme ontwikkelde.\nDe natuurlijke logaritme werd voor het eerst in 1614 door John Napier genoemd, die beschouwd wordt als de uitvinder van de logaritme. Hij schreef erover in zijn boek \"Mirifici Logarithmorum Canonis Descriptio\". Aanvankelijk gebruikte Napier het getal 1/e als grondtal. Hij noemde logaritmen \"artificial numbers\", kunstmatige getallen. Later bedacht hij de term \"logaritme\", om aan te geven dat het zowel om een verhouding als om een getal ging, van het Oudgrieks: \u03bb\u03cc\u03b3\u03bf\u03c2, \"logos\", in de betekenis van verhouding en \u03ac\u03c1\u03b9\u03b8\u03bc\u03cc\u03c2, \"arithmos\", getal.\nHet gebruik van logaritmen droeg door de vereenvoudiging van ingewikkelde berekeningen bij aan de vooruitgang van de wetenschap, speciaal aan de sterrenkunde. De logaritmen verdrongen de ingewikkelder \"prosthaphaeresis\", gebaseerd op goniometrische vergelijkingen, als snelle methode om te vermenigvuldigen. Voorafgaand aan de komst van rekenmachines en computers werden logaritmen veel gebruikt voor berekeningen, o.a. in de navigatie en de technische wetenschappen.\nDe Briggse logaritme is genoemd naar de Engelse wiskundige Henry Briggs. De logaritmetafels met het grondtal formula_8 waren zeer moeilijk op te stellen. Ze waren daardoor onnauwkeurig. Briggs stelde voor het grondtal 10 toe te passen. Dit rekende gemakkelijker. Na een bezoek aan Napier in 1615 schreef Briggs zijn eerste werk, \"Logarithmorum Chilias Prima\", Inleiding in de logaritmen, dat in 1617 verscheen. Hij schreef in 1624 nog een wiskundige verhandeling onder de titel \"Arithmetica Logarithmica\". Dit werk bevatte de logaritmen van de natuurlijke getallen van 1 tot 20.000 en van 90.000 tot 100.000 berekend tot op 14 decimale cijfers. Hij stelde die tafels op door met pen en papier de eerste 27 opeenvolgende vierkantswortels uit 10 te trekken met 16 cijfers na de komma. De 27 volgende wortels bepaalde hij met een benaderingsformule. In hetzelfde werk vinden we ook tafels voor de sinus tot 15 decimale cijfers en van de tangens en secans tot op 10 decimale cijfers.\nDe nog aanwezige leemte in de logaritmetafel, 70%, tussen 20.000 en 90.000 was nog niet berekend, werd in Gouda door de landmeter Ezechiel de Decker opgevuld in twee afzonderlijke uitgaven. In 1626 verscheen zijn \"Eerste deel der nieuwe telkonst\" en in 1627 samen met Adriaen Vlacq het \"Tweede deel van de nieuwe telkonst\". De volledige tafels werden in 1628 in Vlacqs \"Arithematica Logarithmica\" voor het eerst gepubliceerd.\nDe uiteindelijke complete tabellen van Briggs werden in 1631 in Gouda gedrukt en in 1633 onder de titel van Trigonometria Britannica gepubliceerd. Dit werk was de opvolger van Briggs' in 1617 gepubliceerde \"Logarithmorum Chilias Prima\". Dit was het eerste rekensysteem dat goed werkte.\nDefinitie.\nDe logaritme voor het grondtal formula_4 van een getal formula_3 is de macht waartoe men het grondtal formula_4 moet verheffen om formula_3 als uitkomst te krijgen, dus:\nZowel het grondtal formula_4 als het argument formula_3 moeten groter zijn dan 0; bovendien mag het grondtal formula_4 niet gelijk zijn aan 1.\nBestaan.\nAls formula_17 dan heeft de exponenti\u00eble functie\neen horizontale asymptoot bij formula_19 en bereikt ze willekeurig grote waarden aan de rechterkant van haar domein:\nBovendien is formula_21 continu, zodat ze alle positieve re\u00eble waarden bereikt. Daaruit volgt dat iedere formula_22 een logaritme formula_23 heeft volgens bovenstaande definitie. Dat er precies \u00e9\u00e9n zulke waarde formula_24 bestaat, volgt uit het feit dat de functie formula_21 strikt stijgend is.\nVoor formula_26\nen dat de functie formula_21 strikt dalend is in plaats van stijgend.\nDe logaritme van 0 met welk grondtal dan ook is niet gedefinieerd, omdat er geen macht bestaat met welk grondtal dan ook die resulteert in nul. Daarom heeft elke grafiek van de logaritme geen beeld in nul. Er is steeds een verticale asymptoot bij formula_28.\nGrondtal.\nVoor de logaritmefunctie en de inverse ervan \u2013 de exponenti\u00eble functie \u2013 is een vast grondtal vereist. Elk getal groter dan 1 is hiervoor geschikt, en bij uitbreiding ook elk getal tussen 0 en 1. Maar vooral de volgende drie grondtallen worden veel gebruikt:\nOmzetting tussen verschillende grondtallen.\nLogaritmen laten zich gemakkelijk omzetten naar een ander grondtal; zij verhouden zich als een constante factor. Uit\nvolgt namelijk dat\nOverigens ziet deze betrekking er fraaier uit in de andere notatie voor logaritmen (het \"treintje\"):\nNotatie.\nDe logaritme is een wiskundige functie die wordt genoteerd als formula_31 met het grondtal formula_4 als benedenindex: formula_23, of als vooraangeplaatst superscript: formula_54. Vaak wordt in een tekst met logaritmen steeds hetzelfde grondtal gebruikt. Men schrijft dan in de formules gewoon telkens formula_31. Het grondtal wordt dan eventueel eenmalig vermeld.\nDe ISO-standaard voor wiskundige tekens en symbolen in de natuurwetenschappen en technologie is ISO 80000-2. Voor logaritmen vermeldt de standaard de volgende notaties:\nDe standaard specificeert ook dat de notatie formula_31 (dus met weglating van het grondtal formula_4) niet mag gebruikt worden voor de grondtallen formula_8, 10 of 2.\nEigenschappen.\nRekenen met logaritmen.\nBij het werken met logaritmen kan gebruik worden gemaakt van de onderstaande regels:\nInverse.\nInverse bewerking.\nDe logaritme kan worden gezien als een bewerking die met twee getallen formula_4 en formula_3 een nieuw getal formula_81 associeert, ongeveer zoals de optelling met twee getallen hun som associeert.\nDe omgekeerde bewerking van de optelling is de aftrekking, want de uitspraak formula_82 is gelijkwaardig met formula_83 en ook met formula_84 De omgekeerde bewerking van de vermenigvuldiging is de deling, omdat formula_85 gelijkwaardig is met formula_86 en met formula_87.\nVoor de machtsverheffing zijn er evenwel twee verschillende omgekeerde bewerkingen, omdat bij de machtsverheffing het resultaat afhangt van de volgorde der operanda: formula_88 is meestal niet hetzelfde als formula_89. Naargelang of we de vergelijking formula_90 willen oplossen naar formula_4 of naar formula_92, is de omgekeerde bewerking de worteltrekking respectievelijk de logaritme: formula_93 en formula_94.\nInverse functie.\nDe logaritme met een vast grondtal formula_4 kan worden gezien als een functie die met \u00e9\u00e9n getal formula_3 een nieuw getal formula_81 associeert. De logaritmische functie is de inverse functie van de exponenti\u00eble functie. In opeenvolging maken zij elkaar dus ongedaan.\nGevolg: machtsverheffen en dan logaritme nemen, beide met hetzelfde grondtal, heeft geen effect.\nEn logaritme nemen en dan machtsverheffen evenmin.\nDe logaritme voor het grondtal formula_4 is dus de inverse van de exponenti\u00eble functie met formula_4 als grondtal. Wanneer men de grafiek van de logaritme voor het grondtal formula_4 spiegelt ten opzichte van de lijn formula_103, krijgt men zoals altijd de grafiek van de inverse functie, hier dus formula_104.\nGroepsisomorfisme en commutatief diagram.\nLogaritmen vormen de brug van de wereld van vermenigvuldigen, van strikt positieve re\u00eble getallen, naar de wereld van optellen, van alle re\u00eble getallen. De omgekeerde weg is zoals gezegd de exponenti\u00eble functie. Deze weg heen en terug heet een groepsisomorfisme omdat de mooie groepseigenschappen van de ene wereld erdoor automatisch worden overgedragen op de andere. Optellen en vermenigvuldigen blijken zich in zekere zin identiek te gedragen. \nCommutativiteit betekent dat wanneer men eerst het ene doet en dan het andere, men hetzelfde uitkomt als omgekeerd. Er is een interessant commutatief diagram te tekenen. Als men een vierkant pad tekent en linksboven begint, dan leidt eerst naar rechts gaan en dan naar beneden tot rechtsonder. Maar eerst naar beneden gaan en dan naar rechts ook. Naar beneden gaan commuteert dus met horizontaal van kant wisselen. Laat nu links de wereld van vermenigvuldigen zijn, rechts die van optellen. Dan is naar rechts gaan logaritme nemen, en naar links gaan de exponenti\u00eble nemen. Naar beneden gaan is de bewerking doen (vermenigvuldigen of optellen). Door in dit vierkant van boven naar beneden te wandelen, komt men een aantal van de belangrijkste formules verderop uit. Bijvoorbeeld dat de logaritme van een product gelijk is aan de som van de logaritmen.\nRationaliteit.\nZijn formula_4 en formula_92 natuurlijke getallen, dan is formula_107 over het algemeen een irrationaal getal. Alleen als er gehele getallen formula_108 en formula_109 zijn zodat formula_110 is de logaritme rationaal, want gelijk aan formula_111.\nVerklaring.\nUit formula_112 volgt formula_113, dus formula_114.\nLinks en rechts logaritme nemen levert \nBijvoorbeeld, voor formula_116 en formula_117 geldt formula_118, dus:\nToepassingen.\nHerleiden van bewerkingen.\nMet behulp van logaritmen kunnen de volgende bewerkingen worden herleid tot optellingen en aftrekkingen.\nAl eeuwen geleden was de logaritme belangrijk voor mensen die veel moesten rekenen. Een eigenschap van logaritmen is namelijk dat een vermenigvuldiging omgezet kan worden naar een optelling:\nOm het product van formula_4 en formula_92 te berekenen, worden de logaritmen van formula_4 en van formula_92 bij elkaar opgeteld. Daarna wordt het getal gezocht waarvan dit resultaat de logaritme is. De logaritmen worden niet berekend, maar over en weer opgezocht in tabellen. Deze logaritmetafels, tabellen van getallen met hun logaritme, zijn al eeuwen geleden uitgerekend en gepubliceerd. Ze werden gebruikt door zeelieden bij de plaatsbepaling op zee, dus voor navigatie, door ingenieurs enzovoort.\nDoor logaritmen van elkaar af te trekken kunnen ook delingen uitgevoerd worden.\nNeemt men tweemaal achter elkaar de logaritme, dan kan men door op te tellen een getal verheffen tot een willekeurige macht.\nNeemt men tweemaal achter elkaar de logaritme, dan kan men door af te trekken een willekeurige wortel trekken.\nOok de rekenliniaal is op het principe van logaritmen gebaseerd: de schalen zijn zo ingedeeld dat de logaritmen van de weergegeven getallen lineair verlopen: het lijnstuk tussen 1 en 2 is even lang als het lijnstuk tussen 2 en 4. Door het optellen van twee lijnstukken ter lengte van de logaritme van de getallen leest men bij de uitkomst het resultaat van de vermenigvuldiging ervan af. Door de opkomst van de rekenmachine zijn zowel logaritmetafels als rekenlinialen in onbruik geraakt.\nDe logaritme is een rekenkundige bewerking van de derde orde.\nLogaritmische schalen.\nDe logaritme komt goed van pas wanneer iets zo'n enorm bereik heeft, dat het verschil tussen de allerlaagste en allerhoogste waarde ons ook niet zo veel meer zegt. De wet van Weber zegt dat de menselijke zintuigen een logaritmische indruk opdoen van de intensiteit van de prikkel.\nBekende logaritmische schalen zijn:\nGrootte-ordes en logaritmen.\nDe logaritme van een getal formula_3 geeft de grootte-orde van formula_3 aan. Als we 10 als grondtal nemen is dat goed te zien:\nDe orde van grootte van 3269 is formula_130; de wetenschappelijke notatie is dan 3269 = 3,269\u00b7103.\nHet werkt ook voor negatieve machten. De orde van grootte van 0,03269 is formula_131; de wetenschappelijke notatie is: 0,03269=3,269\u00b710\u22122.\nIn een formula_108-tallig talstelsel is het mogelijk om op onderstaande wijze het aantal cijfers formula_4 voor de komma van een willekeurig getal formula_3 te bepalen.\nHet aantal cijfers van een getal in het tientallige stelsel wordt dus bepaald door formula_136.\nBerekeningen met grote getallen.\nLogaritmen zijn een hulp bij berekeningen met grote getallen, geschreven als een macht, die met een grafische rekenmachine onmogelijk zijn uit te rekenen (zonder herschrijven).\nVoorbeeld.\nDe berekening\nis onmogelijk met een rekenmachine te doen. Met logaritmen gaat dit wel:\nNu is de logaritme van het gezochte antwoord berekend. Voor het antwoord moet deze macht van 10 berekend worden:\nAnalytische definitie en eigenschappen.\nLogaritmische functies zijn de inversen van exponenti\u00eble functies en zijn daarom op hun hele domein formula_147 continu en onbeperkt afleidbaar.\nAnalytische definitie.\nDe natuurlijke logaritme van een positief re\u00ebel getal formula_3 kan ook worden \"gedefinieerd\" als een bepaalde integraal, namelijk de oppervlakte van een figuur begrensd door de grafiek van de functie formula_149:\nMen verifieert dat deze functie voldoet aan de rekenregel formula_151 en daaruit volgt dat ze de logaritme is in een bepaalde basis. Die basis, formula_8 genaamd, wordt uniek bepaald door de voorwaarde dat haar natuurlijke logaritme 1 moet zijn:\nLimieten.\nVoor logaritmen gelden de onderstaande limieten.\nVoor formula_17 geldt:\nVoor formula_156\nGrafiek.\nIn de onderstaande figuur zijn de waarden van de Briggse logaritme met grondtal 10 af te lezen. Omdat de functie naar de limiet formula_157 gaat als formula_3 (langs de rechterkant) nul nadert, heeft de grafiek een verticale asymptoot aan de linkerrand van het domein: de rechte formula_28. Aan de rechterkant is er geen asymptoot: de functie bereikt willekeurig hoge waarden en de afgeleide blijft positief maar wordt willekeurig klein.\nAfgeleide.\nEen bijzondere eigenschap van de natuurlijke logaritme is de eenvoudige vorm van z'n eerste afgeleide, namelijk:\nUit de kettingregel volgt namelijk:\nwaaruit het gestelde volgt.\nDoor gebruik te maken van de natuurlijke logaritme en zijn afgeleide, is het mogelijk om de afgeleiden van andere logaritmen te bepalen.\nAangezien formula_3 altijd positief is, en formula_164 is voor formula_17 en formula_166 is voor formula_167 een strikt stijgende functie als formula_17 en een strikt dalende functie als &lt;math&gt;0.\nDe parti\u00eble afgeleide van formula_23 \"naar het grondtal\" formula_4 is\nOnbepaalde integraal.\nEen primitieve functie voor de natuurlijke logaritmische functie wordt gegeven door\nDit kan rechtstreeks geverifieerd worden door afleiding van het rechterlid, maar het resultaat kan ook worden teruggevonden door parti\u00eble integratie.\nLogaritmen in andere getallenverzamelingen.\nLogaritmen van complexe getallen.\nHierboven was het argument formula_3, het getal waarvan we een logaritme nemen, steeds een positief re\u00ebel getal. Het is echter mogelijk de definitie van de logaritme uit te breiden naar de complexe getallen verschillend van 0 en daarmee ook naar de negatieve getallen. De logaritme van de complexe getallen kan niet voor verschillende grondtallen worden genomen, maar de complexe logaritme van een positief getal formula_3 komt met de natuurlijke logaritme formula_42 van formula_3 overeen.\nHet complexe getal formula_177 heet een logaritme van formula_178, dus formula_179, als formula_180. Men spreekt van \"een\" logaritme omdat er in het algemeen bij formula_178 oneindig veel getallen formula_177 zijn die als logaritme optreden. Vanwege de identiteit van Euler, formula_183, verschillen de diverse logaritmen van een complex getal een geheel veelvoud van formula_184 van elkaar. Schrijft men het complexe getal in poolco\u00f6rdinaten:\nmet absolute waarde formula_186 en argument formula_187, dan voor ieder geheel getal formula_108 het complexe getal\neen logaritme van formula_178. De logaritme voor complexe getallen formula_191 is een meerwaardige functie:\nHet is gebruikelijk het argument formula_187 zo te defini\u00ebren dat formula_194. Deze waarde van de logaritme, dus met formula_195, heet de \"hoofdwaarde\" van de logaritme.\nNegatieve getallen zijn complexe getallen. Bijvoorbeeld formula_196 is een complex getal op de eenheidscirkel met argument formula_197. De logaritme van \u22121 heeft daarom een hoofdwaarde van formula_198.\nUit deze definitie van de logaritme van een complex getal volgen ook de identiteiten voor het re\u00eble en het imaginaire deel (van de hoofdwaarde) afzonderlijk:\nLogaritmen van quaternionen.\nHet is mogelijk de definitie van de logaritme uit te breiden naar quaternionen.\nEen quaternion formula_177 heet een logaritme van formula_24, formula_203, als formula_204.\nMen spreekt van een logaritme omdat er bij formula_24 oneindig veel getallen formula_177 zijn die als logaritme optreden. Zij verschillen onderling een geheel veelvoud van formula_207, waarin formula_208 de eenheidsvector is die overeenkomt met formula_24, zodanig dat formula_210 en\nDit komt doordat formula_212.\nSchrijft men formula_24 als:\nmet absolute waarde formula_186, argument formula_187 en eenheidsvector formula_208, dan is elk van de getallen\neen logaritme van formula_24. Er is dus een rij van getallen die de logaritme van een quaternion formula_24 zijn:\nN.B. Het is gebruikelijk het argument formula_187 zo te defini\u00ebren dat formula_223.\nDe waarde van de logaritme voor formula_224 heet de \"hoofdwaarde\" van de logaritme.\nVoor twee quaternionen formula_4 en formula_92 geldt:\nDit is opnieuw een meerwaardige functie die afhangt van twee gehele getallen formula_228 (behorend bij formula_229) en formula_230 (behorend bij formula_231). Stelt men nu formula_232, dan krijgt men de hoofdwaarde van formula_233.\nDiscrete logaritme.\nBij het modulair rekenen met als modulus een priemgetal vormen de restklassen verschillend van de nulklasse een cyclische groep voor de vermenigvuldiging. Zo is bijvoorbeeld de groep van inverteerbare restklassen modulo 11\neen cyclische groep met generator 2.\nDe discrete logaritme met basis 2 is de functie die ieder element van die groep afbeeldt op de bijhorende exponent van 2:\nAlgemener, als formula_236 een generator is van een cyclische groep formula_237 dan wordt de discrete logaritme met basis formula_236 gedefinieerd door\nHet natuurlijke getal formula_92 is slechts bepaald op een veelvoud van de orde van de groep formula_241 na, en kan dus worden opgevat als een restklasse module formula_108. De discrete logaritme is een groepsisomorfisme tussen formula_243 en de optelgroep van restklassen modulo formula_108. Voor alle formula_245 is:\nVoor grote priemgetallen formula_247 is de discrete logaritme van een restklasse (in de vermenigvuldigingsgroep modulo formula_248 een cyclische groep van orde formula_249) een moeilijk probleem voor een computer. Het Elgamal-encryptiesysteem steunt op deze moeilijkheid. De communicerende partners delen in het openbaar het priemgetal formula_248 de generator formula_236 en de machten formula_252 en formula_253 maar houden formula_4 en formula_92 geheim. Beiden zijn in staat de encryptiesleutel formula_256 en de decryptiesleutel formula_257 te berekenen.\nReeksontwikkeling.\nLogaritmen zijn analytische functies en kunnen dus worden benaderd door machtreeksen, evenwel niet door een reeks in machten van formula_178 (d.w.z. gecentreerd rond 0, ook wel maclaurin-reeks genoemd) omdat 0 niet tot het domein van de logaritme behoort. Het punt 0 is ook geen ge\u00efsoleerde singulariteit, zodat een laurentreeks (reeksontwikkeling met inbegrip van negatieve machten) evenmin bestaat.\nDe reeksontwikkeling van de natuurlijke logaritme rond formula_259 wordt gegeven door\nvaak geschreven als\nDeze reeks bevat geen nulde-ordeterm (constante) omdat de logaritme van 1 reeds 0 is. Haar convergentiestraal is 1, dat wil zeggen dat ze absoluut convergeert voor alle complexe getallen formula_178 waarvoor formula_263 en divergeert als formula_264.\nVoor formula_265 wordt dit de alternerende harmonische reeks, die convergeert (maar niet absoluut convergeert) naar formula_266\nBovenstaande formule volgt bijvoorbeeld uit integratie term per term van de meetkundige reeks\nVoor een algemeen grondtal formula_268 is de logaritme een constant veelvoud van de natuurlijke logaritme, dus haar reeks bestaat uit dezelfde termen, gedeeld door de natuurlijke logaritme van formula_4:\nVoor getallen buiten het convergentiegebied formula_263 kan in principe analytische voortzetting worden gebruikt; voor re\u00eble formula_272 is het evenwel eenvoudiger de oorspronkelijke reeks toe te passen op formula_178 gedeeld door een voldoende groot getal waarvan de natuurlijke logaritme bekend wordt verondersteld, bijvoorbeeld een macht van twee. Stel formula_274 met een natuurlijk getal formula_108 zo gekozen dat formula_276, dan is\nDit is dan de taylorreeks van formula_279 rond formula_280; ze heeft convergentiestraal formula_281.\nLogaritme van vierkante matrices.\nIn deze paragraaf beschouwen we matrices waarvan de elementen re\u00eble getallen zijn; de begrippen en redeneringen gaan evenwel net zo goed op voor complexe matrices.\nDe verzameling der vierkante formula_282-matrices vormt een algebra, dat wil zeggen dat matrices niet alleen kunnen worden vermenigvuldigd met een re\u00ebel getal en bij elkaar worden opgeteld, maar dat matrices ook onderling met elkaar kunnen worden vermenigvuldigd. Daardoor kan een vierkante matrix formula_283 ook tot de formula_108-de macht worden verheven voor ieder willekeurig natuurlijk getal formula_285 en dit geeft op zijn beurt een betekenis aan de afzonderlijke termen van de taylorreeks\nwaar formula_287 de eenheidsmatrix van dezelfde afmetingen als formula_283 is.\nOm over convergentie en limieten van dergelijke reeksen te kunnen spreken, hebben we een convergentiebegrip voor vierkante matrices nodig; vaak wordt daarvoor de operatornorm gebruikt:\nDe taylorreeks hierboven convergeert als formula_290 en definieert dus (althans voor matrices die \"dicht\" bij de eenheidsmatrix liggen) de natuurlijke logaritme van een vierkante matrix. Ook hier is de logaritme de inverse van de exponenti\u00eble functie, op voorwaarde dat we de exponenti\u00eble functie ook via haar taylorreeks defini\u00ebren. De logaritme van de eenheidsmatrix is de nulmatrix. De rekenregel formula_291 geldt evenwel alleen als formula_283 en formula_293 commuterende matrices zijn, dat wil zeggen als formula_294"}
{"id": "7506", "revid": "905708", "url": "https://nl.wikipedia.org/wiki?curid=7506", "title": "Geschiedenis van Denemarken", "text": "De geschiedenis van Denemarken kan worden verdeeld in verschillende perioden:\nPrehistorisch Denemarken.\nSteen- en Bronstijd.\nIn Denemarken was er de Maglemosecultuur (9500-6000 v. Chr.), de Kongemosecultuur (6000-5200 v. Chr.), Ertebolle cultuur (5300-3950 v. Chr.) en Trechterbekercultuur (4100-2800 v. Chr.)\nDe Man van Koelbjerg (8000 v. Chr.) is de oudste mens, die in Denemarken gevonden is. De eerste bewoners leefden als jagers-verzamelaars en ze jaagden o.a. op de oeros, Europese bizon, eland en wilde paarden.\nRond 3000 v. Chr. kwamen de landbouwers het land binnen. Veel dolmen zouden uit deze tijd stammen.\nRond 1500 v. Chr. begon de Noordse bronstijd.\nIJzertijd.\nDe pre-Romeinse ijzertijd was van de 4e tot 1e eeuw v. Chr. Er zijn bewijzen van Keltische invloed. In de Romeinse ijzertijd, 1e tot 5e eeuw, was er een uitwisseling met het Romeinse Rijk. Een deel van de Deense aristocratie van krijgers diende in het Romeinse leger. Uit de ijzertijd stammen de Man van Tollund en Man van Grauballe. De 5e tot 7e eeuw heet de Germaanse ijzertijd.\nVroege middeleeuwen.\nVroegste literaire bronnen.\nJordanes schrijft in zijn \"Getica\" (6e eeuw) dat de \"Dani\" dezelfde herkomst hadden als de \"Suetidi\" en de landen van de \"Herulen\" innamen. Verder worden de Denen voor het eerst genoemd in de Oudengelse dichtwerken \"Widsith\", \"Beowulf\" en het werk van Saxo Grammaticus (ca. 1200). In Beowulf komt de legendarische Deense koning Hrodgar voor, die geleefd zou hebben in de 6e eeuw en de hal Heorot liet bouwen.\nDenen en Franken.\nDoor de veroveringszucht van Karel de Grote en bekeringsdrang van de kerk in het noordoosten van het Frankische rijk voelde de Deense koning Siegfried I (776-803) zich terecht bedreigd. Want na de twee\u00ebndertigjarige (772-804) veroveringsoorlog om de Saksen te onderwerpen, viel Karel de Grote Denemarken aan, door in 804 Noordalbingi\u00eb, het 'niemandsland' tussen Denemarken en het Frankische rijk, met Abodriten, Slavische loyale stammen, te bevolken, terwijl Frankische legereenheden posities innamen aan de oevers van de Elbe. Siegfried had de Saksische leider Widukind gesteund in zijn strijd tegen de Franken. Inmiddels was Godfried, de zoon van Siegfried, koning van Denemarken geworden. Na Godfried, vermoord door binnenlandse tegenstanders, kwam Hemming, die kort regeerde. Hij stierf in 812. Hij werd door zijn neef Harald Klak opgevolgd, die het land uit werd gedreven door de zonen van de vermoorde Godfried. Harald Klak vroeg steun aan Lodewijk de Vrome, die hem als vazal opnam en beleende met een gebied.\nDat was het begin van de macht van Deense edelen in Frisia, want op een gegeven moment heerste Harald Klak in Oost-Frisia, in R\u00fcstringen, zijn neef Rorik in West-Frisia en Dorestad en diens broer Harald junior in Walcheren. De Denen kwamen Lotharius I goed van pas in het conflict met zijn vader Lodewijk. Gedurende dit conflict van 834-39 teisterden de Denen het Frankische land om Lodewijk naar de onderhandelingstafel te dwingen, met succes. Lodewijk had zijn oudste zoon Lotharius het hele rijk in het vooruitzicht gesteld, maar na de geboorte van zijn halfbroer Karel de Kale de belofte gebroken om ook deze zoon gebied te laten erven. De eenheid van het Frankische rijk werd zo gebroken, er kwamen twisten tussen broers en de burgeroorlogen brachten veel meer schade dan de Deense strooptochten. De kroniekschrijvers wensten echter hier de aandacht op te vestigen, aangezien de heidense invallers geen enkel respect toonden voor kerk en kerkbezittingen. Het was hen om het zilver en slaven te doen en het zilver smolten ze vaak om. Deense adel werd aangesteld als graaf of hertog om aanvallen van Deense piraten, 'Vikingen' (stropers), af te weren. Pas later, met de moord op Godfried de Noorman in 885, kwam aan die periode van Deense edelen in Frisia een einde en begon de dynastie van de 'Hollandse' graven.\nHorik senior was na Harald Klak de nieuwe Deense koning geworden. In 850 brak er een opstand tegen hem uit, maar die werd ook deze keer onderdrukt. De 'Friese' Denen zochten telkens weer een kans om de macht in Denemarken te veroveren. Ook dit keer moest Rorik onverrichter zake naar Frisia terugkeren. Maar tijdens de opstand van 854 werd Horik vermoord en de jeugdige Horik junior, die de bloedige strijd overleefde, werd op de Deense troon gezet.\nDenemarken was van de 9e eeuw tot de 11e eeuw (de periode van de Vikingen) een grootmacht, met Jutland, Seeland en het zuidelijke deel van het huidige Zweden als basis. Harthaknoet (Knoet I) was de zoon van koning Sven of Sigurd Slang-in-het-oog, de zoon van Ragnar Lodbrok en Aslaug. Koning Olaf de Vermetele was een neef van Sigurd Slang-in-het-oog. Koning Gorm de Oude, Harthaknoets zoon, die regeerde van 936-958, was de eerste historisch erkende heerser van Denemarken en vader van Harald Blauwtand, onder wiens regering de Denen zich verenigden en in 965 officieel tot het christendom bekeerd werden. Daarna kwamen Sven Gaffelbaard (986-1014), Harald II van Denemarken (1014-1018), Knoet II de Grote (1018-1035). In het begin van de 11e eeuw was koning Knoet de Grote gedurende 19 jaar koning van Denemarken en van Engeland, en daarnaast korte tijd koning van Noorwegen.\nDenemarken en Engeland.\nDe Denen speelden ook een aanzienlijke rol in de geschiedenis van Engeland. De Jutten trokken samen met de Angelen en Saksen vanaf de 5e eeuw dat land binnen. De Jutten (uit het huidige Jutland) vestigden zich in het zuiden, voornamelijk in Kent. Een gebied in de noordoostelijke helft van Engeland, in de periode 886-954 Deens, dus uit de Angelsaksische tijd, staat ook bekend als de Danelaw, waarin Deense koningen de overhand hadden.\nMiddeleeuwen.\nDe Vikingen brachten het land in contact met het christendom. Koning Knoet de Grote begunstigde de geestelijkheid. De kerk werd weldra een machtsfactor naast de koning. Aan het einde van de 13e eeuw was de koning in een zwakke positie. Koning Erik V werd door de adel gedwongen tot ondertekening van de zogeheten \"h\u00e5ndf\u00e6stning\" (handvest) (1281), die kan worden gezien als de eerste grondwet van Denemarken. De strijd tussen koning en adel werd in de 14e eeuw voortgezet, waarbij Christoffel II in 1320 opnieuw grote concessies aan adel en geestelijkheid moest doen. De verzwakking van het koningschap leidde uiteindelijk tot een diepe politiek-militaire crisis, waarbij de Duitse graaf Gerard III van Holstein erin slaagde het Deense hertogdom Sleeswijk onder zijn gezag te brengen.\nKoningin Margaretha I bracht de Unie van Kalmar tot stand (1397), waardoor Denemarken, Noorwegen, Zweden, Finland, de Faer\u00f6er, IJsland, en Groenland onder het Deense koningshuis verenigd werden. Zweden en Finland verlieten de unie in 1520 na een felle opstand tegen het tirannieke bewind van de Deense koning Christiaan II. In november 1520 was het Stockholms bloedbad dat de gewenste afscheiding een impuls gaf en de opstand werd geleid door de Zweedse edelman Gustaaf Vasa. Gustaaf Vasa werd in 1523 koning van Zweden en de twee landen bleven nog anderhalve eeuw rivalen. Noorwegen verliet de unie pas in 1814, toen het als gevolg van het bondgenootschap dat de Denen met Napoleon hadden gehad, aan Zweden werd overgedragen. IJsland kreeg een personele unie met de Deense koning in 1918 en werd pas in 1944 geheel onafhankelijk.\nIn 1429 werd de Sonttol ingesteld door koning Erik VII. Aanleiding waren de teruglopende inkomsten voor de Denen van de Schonenmarkt, waar sinds de middeleeuwen de haring uit de Oostzee werd verhandeld. Beide zijden van de Sont waren toen Deens grondgebied. Alle buitenlandse schepen die de Sont passeerden moesten in Helsing\u00f8r tol betalen aan de Deense kroon. Als een schip weigerde te betalen, werd daarop het vuur geopend vanuit Kasteel Kronborg bij Helsing\u00f8r. Het was een belangrijke bron van inkomsten en pas na vier eeuwen, in 1857, werd de tol afgeschaft.\nNieuwe tijd.\nIn 1533 overleed de katholieke koning Frederik I. Denemarken was een kiesmonarchie en de katholieke edelen gingen op zoek naar een geschikte, dat is katholieke, opvolger. De oudste zoon van Frederik I, Christiaan III, was luthers en kwam hiervoor niet in aanmerking. Christiaan verzamelde een leger en veroverde het land en na een beleg van Kopenhagen in de zomer van 1536, kreeg hij het hele land in handen en werd koning. Het land van de katholieke kerk werd geconfisqueerd daarmee verzwakte hij de positie van de kerk en versterkte zijn eigen machtspositie. De Reformatie werd in 1536 in Denemarken ingevoerd. De Deense Volkskerk (\"Folkekirken\") werd de staatskerk van het land met de koning aan het hoofd. De staat nam alle kerken over en de priesters kwamen in loondienst van de koning. De priesters kregen naast hun gebruikelijke taken ook andere verantwoordelijkheden zoals het bijhouden van het bevolkingsregister waarmee de staat een beter inzicht kreeg over de omvang en samenstelling van zijn inwoners.\nIn de 17e eeuw hebben Denemarken en Zweden herhaaldelijk oorlog met elkaar gevoerd over de suprematie in Noord-Europa. In de Deens-Zweedse Oorlog (1657-1658) verloor Denemarken Sk\u00e5neland (Sk\u00e5ne, Halland en Blekinge, vanouds Deense gebieden waar Deens werd gesproken), aan Zweden. Pogingen van Deense zijde om dit gebied te heroveren, liepen op niets uit.\nNa drie jaar oorlog was de schatkist van Denemarken in 1660 leeg. In Kopenhagen belegde de koning een vergadering met de edelen, de kerk en grootgrondbezitters en rijke kooplui, maar de grootste bevolkingsgroep, de boeren, ontbrak. Doel was de financi\u00ebn weer op orde te krijgen door nieuwe belastingen te introduceren. De edelen weigerden hieraan bij te dragen en om ze in beweging te krijgen werd de kiesmonarchie ter discussie gesteld. Omdat de edelen dan hun invloed bij de keuze van een nieuwe koning zouden verliezen deden ze alsnog belastingconcessies. Koning Fredrik III zag zijn kans en zette de aanwezigen onder druk om een absolute monarchie in te voeren. Vijf jaar later kwam hij met de \"Lex Regia\" waarin de regels voor zijn opvolging werden vastgelegd en zijn rol verduidelijkt, de koning was alleen verantwoording schuldig aan god, maar hij had ook een verantwoordelijkheid voor zijn volk. De Deense monarch is mede daarom nooit een despoot geworden als in andere Europese landen. Frederik III was een goed organisator, hij zette een nieuw centraal bestuurssysteem op met afdelingen, een voorloper van de huidige ministeries, onder leiding van bekwame bestuurders die de koning informeerden, adviseerden en de besluiten tot uitvoering brachten. De macht van de edelen was gebroken.\nVanaf ongeveer 1740 kreeg de Deense economie een impuls. Het was voornamelijk een agrarische samenleving en landbouw was de belangrijkste bron van werkgelegenheid en inkomsten. De Oostenrijkse Successieoorlog (1740-1748) leidde tot een grote vraag naar landbouwproducten waardoor de prijzen stegen en verder konden schepen van het neutrale Denemarken vrachten vervoeren tussen de oorlogvoerende landen. Kopenhagen werd een belangrijke handelshaven. Dit kwam in 1807 tot een abrupt eind, Denemarken was in het kamp van Napoleon gekomen en de Britse vloot voerde een succesvolle aanval op Kopenhagen uit. De Deense vloot werd geconfisqueerd en afgevoerd naar Engeland. Als handelsnatie kreeg het land een zware klap en viel economisch helemaal terug op de landbouw. Zweden had de Britse kant gekozen. Als uitkomst van het Congres van Wenen in 1815, moest Denemarken Noorwegen afstaan aan Zweden als compensatie voor het Zweedse verlies van Finland aan het keizerrijk Rusland. \nDe eerste helft van de 19e eeuw wordt beschouwd als de \"Deense Gouden Eeuw\". De beeldhouwer Bertel Thorvaldsen, de sprookjesschrijver Hans Christian Andersen en de theoloog en filosoof S\u00f8ren Kierkegaard verwierven Europese roem. Economisch had Denemarken veel problemen, de graanwetten belemmerden de export van graan naar Engeland, maar deze restricties werden in 1828 verzacht en verdwenen helemaal in 1846. In 1847 werd de eerste spoorlijn geopend, tussen Kopenhagen en Roskilde. In 1819 was al de eerste veerdienst met een stoomboot geopend tussen de hoofdstad en Kiel. Meerdere spoorlijnen en veerdiensten volgden waarmee het binnenlands vervoer sterk werd bevorderd. De export steeg aanzienlijk waarvan de boeren, en ook de rest van het land, sterk profiteerden. De agrarische sector maakte in 1870 nog ruim de helft van de totale nationale productie uit. \nDe Deense liberale beweging werd erg actief in de jaren 1830 en tijdens de regering van Frederik VII werd Denemarken op 5 juni 1849 een constitutionele monarchie. In de grondwet werd de macht van de koning beperkt en hij deelde de macht met het parlement. De koning koos en benoemde de ministers, maar elke actie diende door de koning en een minister getekend te worden. De ministers legden verantwoording af aan het parlement en niet langer aan de koning. Het parlement werd gekozen alleen door de mannelijke burgers. Vrouwen kregen in 1915 kiesrecht, maar het duurde tot 22 april 1918 voor zij daadwerkelijk konden stemmen. \nPogingen om het deels Deense, deels Duitstalige Sleeswijk nauwer met Denemarken te verenigen, leidden in 1849 tot een opstand van de Duitse bevolkingsgroep in Sleeswijk en Holstein, die \u2013 na aanvankelijke successen \u2013 door het Deense leger werd onderdrukt. Zie ook Eerste Duits-Deense Oorlog.\nIn 1864 verloor Denemarken de Tweede Duits-Deense Oorlog tegen Oostenrijk en Pruisen, die namens de Duitse Bond Denemarken aanvielen wegens de vermeende onderdrukking van de Duitse bevolkingsgroep in Sleeswijk-Holstein, een gebied dat door de Deense koning werd bestuurd. Als gevolg van deze oorlog moest Denemarken heel Sleeswijk-Holstein afstaan aan Oostenrijk en Pruisen en om voortaan strikt neutraal te blijven (Vrede van Wenen). Het was een groot verlies, met het vertrek van Sleeswijk-Holstein nam de bevolking met een derde af.\nIn de tweede helft van de 19e eeuw nam de industrialisatie toe. De nadruk lag aanvankelijk op de verwerking van agrarische producten. In Denemarken waren er nauwelijks andere natuurlijke grondstoffen, maar de centrale ligging en de goede handelscontacten maakten de import van grondstoffen mogelijk die Deense industri\u00eblen verder verwerkten. De bedrijven waren klein, in 1897 telde een bedrijf gemiddeld 19 medewerkers.\nAan het einde van de 19e eeuw voerde Denemarken verstrekkende sociale hervormingen door, die de grondslag hebben gelegd voor de huidige welvaartsstaat. In de Eerste Wereldoorlog bleef Denemarken neutraal. Na een referendum werd het grotendeels Deenstalige noorden van Sleeswijk 1920 weer aan Denemarken teruggegeven.\nIn de Tweede Wereldoorlog (onder koning Christiaan X) trachtte Denemarken neutraal te blijven. Het sloot een niet-aanvalsverdrag met nazi-Duitsland, maar het Duitse leger viel toch binnen \"(Operatie Weser\u00fcbung)\" in de ochtend van 9 april 1940. Het doel van Hitler was om door te stoten naar Noorwegen en dat pad liep over Denemarken. Er waren kleine gevechten in Noord-Sleeswijk en enkele vliegvelden werden gebombardeerd. De Deense regering capituleerde nog dezelfde dag. Britse soldaten bezetten de Faer\u00f6er en IJsland en de Amerikanen namen Groenland in. Het grondgebied van Denemarken was dus bezet door drie oorlogvoerende landen.\nDe bezetting was in het begin erg mild, de communistische partij werd pas buiten de wet gesteld toen Duitsland de Sovjet-Unie binnenviel. De nieuwe coalitieregering probeerde de bevolking te behoeden voor nazi-overheersing door compromissen te sluiten. Het Folketing bleef in functie, de politie bleef onder Deense controle en de autoriteiten van nazi-Duitsland kwamen niet in direct contact met de bevolking. Later werden de Duitse eisen echter meer en meer onaanvaardbaar voor de Deense regering en ze nam daardoor ontslag in augustus 1943 en nazi-Duitsland nam de volledige controle over. Daarna ontstond een gewapende verzetsbeweging tegen de bezettingstroepen, voornamelijk bestaande uit BOPA en Holger Danske. Opmerkelijk was ook de verhuizing van de meeste Deense Joden naar Zweden in 1943 toen de Duitsers dreigden met deportatie. Tegen het einde van de oorlog werd Denemarken steeds moeilijker te controleren. Op 4 mei 1945 om 20.35 uur werd het radiobericht uitgezonden dat de Duitsers hadden gecapituleerd.\nNa de oorlog werd het idee van een neutraal Denemarken verlaten. Het werd in oktober 1945 lid van de Verenigde Naties en het was in 1949 een van de grondleggers van de NAVO. In 1972 stemden de Denen via een referendum voor de toetreding van hun land tot de Europese Gemeenschap, de voorloper van de Europese Unie (EU). Denemarken werd lid op 1 januari 1973. Sindsdien werd het een aarzelend lid van de EU. In juni 1992 stemde de Deense bevolking in een referendum met een zeer kleine meerderheid tegen het Verdrag van Maastricht. Na enkele aanpassingen, zoals geen verplichting om de euro in te voeren, gingen de Denen een jaar later alsnog akkoord.\nIn de jaren tachtig, tijdens de Libanese Burgeroorlog, vluchtten 19.000 Palestijnse vluchtelingen naar Denemarken. 1000 van hen kwamen uit Lobia.\nIn 2001, besliste de Folketing om soldaten te sturen naar Afghanistan. Sinds 2002 werden er 43 Deense soldaten gedood in deze oorlog."}
{"id": "7507", "revid": "1164422", "url": "https://nl.wikipedia.org/wiki?curid=7507", "title": "Kraaien", "text": "Kraaien (Corvidae) of \"kraaiachtigen\" zijn een vogelfamilie in de orde van de zangvogels (Passeriformes) en de superfamilie Corvoidea. De familie telt 139 soorten.\nUiterlijke kenmerken.\nDeze vogels zijn overwegend zwart, maar sommige gaaien en kitta's zijn bontgekleurd. De lichaamslengte varieert van 20 tot 67 cm.\nVerspreiding en leefgebied.\nKraaiachtigen zijn fors gebouwde vogels die overal ter wereld voorkomen, behalve in Nieuw-Zeeland, op enkele Polynesische eilanden en de poolstreken. Kraaiachtigen zijn omnivoor en kunnen zich snel aanpassen aan verschillende soorten leefgebieden. Dit geldt vooral voor in Europa voorkomende soorten als raaf, zwarte kraai, bonte kraai, roek, kauw, ekster en gaai. De raaf is de grootste kraaiachtige, en is op de liervogel na de grootste zangvogel. Ze komen voor in zowel open terreinen als in bosrijke gebieden, van het laagland tot de bergen.\nTaxonomie.\nAfzonderlijke geslachten\nGaaien van de Nieuwe Wereld\nGaaien van de Oude Wereld\nAfzonderlijke geslachten uit het Ori\u00ebntaals gebied\nBoomeksters\nHolarctische eksters\nNotenkrakers\nAlpenkauw en -kraai\nPiapiac\nKauwen\nEchte kraaien"}
{"id": "7508", "revid": "1364734", "url": "https://nl.wikipedia.org/wiki?curid=7508", "title": "Raaf (vogel)", "text": "De raaf (\"Corvus corax\") is de grootste vogel uit de familie van de kraaien. De wetenschappelijke naam van de soort werd in 1758 gepubliceerd door Carl Linnaeus.\nHerkenning.\nDe raaf is beduidend groter dan de zwarte kraai en de roek. De kop-staartlengte is 65 centimeter, de spanwijdte 1,20 meter en het gewicht bedraagt gemiddeld 1250 gram.\nDe snavel is in verhouding wat zwaarder en licht gekromd. In de vlucht is de vogel te herkennen aan het naar verhouding wat grotere kopprofiel en de breder uitwaaierende, ruitvormige staart. Ook vliegt hij hoger dan genoemde soorten en met tragere vleugelslag, hij zweeft geregeld even, terwijl een kraai meer doelgericht ergens naartoe vliegt. Het geluid is lager dan bij kraaien.\nIntelligentie.\nRaven worden beschouwd als intelligente dieren. Er wordt gezegd dat raven een pact kunnen vormen met wolven. Als een raaf een gewond dier ziet zou hij op zoek gaan naar een wolf en diens aandacht trekken. Nadat de wolf klaar is met de prooi zou de raaf die dan verder opeten. Het is ook bekend dat raven 'gereedschap' gebruiken; met stokjes peuteren ze voedsel uit holtes en met stenen kraken ze noten. De raaf kan geluiden uit zijn omgeving imiteren, zoals de menselijke stem.\nAls een groep wilde raven een karkas claimt, nemen individuele raven stukken vlees en organen mee en verbergen die, om ze later in hun eentje op te eten. Een raaf onthoudt zo tientallen plekken waar hij eten heeft verstopt. Hij houdt bovendien in de gaten waar andere raven hun buit verstoppen, om later die voorraad te kunnen plunderen. Het is aangetoond dat raven weten wanneer een soortgenoot vanuit zijn positie iets niet kan zien en dat ze bij het plunderen van voedsel extra voorzichtig zijn als de soortgenoot die het voedsel verstopte (de 'eigenaar') in de buurt is.\nSociaal gedrag.\nRaven weten niet alleen wie hun vrienden en rivalen zijn, maar ze houden ook rekening met allianties tussen andere raven. Als twee raven vriendschap sluiten, kan een derde gaan stoken. Raven zouden een vorm van troostend gedrag vertonen: als ze zien dat een familielid verslagen wordt in een gevecht, troosten ze die door lichamelijk contact te zoeken of diens veren schoon te maken. Hierdoor kunnen ze vermoedelijk zelf ook op troost rekenen. Een verslagen raaf ervaart hierdoor minder stress, maar blijft een verhoogd risico lopen op aanvallen van het familielid.\nVoedsel.\nDe vogel is een alleseter maar leeft vooral van knaagdieren, insecten en larven, wormen, jonge vogels, kadavers, mosselen en aangespoelde vissen. Ook plantendelen als bessen en fruit en mest van onder andere wolven staan op het menu.\nRaven leven deels van verkeersslachtoffers van (snel)wegverkeer. Het komt de ravenstand, en veel andere aasetende diersoorten, ten goede als kadavers van grotere dieren in het bos blijven liggen.\nVoortplanting.\nIn de herfst en winter leven raven in grote groepen, maar zodra het broedseizoen begint, eisen vaste koppeltjes een territorium op.\nHet nest bouwt een raaf bij voorkeur in een hoge boom en gebruikt ditzelfde nest tientallen jaren lang waarbij het ieder jaar wat wordt uitgebreid. De vogel kan tientallen jaren oud worden, al is dat in de vrije natuur gewoonlijk veel minder. Van tamme exemplaren in de Tower of London zijn leeftijden van 44 jaar geregistreerd. De raaf is monogaam en blijft zijn hele leven bij zijn partner.\nVerspreiding.\nDe raaf is, onafhankelijk van het klimaat, vrijwel op het hele noordelijk halfrond te vinden: van de Groenlandse ijsvelden tot de Mexicaanse zandwoestijnen. Toch is hij zeldzaam of uitgeroeid in Frankrijk, Belgi\u00eb, Nederland (1926), Duitsland en Denemarken.\nDe soort telt 11 ondersoorten:\nRaven in Nederland.\nIn Nederland leven nu weer raven, na een geslaagde herintroductie op de Veluwe midden jaren zeventig. In 2000 waren er ongeveer honderd broedparen in Nederland, merendeels op de Veluwe maar ook enkele op de Utrechtse heuvelrug, de Sallandse heuvelrug en in Zuidwest-Drenthe. Na een top van zo'n 130 broedparen eind jaren negentig is de stand weer wat ingezakt doordat een konijnenziekte (VHS) de konijnenstand flink heeft laten dalen, en doordat er in het natuurgebied niet meer bijgevoerd wordt met slachtafval waar ook de raven van profiteerden. Volgens Sovon schommelde het bestand tussen de 75 en 90 broedparen in 2007 en de trend was tot 2015 (125-145) constant (geen significante toe- of afname). Geleidelijk lijkt de raaf zijn leefgebied in Nederland uit te breiden; er zijn ook waarnemingen uit Noord-Brabant gemeld en in de periode 2013-2015 zijn vestigingen in Friesland en in de binnenduinrand vastgesteld. In 2019 werd een paartje met jongen in het Amsterdamse Bos gespot. De raaf staat als \"niet bedreigd\" op de internationale Rode Lijst van de IUCN, maar werd in 2004 als \"gevoelig\" op de Nederlandse Rode Lijst gezet.\nRaven in Vlaanderen.\nDe raaf staat niet op de Vlaamse rode lijst. Het dier was lang uitgestorven in Vlaanderen maar maakte begin 21e eeuw een comeback.\nIn 2018 broedde voor het eerst sinds 1865 weer een koppel raven in het Meerdaalwoud, Vlaams-Brabant. Ook in Bosland in Hechtel-Eksel werd in 2020 een broedgeval vastgesteld.\nRaven in het Verenigd Koninkrijk.\nIn de Londense Tower zijn vanouds minstens zes raven aanwezig en ze vormen daar een toeristische attractie. Een legende zegt dat het Koninkrijk zal vallen als er minder dan zes raven aanwezig zijn in het historisch bouwwerk. In het wild komen raven nog voor in Schotland en Wales.\nMythologie.\nIn de mythologie vervullen raven vaak een belangrijke rol.\nWitte raaf.\nIncidenteel komen er ook bij de raaf deels tot geheel witte exemplaren voor. Hier is sprake van een recessieve mutatie die partieel of complete pigmentremming in huid, veren en oogpigmenten veroorzaakt (albinisme). Witte raven hebben het moeilijk in het wild. Door hun opvallende verschijning worden ze door prooidieren eerder opgemerkt. Ze hebben door het ontbreken van pigmentlagen in de ogen een sterk verminderd gezichtsvermogen bij daglicht. Daardoor zijn ze ook minder goed in staat voedsel te vergaren. Het begrip \"witte raaf\" in het algemeen spraakgebruik staat voor een zeer zeldzame verschijning, wat refereert aan het uitzonderlijke voorkomen van de vogel."}
{"id": "7510", "revid": "231402", "url": "https://nl.wikipedia.org/wiki?curid=7510", "title": "373", "text": "Het jaar 373 is het 73e jaar in de 4e eeuw volgens de christelijke jaartelling."}
{"id": "7511", "revid": "649051", "url": "https://nl.wikipedia.org/wiki?curid=7511", "title": "Aquaduct van Valens", "text": "Het aquaduct van Valens (Turks: \"Bozdo\u011fan Kemeri\", wat betekent: \"Aquaduct van de grijze valk\"; Grieks: \u0386\u03b3\u03c9\u03b3\u03cc\u03c2 \u03c4\u03bf\u03c5 \u1f54\u03b4\u03b1\u03c4\u03bf\u03c2, Ag\u014dg\u00f3s tou h\u00fddatos, wat betekent \"aquaduct\") was een Byzantijns aquaduct dat Constantinopel van vers water voorzag. Het werd in 373 in gebruik genomen.\nHet aquaduct is een van de indrukwekkendste staaltjes van weg- en waterbouw in de geschiedenis. Het bestond uit een heel stelsel van kanalen en bruggen dat uitmondde in grote ondergrondse cisternen in de stad, zoals de Yerebatan (bij de Hagia Sophia) en de Binbirdirek. Het was oorspronkelijk zo'n 100\u00a0km lang en reikte tot voorbij Kor\u00e7unlugerme ten noordwesten van de stad in het woud van Thraci\u00eb.\nVoor de tijd van Valens kreeg de stad van twee aquaducten van zo'n 15\u00a0km naar het noorden uit het Belgradowoud zijn water. Een rivier zoals de Tiber bij Rome was niet voorhanden en dat beperkte de groeimogelijkheden van de stad danig. Valens bracht daar met zijn kunstmatige rivier verandering in. Nu kon de stad een echte wereldstad worden. In de loop van de 5e eeuw werd het systeem nog eens verbreed en verlengd tot voorbij Vize, zo'n 240\u00a0km naar het noordwesten.\nHet bleef tot 626 onder Heraclius ongeschonden, maar de Avaren brachten er in dat jaar grote schade aan toe. Sommige historici zien daarin de reden voor een soort \"Duister Tijdperk\" dat nog 150 jaar zou duren, maar recent archeologisch werk door o.a \u00c7e\u00e7en en Crow laat zien dat dat niet helemaal klopt. De stad was in die tijd toch vrij goed van water voorzien, hoewel alle schade pas aan het eind van de 8e eeuw hersteld was.\nIn de 9e eeuw was het waterstelsel weer volop in gebruik en de kruisvaarders konden rond 1100 hun ogen niet geloven: Constantinopel had een kwart miljoen inwoners. De grootste 'wereldsteden' die zij kenden, zoals Londen of Parijs (beide w\u00e9l aan een rivier) waren in die tijd niet groter dan 15.000 inwoners. Vanaf de 12e eeuw deelde het hele stelsel in de geleidelijke aftakeling van het Byzantijnse Rijk met zijn vele oorlogen en burgeroorlogen. In de 16e eeuw liet de beroemde Ottomaanse architect Sinan de aquaducten naar het Belgradowoud weer oplappen. Delen van het systeem waren nog in de 19e eeuw in gebruik."}
{"id": "7512", "revid": "231402", "url": "https://nl.wikipedia.org/wiki?curid=7512", "title": "626", "text": "Het jaar 626 is het 26e jaar in de 7e eeuw volgens de christelijke jaartelling."}
{"id": "7513", "revid": "68269497", "url": "https://nl.wikipedia.org/wiki?curid=7513", "title": "Elektrochemie", "text": "De elektrochemie bestudeert de relatie tussen elektrische- en chemische processen. Deze verschijnselen spelen zich altijd af op het grensvlak tussen twee geleiders. Een van de geleiders is altijd een ionengeleider, de elektrolyt; vaak is dit een vloeistof (water) waarin ionen zijn opgelost. De andere geleider is een elektronengeleider die elektrode wordt genoemd; dit is vaak een vast metaal, maar kan, in de vorm van bijvoorbeeld kwik ook vloeibaar zijn, terwijl ook grafiet soms als elektrode optreedt.\nGrootheden.\nBinnen de elektriciteitsleer is er een aantal belangrijke meetbare grootheden. Elk van deze grootheden wordt binnen de elektrochemie gebruikt om chemische processen of metingen te realiseren.\nElektrochemische systemen.\nHet bekendste elektrochemische systeem is een waterige oplossing waardoor men met de hulp van twee elektroden een stroom geleidt (zie hiernaast). Het woord elektrode komt van het Oudgriekse \u1f24\u03bb\u03b5\u03ba\u03c4\u03c1\u03bf\u03bd (\"\u0113lektron\", barnsteen) en \u1f41\u03b4\u03cc\u03c2 (\"hodos\", pad, weg). Men onderscheidt de twee elektroden naar de rol die zij spelen. Het pad waarlangs de elektronen de oplossing ingeleid worden heet kathode (\u03ba\u03b1\u03c4\u03ac \u1f41\u03b4\u03cc\u03c2 \"kata hodos\", weg naar beneden). Het pad waarlangs zij de oplossing verlaten (\"ontstijgen\") heet anode (\u1f00\u03bd\u03ac \u1f41\u03b4\u03cc\u03c2 \"ana hodos\", pad omhoog). Aan een kathode vindt door toevoeging van elektronen aan een ion of molecuul in de oplossing \"reductie\" plaats. Aan de anode is het omgekeerde het geval: daar treedt een oxidatiereactie op. Een voorbeeld van zo'n proces is de elektrolyse van water.\nVoor het goede verloop van het proces moet het water ionengeleidend gemaakt worden, zodat de stroomkring door de elektrolyt gesloten wordt en het optreden van een grote ohmse weerstand wordt vermeden. Dit kan door toevoeging van wat zwavelzuur. De waterstofionen H+ die hierbij ingebracht worden, dienen dan tevens als oxidator:\nMen kan ook een basische elektrolyt gebruiken, door in plaats van zwavelzuur bijvoorbeeld natriumhydroxide toe te voegen. De halfreacties worden dan:\nIndien de twee bovenstaande halfreacties gecombineerd worden tot een totaalreactie, dan wordt zowel in zuur als in basisch milieu de totaalreactievergelijking:\nIn beide gevallen zorgt de doorvoer van vier elektronen er dus voor, dat er twee watermoleculen splitsen in twee waterstofmoleculen en \u00e9\u00e9n zuurstofmolecuul."}
{"id": "7514", "revid": "231402", "url": "https://nl.wikipedia.org/wiki?curid=7514", "title": "39", "text": "Het jaar 39 is het 39e jaar in de 1e eeuw volgens de christelijke jaartelling."}
{"id": "7515", "revid": "231402", "url": "https://nl.wikipedia.org/wiki?curid=7515", "title": "38", "text": "Het jaar 38 is het 38e jaar in de 1e eeuw volgens de christelijke jaartelling."}
{"id": "7516", "revid": "231402", "url": "https://nl.wikipedia.org/wiki?curid=7516", "title": "37", "text": "Het jaar 37 is het 37e jaar in de 1e eeuw volgens de christelijke jaartelling."}
{"id": "7517", "revid": "231402", "url": "https://nl.wikipedia.org/wiki?curid=7517", "title": "40", "text": "Het jaar 40 is het 40e jaar in de 1e eeuw volgens de christelijke jaartelling."}
{"id": "7518", "revid": "231402", "url": "https://nl.wikipedia.org/wiki?curid=7518", "title": "41", "text": "Het jaar 41 is het 41e jaar in de 1e eeuw volgens de christelijke jaartelling."}
{"id": "7519", "revid": "215265", "url": "https://nl.wikipedia.org/wiki?curid=7519", "title": "Caligula", "text": "Gaius Caesar Augustus Germanicus (Antium, 31 augustus 12 \u2013 Rome, 24 januari 41), postuum bekend als Caligula, was van 37 tot 41 keizer (\"princeps\") van Rome. Caligula's jeugd werd getekend door de intriges van de eerzuchtige Seianus. Na een hoopvol begin van zijn regering waarin hij een belastingsvermindering besloot in te voeren, begon hij zich na een periode van persoonlijke tegenslag meer en meer te gedragen als autocratisch heerser, waarbij hij zijn bevoegdheden onder meer misbruikte om in hoogverraadprocessen talrijke senatoren naar willekeur ter dood te veroordelen en hun bezittingen te confisqueren. Een geslaagde moordaanslag van de pretoriaanse garde maakte een einde aan zijn schrikbewind, dat gevolgd werd door een \"damnatio memoriae\" door de senaat.\nDaar de antieke bronnen Caligula haast eenstemmig als waanzinnige tiran beschrijven en talrijke schandaalverhalen over de persoon van de keizer de ronde deden, is hij in het bijzonder een tweede leven gaan leiden als onderwerp van literaire en populair-wetenschappelijke werken. In het recente historische onderzoek is dit beeld echter genuanceerd.\nGeboorte en jeugd.\nGeboorte.\nCaligula werd geboren op 31 augustus 12, waarschijnlijk in Antium, als zoon van Germanicus en Vipsania Agrippina maior, die hem de naam Gaius Julius Caesar meegaven. Van moederskant was hij een achterkleinzoon van Augustus en van vaderskant achterkleinzoon van Augustus\u2019 vrouw Livia (zie Julisch-Claudische dynastie). De bijnaam \"Caligula\" (verkleinwoord van het Latijnse \"caliga\", soldatenschoen) is van de genagelde soldatensandalen van de legionairs (\"caligae\") afgeleid, die de Rijnlegioenen in klein formaat (vandaar het verkleinwoord) voor de meereizende zoon van hun opperbevelhebber Germanicus lieten vervaardigen. Overigens werd deze bijnaam in zijn eigen tijd zelden gebruikt, maar door latere historici is deze zo populair gemaakt dat de echte naam vrijwel niet meer gebruikt wordt. Caligula had zelf een afkeer van deze bijnaam uit zijn jeugd. Zijn naam (inclusief titels) was op het tijdstip van zijn dood voluit \"Gaius Caesar Germanicus Augustus, pontifex maximus, Tribunicia potestate IV, consul IV, imperator, pater Patriae\".\nJeugdjaren.\nCaligula's kindertijd was ongelukkig. Zijn vader Germanicus stierf in Syria op 10 oktober 19 tijdens zijn rondreis in het oosten in aanwezigheid van zijn echtgenote en de zevenjarige Caligula. Germanicus sprak op zijn sterfbed de verdenking uit dat Gnaius Calpurnius Piso - die het hem de laatste maanden van zijn leven lastig had gemaakt - hem zou hebben vergiftigd. Agrippina eiste, ofschoon Germanicus haar op het hart had gedrukt zich op de vlakte te houden, dat er een onderzoek zou worden ingesteld naar de dood van Germanicus en zelfs hield zij keizer Tiberius verantwoordelijk voor Germanicus' dood. Het hof van Tiberius werd toentertijd beheerst door intriges van de machtige \"praefectus praetorio\" Seianus, die, naar het zich laat aanzien, het plan had opgevat om de natuurlijke erfgenamen van Tiberius een voor een uit te schakelen om zelf Tiberius te kunnen opvolgen na diens dood. De dood van Drusus Julius Caesar minor in 23, door Seianus\u2019 vrouw later als geplande gifmoord van Drusus' vrouw Livilla voorgesteld, kwam zeer gelegen. Seianus beschuldigde Caligula's moeder, Agrippina maior, ervan plannen voor een samenzwering te hebben. Toen Agrippina de keizer vroeg om te mogen hertrouwen, weigerde Tiberius haar dit stilzwijgend omdat een nieuwe echtgenoot voor Agrippina het hof mogelijk nog meer in opspraak zou kunnen brengen. Dit leidde tot de verbanning van Agrippina en Caligula's oudste broer Nero in 29 en beiden overleden zij in ballingschap. Het jaar daarop werd onder soortgelijke omstandigheden de twee jaar oudere broer van Caligula, Drusus Julius Caesar, in de kerker geworpen, waar deze de hongerdood zou sterven. Caligula was nu het enige mannelijke lid van het gezin van Germanicus dat nog in leven was.\nDe voogdij over de jonge Caligula viel sinds 27 toe aan Tiberius' moeder en Augustus' weduwe, Livia. Na haar dood werd hij aan de zorg van zijn grootmoeder Antonia minor toevertrouwd. Waarschijnlijk om hem als oudste van de twee overgebleven mannelijke erfgenamen van Tiberius tegen moordaanslagen te beschermen, werd de jonge Caligula samen met zijn drie zusters in isolement opgevoed, waarbij hij een bijzondere band met zijn zuster Drusilla ontwikkelde. Dat Tiberius aan Caligula's regeringsbekwaamheid twijfelde en hem derhalve van het politieke leven uitsloot, is vermoedelijk een latere constructie, daar de bronnen anders over de algemene populariteit van de jongeman berichten: voorzichtigheid en intelligentie hadden de latere keizer de periode tot aan de dood van Seianus in 31 doen overleven en behoedden hem ook in latere jaren onder de constante vrees voor vermeende of re\u00eble samenzweringen.\nTiberius riep de jonge Caligula in 31 bij zich op Capri. Daar slaagde de jonge prins erin het vertrouwen van Tiberius te winnen. Suetonius stelt dat deze vertrouwensband op een gemeenschappelijke interesse voor folteringen en seksuele uitspattingen berustte, maar daarbij zou het heel goed om een tendentieuze passage van de op sensatie beluste biograaf kunnen gaan, die soortgelijke zaken ook aan andere \"principes\" toeschrijft en die zowel Tiberius als Caligula bovendien niet erg hoog had. Ook werd het gerucht overgeleverd dat Caligula of de \"praefectus praetorio\" Macro de zieke Tiberius met een kussen zou hebben verstikt, maar of dit op een historisch gegeven berust, mag betwijfeld worden, niet alleen omdat bij de dood van heersers vaak geruchten over een onnatuurlijke dood de ronde doen, maar ook omdat de joodse schrijvers Philo en Flavius Josephus vermelden dat de bejaarde Tiberius een natuurlijke dood stierf.\nDe \"princeps\".\nRegeringsaantreden.\nBij de dood van Tiberius op 16 maart 37 lag opvolging door Caligula voor de hand, anders dan bij de vaak wisselende opvolgingskandidaten onder keizer Augustus. Tiberius had weliswaar in zijn testament Caligula's neef, Tiberius Gemellus, tot mede-erfgenaam aangesteld, maar de senaat verklaarde het testament ongeldig, op initiatief van de \"praefectus praetorio\" en opvolger van Seianus, Macro. De door Augustus opgerichte pretoriaanse garde met haar bevelhebbers had traditioneel een nauwe band met de \"princeps\" en Macro heeft mogelijk gehoopt dat hij de jonge princeps als marionet zou kunnen gebruiken. In ieder geval werd Caligula, vierentwintig jaar oud, op 18 maart 37 door de senaat tot \"imperator\" uitgeroepen. Twee dagen eerder, op de dag van Tiberius' dood, was hij al door de pretorianen in Misenum uitgeroepen tot \"imperator\". Na een feestelijke intocht te Rome droeg de senaat op 28 maart bijna alle staatsfuncties en privileges die Augustus en Tiberius in de loop der tijd in zich hadden weten te verenigen over op Caligula. Tiberius Gemellus werd vervolgens door Caligula geadopteerd, waarmee Caligula hem compenseerde voor de gang van zaken rondom de opvolging, doordat hij hem zo de hoop op deelname aan de macht alsook op een latere opvolging als keizer bood.\nNa de onrustige laatste regeringsjaren van Tiberius, met de mislukte staatsgreep van Seianus en de daarop volgende processen, waren de verwachtingen bij Caligula's regeringsaantreden hooggespannen, onder andere vanwege de populariteit van zijn vader Germanicus.\nDe eerste twee jaar (37\u201338 n.Chr.).\nIn de eerste maanden van zijn regering maakte Caligula zich bij de heersende klassen geliefd: hij besloot belastingverminderingen in te voeren, schortte de onder Tiberius begonnen hoogverraadsprocessen op en liet de reeds verbannen senatoren terugkeren naar Rome. Ook met de uitwijzing van de \"spintriae\" (schandknapen) distantieerde hij zich van Tiberius, die van hun diensten zou hebben gebruikgemaakt. Onder de pretoriaanse garde, de elitetroepen die dienden als keizerlijke lijfwacht, liet hij voor de eerste keer bij zijn aantreden een \"donativum\" (geldgeschenk) geven, waarmee hij zich verzekerde van hun gunst. De inwijding van de Tempel van \"divus Augustus\" (de vergoddelijkte Augustus) bij het begin van zijn regering stond bol van de symboliek, om de afstamming en verbondenheid met de eerste \"princeps\" tot uitdrukking te brengen. Deze regelingen kwamen de populariteit van de keizer ten goede, maar deden de schatkist serieus slinken. Duur waren ook de door Caligula georganiseerde luxueuze wagenrennen, dierenjacht en gladiatorenspelen, die tijdens zijn regeringsperiode wreder werden en daarmee aan de smaak van die tijd tegemoetkwamen; althans, bloedige gladiatorengevechten werden in de oudheid, voor zover men weet, niet of nauwelijks bekritiseerd. Vele gruweldaden van de \"princeps\" zijn in samenhang met spelen of publieke spektakels overgeleverd.\nMogelijkerwijs kreeg Caligula door zijn grote inspanningen na zes maanden regering een zenuwinzinking en leed hij daarop aan een zware ziekte, die door de antieke auteurs in verband werd gebracht met een \"encefalitis\" (\u201ehersenontsteking\u201c). Suetonius spreekt hierover met de woorden: \u201eTot hier als het ware over de \"princeps\", het overige moet als over een monster verteld worden.\u201c Aan deze periodisering ligt een in de antieke biografie gebruikelijk verhaalmodel ten gronde, die het leven van mensen zo veel mogelijk in categorie\u00ebn tracht op te delen. De eerste hoogverraadprocessen begonnen daadwerkelijk in de tijd na Caligula's genezing: de \"princeps\" liet zijn voormalige mede-erfgenaam en adoptiezoon Tiberius Gemellus, zijn schoonvader Silanus en de invloedrijke \"praefectus praetorio\" Macro op beschuldiging van samenzwering arresteren en tot zelfmoord dwingen. Daarmee stelde Caligula zijn heerschappij veilig en beschermde hij zich tegen een eventuele toenemende invloed van hun kant. Op 10 juni 38 werd de \"princeps\" opnieuw door het noodlot getroffen met de dood van zijn lievelingszus Julia Drusilla, voor wie hij tot eerbewijzen overging die in Rome slechts bij de dood van de meest vooraanstaande mannen gebruikelijk waren. Kort na deze dood huwde Caligula de voorname \"matrona\" Lollia Paulina, waarvan hij zich kort daarop liet scheiden om met een zekere Milonia Caesonia te trouwen, die van twijfelachtige afkomst was.\nBuitenlands beleid.\nCaligula's korte regeerperiode zag slechts kleine militaire ondernemingen, waarvan de chronologie ten zeerste onduidelijk is. In de herfst van 39 stak hij met een leger de Alpen over, om in navolging van zijn voorvaderen de alsnog niet afgesloten expansie in Germania en Britannia voort te zetten. Zijn ambities in Germania werden echter niet met succes bekroond. Caligula moest zijn troepen terugtrekken zonder significante territoriale winst te boeken. Ook slaagde hij er niet in de provisorische militaire territoria van Germania Superior en Inferior de status te geven van \"provincia\" met de hiervoor noodzakelijke infrastructuur, hetgeen pas in 85 n.Chr. gerealiseerd werd. Met betrekking tot de veldtocht tegen Britannia berichten de bronnen uitsluitend over meestal groteske acties van de keizer. Zo liet hij zijn troepen zeemosselen verzamelen op de stranden van het Kanaal, die als exotische buitstukken het succes van de veldtocht moesten voorstellen. Volgens sommige bronnen was dit aan de Noordzee bij Katwijk, de uiterste noordwesthoek van het Romeinse rijk, maar dit valt niet met zekerheid vast te stellen. Plannen voor een luxueuze triomftocht, waarbij eigen Gallische gladiatoren met roodgeverfde haren als Germaanse krijgsgevangenen zouden worden opgevoerd, werden uiteindelijk niet op deze wijze uitgevoerd. De muntslag van Caligula toont echter de militaire grootte van de princeps en is daarom in tegenspraak met de literaire overlevering.\nBuiten zijn militaire plannen om was Caligula's buitenlandse politiek succesvol. In 37 stelde hij de in de omgeving van de keizerlijke familie opgegroeide en Romeins-gezinde Herodes Agrippa I aan als koning van Judea en twee jaar later breidde hij zijn rijksgebied nog verder uit tot alle gebieden waarover diens grootvader Herodes de Grote ooit geregeerd had. Daarnaast liet Caligula in 40 onder onbekende omstandigheden koning Ptolemaeus van Mauretania eerst naar Rome brengen, vervolgens vermoorden om ten slotte diens gebied te annexeren. De bronnen spreken van gevoelens van nijd bij Caligula, opgewekt door een indrukwekkend optreden van de koning in het amphitheater, maar politieke motieven voor de moord, die bijdroeg aan de expansie van het rijk, zijn aannemelijker.\nKunstroof.\nCaligula is ook als liefhebber en rover van niet-Italische kunstschatten de geschiedenis ingegaan, bij voorkeur uit de rijke bezittingen van Griekse tempels. Zo wilde hij het Zeus-standbeeld van Phidias, een wereldwonder van de oudheid, naar Rome laten brengen. Ook liet hij in 37 een hoge roze-rode granieten obelisk uit het Egyptische Heliopolis overbrengen naar Rome en plaatsen op de spina van het door hem gebouwde circus, om het aanzien daarvan te vergroten. Sinds het begin van de expansie van het rijk en de oprichting van de eerste \"provinciae\" was kunstroof door gouverneurs en andere magistraten geen zeldzaamheid, wat zich uitte in talrijke aanklachten wegens kunstroof, die waarschijnlijk op slechts een fractie van de werkelijke omvang betrekking hebben. Aangezien Caligula zich slechts voor een korte tijd in het oosten van het rijk ophield, kan het initiatief tot kunstroof in individuele gevallen eerder bij de verantwoordelijke gouverneurs dan bij de \"princeps\" hebben gelegen, maar Caligula zal hiertegen geen actie ondernomen hebben, daar het direct aansloot op zijn interesse zijn heerschappij met hellenistische symbolen op te smukken. Als ooggetuige bericht Philo van Alexandri\u00eb over de luxueuze uitrusting van de priv\u00e9vertrekken van de \"princeps\" met kunstwerken uit heel de wereld.\nBouwactiviteiten.\nCaligula's vrijgevigheid waar het geld betrof, uitte zich in bijwijlen spectaculaire bouwprojecten: archeologisch nawijsbaar zijn een vuurtoren bij Boulogne in Noord-Frankrijk, de heropbouw van het paleis van Polykrates op Samos, het begin van de bouw van twee aquaducten - de \"Aqua Claudia\" en \"Anio Novus\" - voor de stad Rome, restauraties aan de stadsmuren en tempels in Syracuse alsook \"thermae\" in Bologna. We vinden in de literaire bronnen aanwijzingen voor ambitieuze projecten zoals de bouw van een kanaal over de Landengte van Korinthe, de aanleg van \"viae\" (\u201eheerbanen\u201c) over de Alpen, de uitbouw van de haven van Rhegium, alsook de twee zogenaamde 'schepen van Nemi', twee enorme schepen, die zowel rituele doeleinden alsook voor priv\u00e9gebruik door de princeps dienden. De schepen waren beide reeds in 1446 ontdekt in het Meer van Nemi en zijn in de periode 1929-1931 op initiatief van Mussolini door archeologen boven water gebracht en op grond van duidelijke inscripties ge\u00efdentificeerd. In 1944 werden ze echter bij een door de terugtrekkende Duitse troepen aangestoken brand in het speciaal voor de schepen gebouwde museum verwoest.\nIn Rome werd op de helling van de \"mons Vaticanus\" het \"circus Gai et Neronis\" opgericht, het theater van Pompeius gerenoveerd, een luxueus houten amfitheater opgetrokken (intussen was men ook begonnen met de bouw van een stenen amfitheater), de staatsgevangenis (\"carcer Tullianus\"), die onder andere voor de executie van politieke tegenstanders diende, uitgebouwd en ook de priv\u00e9vertrekken en lusthoven van de \"princeps\" werden luxueus ingericht (de zogenaamde \"Horti Agrippinae\"). Als bijzonder spectaculair en teken van de ijdelheid van Caligula wordt de overbrugging van de baai van Napels tussen Pozzuoli en Baiae met de reeds eerder vermelde boten genoemd. Archeologische overblijfselen van de verbouwingen aan de residentie van Caligula zijn in 2003 op het \"Forum Romanum\" teruggevonden.\nCaligula op Nederlands grondgebied.\nZijn exercitie die bekend werd als de \"slag met de schelpen\" zou Caligula bij Katwijk aan Zee hebben opgevoerd, een theatrale aankondiging van zijn invasieplannen om Brittannia te veroveren, zoals beschreven door de Romeinse geschiedschrijvers Suetonius en Dio Cassius. De teksten spreken echter vooral van \u201cde Gallische kust\u201d. Andere plaatsen zoals Boulogne-sur-Mer kunnen daarom ook mogelijk zijn geweest, daar waar Het Kanaal het smalst is. In 1997 werd in Katwijk een duig van een wijnvat gevonden met Calligulastempel.\nDe moord op Caligula.\nNa slechts vier jaar te hebben geregeerd vond Caligula de dood door de hand van leden van de pretoriaanse garde. De initiatiefnemer tot de samenzwering was de \"tribunus\" Cassius Chaerea, die door een deel van senatoren en andere invloedrijke personen aan het hof werd gesteund en geholpen. Antieke beschrijvingen van iemands dood zijn gewoonlijk sterk gestileerd: volgens de antieke auteurs gebeurde de aanslag in de onderaardse corridor van een theater, waarbij Caligula als een soort van ritueel offer werd afgeslacht, om zo de personencultus van Caligula in een symbolische rollenomkering te vergelden.\nCaligula werd vermoord nadat hij de senaat door een demonstratieve uitputting van de wettelijke mogelijkheden van het \"principaat\" had gebruuskeerd. Over de gronden en de precieze afloop van de samenzwering geeft Flavius Josephus het meest uitvoerige verslag. Over de chronologie van hetgeen eraan voorafging valt echter weinig met zekerheid te zeggen, daar de voorstelling van Suetonius voor deze periode ongeordend is en die van Lucius Cassius Dio deels verloren is gegaan en in de overgeleverde delen niet betrouwbaar is. Volgens deze laatste begon Caligula's radicale regeringswissel met een in de loop van het jaar 39 voor de senaat gehouden redevoering. De weergave van deze toespraak is hoogstwaarschijnlijk een herschepping van de geschiedschrijver, maar ook in onze andere bronnen wordt de breuk in de regering van Caligula rond het jaar 39 gesitueerd.\nIn 38 of 39 was er immers een financi\u00eble crisis geweest, want door Caligula's uitgaves voor politieke steun, zijn generositeit en extravagantie was de staatsschat uitgeput geraakt. Antieke auteurs stellen dat Caligula om aan geld te komen tegen bepaalde personen valse beschuldigen uitte, hen beboette of zelfs liet doden om hun landgoederen in handen te krijgen. Bovendien vroeg Caligula het volk om geld te lenen aan de staat. Caligula hief belastingen op rechtszaken, huwelijken en prostitutie. Ook begon hij de levens van gladiatoren te veilen tijdens de spelen. Goederen die bij testament waren nagelaten aan Tiberius werden nu ge\u00efnterpreteerd als nagelaten aan Caligula. Centurio's die door plundering rijkdommen hadden verworven, werden gedwongen hun buit aan de staat over te dragen. De \"curatores viarum\" werden beschuldigd van incompetentie en geldverduistering en gedwongen om geld terug te betalen.\nGeweld.\nDe belangrijkste oorzaak voor de samenzwering tegen Caligula was zijn buitensporig gebruik van geweld, vooral tegen senatoren: de \"princeps\" liet de hoogverraadprocessen, die na de dood van Tiberius werden beschouwd als afgedaan, ongeveer halverwege zijn regering in groten getale weer opnemen. In minstens 36 gevallen van gruwelijke executies of andere zware straffen zoals verbanning vermelden de literaire bronnen de namen van de slachtoffers, waarbij het in de regel om leden van de bovenlaag ging, maar soms ook om soldaten of toneelspelers. In enkele gevallen liet Caligula senatoren folteren, ondanks het feit dat hun positie hen daar rechtens tegen vrijwaarde. Zo behandelde hij de senatoren feitelijk alsof zij slaven waren. Hiervoor boden de hoogverraadprocessen echter een zekere juridische speelruimte. Suetonius maakt bovendien melding van bannelingen die vermoord werden, zonder echter concrete gevallen aan te voeren. Caligula kan door zijn jeugdervaringen een overdreven angst voor zijn leven hebben ontwikkeld. Door de processen nam echter het daadwerkelijke gevaar voor een moordaanslag toe.\nCaligula werd daarom het volgende motto toegeschreven: \u201eLaten ze me maar haten, als ze maar bang voor me zijn\u201c, een citaat van een tragedie van Lucius Accius. In deze woorden uitte zich het karakter van een autocratische heerser, die weerstand met geweld bestreed in plaats van door consensus, of die het risico op weerstand ten minste bestreed door publieke vernederingen. Op een soortgelijke wijze moet Caligula hebben gezegd: \u201eHad het volk van Rome maar slechts een nek! [\u2026 waarmee ik het in een keer kon wurgen]\u201c. De historiciteit van letterlijke citaten in de antieke literatuur is echter vaak twijfelachtig: zij moesten dienen om het karakter van een persoon tot uitdrukking te brengen.\nDe executies van senatoren worden bijna zonder uitzondering beschreven als willekeur van de \"princeps\", die of uit sadistische moordlust of in reactie op lichte inbreuken (zoals kritiek op de kleding van de \"princeps\") handelde. Hetzelfde geldt voor de wrede moorden, in het bijzonder die in de omgeving van het niet-aristocratische hof, waarbij de \"princeps\" zijn aanspraak op totale beoordelingsvrijheid in cynische bewoordingen tot uitdrukking bracht. Uit Caligula's algemene regeringshouding komt echter een ander beeld naar voren, namelijk dat het Caligula uiteindelijk min of meer ging om een systematische ontmachtiging van de senaat, door sommige senatoren te laten elimineren en de overigen te intimideren. Voor deze aanname spreken opvallende daden van zijn regering, die in het volgende hoofdstuk worden besproken.\nDaarnaast zijn er overgeleverde berichten van gedwongen prostitutie en verkrachtingen door Caligula, waaraan leden van de hoogste klasse ten prooi vielen. In het moderne onderzoek wordt de historiciteit van dergelijke berichten over Caligula (en andere \"principes\") echter in twijfel getrokken en worden ze toegeschreven aan de tirannenoptiek van de bronnen in kwestie, daar ook over andere negatieve beoordeelde heersers van de Romeinse en pre-Romeinse oudheid vergelijkbare berichten zijn overgeleverd. Ongegronde geruchten alsook literaire bewerkingen, bijvoorbeeld in het kader van tragedies, of verwijzingen naar typologisch vergelijkbare heerserspersoonlijkheden, vonden vaak ingang in de literatuur als historische berichten. Aldus stellen sommige geschiedschrijvers in hun methodologische uiteenzettingen over feiteninformatie, dat fictieve elementen voor de nadrukkelijke karakterisering van een persoon in de oudheid niet onverantwoord geacht werden. Slechts zelden is echter met zekerheid vast te stellen waar de grens tussen fictie en historische werkelijkheid ligt, wat in elk geval met betrekking tot Caligula tot een groot aantal historische vragen heeft geleid.\nCaligula en de senaat.\nDoor een demonstratieve vernederende houding, die vaak aan het hofceremonieel van oosterse despoten deed denken, beoogde Caligula (mogelijk) een politieke uitschakeling van de hogere stand. Bij het toekennen van de ambten schoof hij als \"princeps\" vaak ongewenste kandidaten naar voren, waarmee hij zich nog minder geliefd maakte. De bronnen vermelden onder de talloze extravaganties van de \"princeps\", dat hij zijn lievelingspaard Incitatus wenste aan te stellen als consul. Als Caligula zich daadwerkelijk zou hebben laten ontvallen dat hij met deze gedachte speelde, dan was dit waarschijnlijk met de bedoeling de senaat zijn exclusieve beslissingsmacht en zijn almacht, ook over senatoren, te tonen.\nCaligula stond een oosters heersersbegrip voor, wat een demonstratief extravagante levenswijze impliceerde, alsook verering in de staatscultus reeds tijdens zijn leven, niet pas na zijn dood (hoewel hiervoor in het westen van het Imperium Romanum tot op heden geen enkel bewijs is gevonden in de vorm van tempelbouw, inscripties of munten, die Caligula eenduidig met een persoonsverering in verband brengen; zie ook Cesaropapie). Het publiekelijk uiten van zijn verbondenheid met zijn zusters en in het bijzonder met Drusilla was mogelijk door de Egyptische broer-zus-heerschappij ge\u00efnspireerd. Zo'n regeringsstijl, waartoe ook Julius Caesar en in het bijzonder Marcus Antonius zich voelden aangetrokken, maakte hem verdacht bij de Romeinse elite. De \"princeps\" maakte zijn nieuwe visie op zijn heerschappij duidelijk door de vervanging van de hoofden van godenbeelden met zijn eigen portret of dat van verwanten alsook door zijn hellenistische kledingstijl. Voor zover redenen voor executies worden genoemd, worden deze meestal in verband gebracht met kritiek op deze regeringsopvatting. Ook zijn tendensen van een \"imitatio Alexandri\" herkenbaar.\nNet zoals over Julius Caesar en Marcus Antonius maken de literaire bronnen melding van plannen van Caligula om de hoofdstad van Rome naar Alexandri\u00eb te verleggen, wat in de praktijk gelijk stond aan een definitieve ontmachtiging van senaat. Daarin kunnen mogelijk de overwegingen voor radicale rijkshervormingen worden gezien, gebaseerd op de erkenning dat een rijk van de grootte van het Imperium Romanum niet meer met het personeelsbestand van een Midden-Italische stad, maar slechts met behulp van een goed ontwikkelde bureaucratie en hi\u00ebrarchie zoals in het hellenistische Ptolemae\u00efsch Egypte kon worden bestuurd. Mogelijk hoopte Caligula door het negeren van de \"ordo senatus\" voor zijn regering in toenemende mate te kunnen steunen op de \"ordo equester\", die afhankelijk was van en onderworpen aan de keizer, enerzijds door degradaties, anderzijds door bevordering van loyale leden die als personeel werden geherstructureerd.\nGroepen buiten het overzicht.\nDe dwingelandij van Caligula was in de eerste plaats gericht tegen de senaat, die hem daarom haatte. Omdat na Caligula's dood reacties tegen zijn moordenaars zo goed als uitbleven, schijnt de \"princeps\" evenwel ook bij andere machtsfactoren in het rijk, met name het leger of het \"plebs\", ondanks de vrijgevigheid tijdens zijn eerste regeringsmaanden, ten dele ongeliefd te zijn geworden. Mogelijk lagen de drastische belastingverhogingen als gevolg van de verhoogde uitgaven hieraan ten grondslag. Ook had Caligula ongebruikelijke maatregelen getroffen, zoals de openlijke vordering en belasting van de prostitutie. Per bordeelbezoek moest als heffing de minimumprijs worden betaald, die voor een \"concubitus\" werd verlangd. Deze belasting bleef als een van de weinige maatregelen na de dood van Caligula bestaan en werd pas in de christelijke tijd afgeschaft.\nEr wordt melding gemaakt van willekeur en gewelddaden tegen de bevolking van Rome tijdens de spelen, die gewoonlijk als een publiek forum voor onder andere graanbedelingen en donaties dienden, zodat de daden van de keizer bij dergelijke gelegenheden een potentieel gevaar voor een volksopstand konden inhouden. Flavius Josephus zegt echter ook dat Caligula bij sommige delen van de bevolking, die in deze uitbundige spelen waren ge\u00efnteresseerd, tot aan zijn dood geliefd bleef, evenals bij het deel van het leger, dat hun soldij op tijd had ontvangen. Ook andere bronnen maken melding van de relatieve populariteit van de keizer bij het volk in Rome respectievelijk Itali\u00eb, maar waarschijnlijk niet in de \"provinciae\" van Griekenland en het oosten, waar Caligula zich door kunstroof en tempelplunderingen niet bepaald geliefd had gemaakt: het verwijderen van Caligula's naam in opschriften (\"damnatio memoriae\"), die waarschijnlijk zijn terug te voeren op lokale en beperkte reacties op Caligula's dood, zijn uitsluitend in het oosten van het rijk geattesteerd (zie onder).\nJoden.\nTerwijl over Caligula's beleid en de beoordeling over hem in de \"provinciae\" weinig systematische informatie is overgeleverd, bezitten we vooral dankzij de werken van Flavius Josephus en Philo van Alexandri\u00eb verslagen over Caligula's ingrijpen in het centrum van het joodse geloof. We kunnen het oordeel over de keizer dat naar voren komt uit deze bronnen echter slechts in beperkte mate extrapoleren naar andere bevolkingsgroepen, omdat het conflict met de Joden vooral te maken had met het joodse monothe\u00efsme, dat onverenigbaar was met de door Caligula opgedrongen hellenistische heerserscultus waaraan de Griekse bevolking deelnam, die met de joden in een klein gebied samenleefden. Caligula droeg in zekere mate - naast andere oorzaken - bij tot de latere dramatische ontwikkelingen in Judea, waaronder de verwoesting van de tempel door Titus en uiteindelijk de diaspora onder Hadrianus.\nAlexandri\u00eb was sinds het hellenisme een multiculturele stad geworden. De stad telde onder haar inwoners, naast gehelleniseerde Egyptenaren en Grieken, een sterke joodse minderheid. Religieuze botsingen kwamen herhaaldelijk voor. Tijdens de aanwezigheid van Herodes Agrippa I namen de haatgevoelens bij de Griekse bevolking toe, wat tot een lokale pogrom leidde (zomer 38). De Romeinse stadhouder Aulus Avillius Flaccus had voorafgaand unilaterale sancties tegen de joodse bevolking verordend en wees deze nu als hoofdschuldigen aan voor de incidenten, met als gevolg dat de joden werden gedwongen zich in aparte woonplaatsen in de stad te vestigen. Het is daarmee het eerste historisch geattesteerde joodse getto. Deze toestanden waren de aanleiding tot de reis van een gezantschap naar Rome, waaraan Philo deelnam en die hij uitvoerig heeft beschreven. Nog voor de audi\u00ebntie met Caligula, die aan het uit Grieken en Joden bestaande gezantschap was toegezegd, bereikte hen in het jaar 40 vanuit Jeruzalem het schokkende nieuws, dat de keizer het bevel had gegeven om van de joodse tempel een centrum van de keizercultus te maken. De gesprekken eindigden zonder resultaat.\nCaligula's poging om met geweld de keizercultus af te dwingen in de joodse tempel in Jeruzalem was een represaillemaatregel nadat Joden in Jabne in Judea een aan de keizer gewijd (maar in hun ogen blasfemisch) altaar hadden neergehaald. Caligula reageerde daarop met het bevel dat in de tempel in Jeruzalem een beeld van Caligula - of mogelijk een beeld van Zeus met de trekken van Caligula -, zou worden geplaatst. Het veroorzaakte verdere onrust in Antiochi\u00eb, de administratieve zetel van Syria, aangezien de gouverneur Publius Petronius met de vervaardiging en opstelling van het beeld werd belast. Het lijkt erop dat Petronius zo veel mogelijk tijd probeerde te rekken, omdat hij zich bewust was van de gevoeligheden die de uitvoering van het bevel met zich mee zou brengen. Uiteindelijk was een conflict echter niet te voorkomen. De gemobiliseerde Joodse bevolking weigerde de oogst binnen te halen, wat het land in hongersnood en economische malaise dreigde te storten, ware het niet dat Petronius de Joden de toezegging deed Caligula te verzoeken zijn bevel in te trekken. Ondertussen oefende ook Herodes Agrippa druk op Caligula uit. Het lijkt erop dat Caligula aan Agrippa reeds had toegezegd zijn bevel in te trekken, maar zo ontstemd was over Petronius' verzoek dat hij alsnog besloot dat het beeld er moest komen. Volgens Flavius Josephus gaf Caligula Petronius de opdracht zelfmoord te plegen en ontliep hij dat vonnis slechts doordat het bericht van Caligula's dood hem eerder bereikte dan het doodvonnis. Het is echter niet meer vast te stellen of dit inderdaad een historisch gegeven is - Philo zwijgt erover - of dat Josephus hier gebruikmaakt van het literaire motief van een goed mens die op het laatste moment ontkomt uit de handen van een tiran. Hoe dan ook, Caligula's dood voorkwam dat het gewraakte beeld in de tempel werd geplaatst.\nVanwege de gebeurtenissen werd het nieuws van de dood van Caligula bij de joodse bevolking - zowel in Judea als in Alexandri\u00eb - met vreugde ontvangen, waarop de daaruit volgende verscherpingen van de spanningen door Claudius tot bedaren moesten worden gebracht.\nCaligula als precedent.\nHet korte \"principaat\" van Caligula toonde de gevaren aan die voortvloeiden uit de vage positie van de \"princeps\" binnen de fundamenteel nog voortbestaande constitutie van de Romeinse Republiek. Men gaat er tegenwoordig van uit dat Caligula bij zijn aantreden een soortgelijke reeks aan volmachten had gekregen als die voor Vespasianus in een opschrift zijn overgeleverd (\"Lex de imperio Vespasiani\"). Sommige onderzoekers herkennen daarin de praktische overdracht van de volledige vrijheid om naar eigen goeddunken te beslissen. De keizer hoefde - formeel althans - bij de verkiezingen geen rekening te houden met de senaat; de republikeinse constitutie voorzag weliswaar het principe van de collegialiteit, dat onder Augustus en in de beginperiode van Tiberius op zijn minst voor propagandadoeleinden werd behouden. De uit de republikeinse tijd stammende hoogverraadswet (\"lex maiestatis\") was vaag en liet willekeurige processen en veroordelingen alsook folteren en executies toe, ongeacht iemands status of positie. Daar Caligula hiervan in zijn laatste twee regeringsjaren meedogenloos gebruikmaakte, kon de zo uitgeoefende autocratie slechts door dood worden be\u00ebindigd. Het voorbeeld van Caligula voorzag daarom de heerschappij van latere keizers: performatieve ritualisering van een consensus met de senatoriale aristocratie door de keizer was de voorwaarde voor diens waardering in de senatoriale historiografie (en de in grote mate op deze gebaseerde receptie in de daarop volgende eeuwen). Toch bleef Caligula geen afzonderlijk geval in de Romeinse keizertijd.\nHistorische problemen.\nMaatregelen na Caligula's dood.\nAl snel na de moord op Caligula werd zijn nagedachtenis uitgewist. Was het na de dood van Tiberius al zo dat hier en daar standbeelden van de keizer neergehaald werden en gevraagd werd om ontering van zijn lijk, na Caligula's dood gingen in de Senaat zelfs stemmen op voor een collectieve \"damnatio\" over alle voorgangers en het herstel van de republiek, al was de macht van de senaat op zichzelf niet toereikend om dergelijke verstrekkende maatregelen ook daadwerkelijk door te voeren. Caligula's opvolger Claudius liet ten slotte onder druk van de Senaat alle offici\u00eble besluiten van zijn voorganger ongeldig verklaren, geschriften over zijn regering vernietigen, standbeelden verwoesten en munten met de beeltenis van Caligula aan het geldverkeer onttrekken. Afzonderlijke archeologische vondsten, vooral afkomstig uit de provincies, waarop de naam van Caligula is uitgewist of waarbij standbeelden van hem zijn verminkt, lijken echter het gevolg te zijn van spontane, niet officieel georganiseerde acties. Een \"damnatio memoriae\" van Caligula kan dan ook niet worden vastgesteld en het lijkt erop dat Claudius - mede omdat het de moord op zijn neef betrof - geen precedent heeft willen scheppen.\nDeze gebeurtenissen kunnen hun sporen hebben nagelaten in de manier waarop Caligula in de bronnen wordt afgeschilderd. Doordat het bericht van Tacitus over Caligula's regering verloren gegaan is, is naast de veel latere Cassius Dio en de summiere gegevens in Flavius Josephus de keizerbiografie van Suetonius de belangrijkste bron. Tot op ongeveer een derde van het \"Caligula-Vita\" van Suetonius, waarin vooral zijn jeugd en het begin van zijn regering wordt beschreven, is de beschrijving positief of neutraal van toon of betreft het gegevens die ook uit niet-literaire bronnen zijn vast te stellen (zoals politieke ambten). Uit de tweede helft van Caligula's regering bevat Suetonius' beschrijving hoofdzakelijk nog wandaden van de keizer. Suetonius sluit aan bij de senatoriale geschiedbeschouwing en zijn beschrijving blikt dan ook voornamelijk terug op de verhouding tussen Caligula en de senaat, terwijl nauwelijks naar voren komt hoe andere bestuursorganen hem waardeerden. De biografie draagt duidelijk sporen van de ideologie van de adoptiefkeizers, die zich wilden distanti\u00ebren van de keizers uit de Julisch-Claudische dynastie, met uitzondering van Augustus. Als keizerlijk archivaris had Suetonius toegang tot documenten uit de regering van Caligula, maar hij geeft nauwelijks inzicht in de herkomst, historiciteit of tendens van zijn bronnen. Verschillende zaken die Suetonius vermeldt, komen naar hedendaagse opvattingen over als irrelevant. Suetonius' beschrijving, vooral met betrekking tot de willekeurige gewelddadigheden tegen senatoren, wordt bevestigd door Josephus, die schreef in de tijd van de Flavische dynastie.\nWaanzin?\nDe antieke bronnen karakteriseren de heerschappij van Caligula en in het bijzonder hemzelf als persoon vrijwel eenduidig als waanzinnig. Het is echter twijfelachtig of we daarbij aan een psychische aandoening in de moderne zin van het woord moeten denken. In de waarschijnlijk meest authentieke getuigenis, namelijk die van Philo in verband met het Joodse gezantschap uit Alexandri\u00eb, komt de keizer weliswaar als arrogant en cynisch naar voren, maar niet als psychotisch. Desondanks vinden we bij deze auteur wel de eerste verwijzing naar waanzin bij de keizer. Seneca vermeldt gruwelijke folteringen en terechtstellingen door de keizer en beschrijft hem als sadist, maar deze overleveringen stammen voornamelijk uit de periode van Seneca's door Caligula bevolen verbanning. Elders definieert Seneca het begrip 'waanzin' als het ontaarden van een tiran, zonder daarbij echter Caligula met name te noemen. Flavius Josephus karakteriseert de keizer meerdere malen als waanzinnig, maar ook bij hem blijft het onduidelijk of hij daarmee zinspeelt op een psychische stoornis of dat het een negatieve aanduiding is voor de willekeur in het optreden van de keizer. Suetonius - die echter schrijft volgens de traditie van de antieke biografie, waarin iemands karakter op basis van zijn regering wordt gereconstrueerd - schildert Caligula ongeveer een halve eeuw later nadrukkelijk af als geestesziek, door in zijn beschrijving van Caligula ziekteverschijnselen en fobie\u00ebn te verwerken. Latere bronnen schetsen een vergelijkbaar beeld.\nDe theorie van keizerwaanzin, die bepalend is geworden voor het beeld van Caligula in de kunst, is voor het eerst verwoord in een pamflet van Ludwig Quidde uit 1894, getiteld \"Caligula. Eine Studie \u00fcber r\u00f6mischen Caesarenwahnsinn\" (Caligula. Een studie over Romeinse keizerwaanzin). Caligula zou in de loop van zijn principaat geestesziek zijn geworden en aan grootheidswaanzin zijn gaan lijden, als gevolg van de nogal incestueuze familiepolitiek van de julisch-claudische keizerfamilie. Antieke bronnen spreken echter weliswaar over het afglijden van de keizerfamilie, maar de gedachte dat genetische factoren daarin een rol zouden spelen is hun vreemd: de Romeinen beriepen zich op het concept van \"mos maiorum\" (de zede van de voorouders), volgens welke de verdienste van een voorouder met veel aanzien automatisch op zijn nakomelingen werd overgedragen. Quidde liet zich voor zijn theorie inspireren door toenmalige natuurwetenschappelijke inzichten, met name van darwinistische aard. Quidde schreef zijn pamflet niet zozeer uit historische motieven - het pamflet betekende zelfs het einde van zijn academische carri\u00e8re als historicus - , maar als indirecte kritiek op keizer Wilhelm II, die volgens hem evenals Caligula aan grootheidswaanzin leed.\nEr zijn inderdaad enkele gebeurtenissen die, gerekend naar huidige maatstaven, kunnen worden uitgelegd als aanwijzingen voor een psychische aandoening, zoals de voorgenomen benoeming van zijn paard Incitatus tot consul, Caligula's handelwijze tijdens zijn veldtochten naar Germania en Britannia of zijn zelfverheffing tot levende god. Deze gebeurtenissen kunnen echter ook anders worden opgevat. Zo kan de voorgenomen benoeming van Incitatus niet serieus, maar cynisch bedoeld zijn, met de bedoeling de senaat te vernederen. De goddelijke verering die Caligula voor zich opeiste, is in lijn met de keizercultus van Augustus. Augustus wilde weliswaar niet dat hij tijdens zijn leven in de stad Rome als god vereerd werd, maar in de oostelijke delen van het Romeinse Rijk, waar al sinds de hellenistische periode een heerserscultus bestond, liet hij dit wel toe. Volgende keizers en andere hooggeplaatste personen aan het keizerlijk hof gingen verschillend om met de heerserscultus, maar in de basis was een cultus rondom een persoon in de toenmalige wereld geaccepteerd. Uitsluitend antieke bronnen die geschreven zijn vanuit een monothe\u00efstisch gezichtspunt (Philo, Flavius Josephus) brengen dit met (grootheids)waanzin in verband.\nVeel tegenwoordige historici plaatsen vraagtekens bij de gedachte dat Caligula aan een psychische aandoening geleden zou hebben of bespreken deze vraag pas nadat zij deze eerst als historisch niet relevant of als onbetrouwbaar hebben aangemerkt. Vooral Aloys Winterling gaat in zijn biografie van Caligula (2003) in tegen de gedachte dat de keizer geestesziek zou zijn. Hij ziet Caligula als een cynische, op macht beluste persoon, die tegenover de senaat optrad met \"dubbelzinnige communicatie\", om hen te vernederen. Het is juist Caligula's omgang met de senaat die heeft geleid tot opvatting van een irrationeel optredende keizer, hoewel juist op dat vlak Caligula's beweegredenen maar moeilijk achteraf vast te stellen zijn. Volgens Winterling vinden de legendes over Caligula's waanzin hun oorsprong juist in zelfbeschermingsmechanismen binnen de senaat, die in de vermeende geestesziekte van Caligula achteraf een rechtvaardiging vond voor het feit dat zij door zijn toedoen zoveel vernederingen had ondergaan en uiteindelijk ook geaccepteerd. Bovendien, doordat de senaat op een in ieder geval officieel nog niet eerder vertoonde wijze vrijwillig met geweld heeft ingegrepen, had men achteraf een aannemelijke verklaring nodig voor de moord op Caligula. Dit vinden we weerspiegeld in de latere literaire overlevering, waarin het motief van waanzin (in de zin van een psychische aandoening) langzaam maar zeker steeds verder ontwikkeld wordt.\nDe gedachte dat de keizerswaanzin een legende is en zijn oorsprong vindt in de communicatie tussen keizer en senaat sluit op zich aan bij het gegeven dat Caligula reeds in zijn kinderjaren voor velen de beoogde opvolger van de keizer was. Caligula behoefde daarom lang niet zover te gaan als Augustus tijdens zijn principaat en Tiberius in zijn beginjaren in het ritueel van het verkrijgen van toezeggingen van de senaat als legitimatie van zijn principaat. Bovendien zal de aristocratie naar een verklaring hebben gezocht voor de verwording van deze nakomeling van de populaire Germanicus, zonder daarbij het uitgangspunt van de 'zede van de voorouders' ter discussie te stellen. Of Caligula anderzijds juist door deze niet eerder vertoonde onbeperkte macht pathologische trekjes van grootheidswaanzin ontwikkelde, blijft uiteindelijk een kwestie van speculatie. We kunnen niet meer met zekerheid vaststellen in hoeverre beschrijvingen van Caligula's ziekte uit 37/38 en andere bijzonderheden over zijn gezondheid (zoals slapeloosheid) voortkomen uit polemiek in de antieke bronnen of dat dit een historisch betrouwbaar beeld is dat wijst op een psychische stoornis.\nWaardering.\nDe veroordeling van minstens het tweede deel van de regering van Caligula als wrede tirannie is in de antieke bronnen, ook die uit een latere periode, unaniem. Er is geen tegenvoorstelling overgeleverd en er is geen reden om aan te nemen dat Tacitus in de verloren gegane delen van zijn werk \"Ab excessu divi Augusti\" een ander beeld van Caligula zou hebben geschetst.\nIn het moderne onderzoek werden op grond van de problematische overlevering van de bronnen tot in de jaren 80 van de twintigste eeuw in vergelijking met andere \"principes\" weinig monografie\u00ebn aan Caligula gewijd. Ondanks de misschien eenzijdige overlevering wordt Caligula beschouwd als een politiek conceptloze, wispelturige geweldheerser, wiens regering slechts door de interne stabiliteit van het rijk zonder negatieve gevolgen bleef. De laatste drie grote Caligula-biografie\u00ebn weerspiegelen de verschillende visies binnen het huidige onderzoek: Arther Ferrill (\"Caligula: Emperor of Rome\", Londen, 1991.) beschrijft het in de bronnen voorgestelde beeld van de waanzinnige en irrationele wrede tiran als historisch, Anthony A. Barrett (\"Caligula: The Corruption of Power\", Londen - New York, 1989.) noemt talrijke alternatieven voor de overgeleverde voorstelling, Aloys Winterling (\"Caligula. Eine Biografie\", M\u00fcnchen, 2003. = \"Caligula. Een biografie\", Brussel, 2005.) rehabiliteert Caligula in zoverre, dat hij Caligula's regering vanuit de contemporaine visie op deze verklaart. Beide laatstgenoemde werken zijn in het onderzoek door een breed publiek op grond van de voorstellingswijze overwegend positief ontvangen. Desondanks heeft zich geen revisie van het traditioneel historisch beeld voltrokken en wordt de heerschappij van Caligula nog steeds gezien als een zonder grote successen en van geringe betekenis voor latere ontwikkelingen.\nCaligula-receptie.\nDoor de eeuwen heen is het beeld van Caligula overheerst door de perversie, wreedheid en decadentie die in de antieke bronnen aan hem wordt toegeschreven. Op zichzelf maken deze interpretaties van Caligula wel gebruik van de antieke historische bronnen, met name het rijkelijk overgeleverde anekdotische materiaal over de persoon van de \"princeps\", maar zonder de daarbij noodzakelijke bronnenkritiek aan de dag te leggen. Voorbeelden van een perverse, wrede Caligula vinden we bijvoorbeeld in de \"Confessio amantis\" (ca. 1386-1390) van de Engelse dichter John Gower, waarin Caligula wordt geportretteerd als degene die zijn zusters van hun maagdelijkheid heeft beroofd en bij de Franse schrijver F\u00e9nelon, die Caligula in zijn \"Dialogues des morts\" (1712) laat opbieden tegen Nero over de vraag wie van hen de meeste wandaden heeft begaan. Een uitzondering op de regel vormt Eustache Le Sueur, die een welhaast devote Caligula afbeeldt, terwijl deze de as van zijn moeder en broer bijzet in de familietombe (1647). Het tafereel is ge\u00efnspireerd door Suetonius, die de gebeurtenis vermeldt in het relatief korte gedeelte dat aan 'de goede Caligula' gewijd is. In zijn keuze Caligula juist zo af te beelden, sloot Le Sueur aan bij de Franse schilderkunst van zijn dagen, waarin een voorliefde bestond voor taferelen die deugdzaamheid uitdrukken.\nHet beeld van de wrede, perverse, decadente Caligula culmineert aan het eind van de negentiende eeuw in Ludwig Quiddes theorie van de keizerswaanzin bij de \"principes\" van de Julisch-Claudische dynastie. Het is deze interpretatie van Caligula die bepalend is voor de talrijke populair-wetenschappelijke, bellettristische en literaire voorstellingen van Caligula in de twintigste en de vroege eenentwintigste eeuw. Evenals bij Quidde zelf functioneert deze portrettering van Caligula niet zelden als impliciete kritiek op politiek leiders uit de tijd van de schrijver zelf.\nVerwijzend naar het totalitaire regime van zijn eigen tijd schreef de toen 25-jarige Albert Camus in 1938 het drama \"Caligula\". Historisch gezien situeert het zich in de periode na de dood van Julia Drusilla en de daarmee verbonden crisis van de \"princeps\", die de zinneloosheid van het leven erkent en daarmee Camus\u2019 filosofische opvatting van het existentialisme verzinnebeeldt. De Duitse componist Detlev Glanert cre\u00eberde een opera die een vrije interpretatie van Camus' drama was.\nTinto Brass produceerde in 1979 de schandaalfilm \"Caligula\". Gore Vidal schreef het draaiboek, terwijl Brass de regie op zich nam. Malcolm McDowell gaf gestalte aan Caligula, terwijl Tiberius door Peter O'Toole werd vertolkt. De oorspronkelijke verfilming onderging nog verdere bewerking, die de historische stof als fa\u00e7ade voor seks- en geweldsorgie\u00ebn gebruikte.\nIn het kader van het New York Musical Theatre Festival werd op Broadway in 2004 een musical \"Caligula: An Ancient Glam Epic\" opgevoerd. De enscenering, die in elk geval de schandaalgeschiedenissen rond Caligula thematiseert, groeide uit tot publiekslieveling en werd in de pers overwegend positief ontvangen. Het uitbrengen van een politiek gekleurd lied uit de musical op single diende ter mobilisering van kiezers tijdens de Amerikaanse presidentsverkiezingen tegen de herverkiezing van George W. Bush, die volgens de liedschrijvers evenals Caligula slechts als zoon van een populaire vader in de gelegenheid gesteld zou worden om het land naar de afgrond te leiden."}
{"id": "7526", "revid": "780746", "url": "https://nl.wikipedia.org/wiki?curid=7526", "title": "P.G. Wodehouse", "text": "Pelham (\u2018Plum\u2019) Grenville Wodehouse (Guildford, Verenigd Koninkrijk, 15 oktober 1881 \u2013 Southampton, New York, Verenigde Staten, 14 februari 1975) (spreek uit: woedhous) was een Brits-Amerikaans humoristisch schrijver, wiens werk wordt gekenmerkt door een rijk, opzettelijk archa\u00efsch taalgebruik, waarin hij de spot drijft met het Engeland van v\u00f3\u00f3r de Eerste Wereldoorlog. Men zegt wel dat hij musicals in proza schreef.\nBiografie.\nWodehouse had een versnipperde jeugd en werd grotendeels opgevoed door mensen die niet zijn ouders waren. Zijn vader was een hoge ambtenaar in de Britse koloni\u00ebn (o.a. rechter in Hongkong). Van zijn tweede tot zijn vijftiende levensjaar bracht de jonge \u2018Plum\u2019 in totaal ongeveer zes maanden door met zijn ouders.\nTussen zijn twaalfde en achttiende ging Wodehouse naar school op Dulwich College, wat de meest vormende ervaring van zijn leven bleek (en wat misschien de rotsvaste trouw van zijn personage Bertie Wooster aan diens oude schoolvrienden verklaart). Daarna werkte hij twee jaar bij de Hongkong &amp; Shanghai Bank. Vervolgens schreef hij stukjes in de \"London Globe\" en andere publicaties. In 1910 vestigde hij zich in de Verenigde Staten, waar hij eerder, in 1909, een paar artikelen had verkocht voor een goede prijs. Hij werd op 26 juni 1936 onderscheiden met de Amerikaanse Mark Twain Medal voor \u201coutstanding and lasting contribution to the happiness of the world\u201d. Op 21 juni 1939 ontving hij van de Oxford University een eredoctoraat in de Letteren voor zijn gehele oeuvre, waarna hij als Dr. Pelham aangesproken kon worden.\nBij het uitbreken van de Tweede Wereldoorlog woonde Wodehouse in Frankrijk, waar hij werd opgepakt. Hij bracht enige tijd door in krijgsgevangenenkampen in Huy, Luik, Tost en Berlijn en werd in 1941 door de Duitsers vrijgelaten in ruil voor het verzorgen van vijf korte, enigszins komische autobiografische radio-uitzendingen, gericht tot Amerika, dat zich op dat moment nog niet in de oorlog had gemengd. De uitzendingen waren op zich zeer onschuldig en Wodehouse dacht dat de Britten hem erom zouden bewonderen, omdat hij tijdens zijn gevangenschap zijn \"stiff upper lip\" had bewaard. Ze vonden echter plaats in een tijd waarin de oorlog voor het Verenigd Koninkrijk slecht verliep en de Duitse expansiedrift maximaal was. Hij werd door de Britse pers beschuldigd van collaboratie en verraad en de publieke opinie keerde zich dusdanig tegen hem dat hij zich niet meer welkom voelde in Engeland en zich in Amerika vestigde. Tot zijn voornaamste tegenstanders behoorde de auteur van Winnie de Poeh, A.A. Milne, met wie Wodehouse ooit goed bevriend was. Hij werd verdedigd door andere gerenommeerde Britse schrijvers, zoals Evelyn Waugh en George Orwell. De Britse geheime dienst MI5 kwam tot de conclusie dat Wodehouse na\u00efef was en iets doms had gedaan, maar dat hij geen verrader was.\nDe Britse reactie op zijn Duitse uitzendingen bevreemdde Wodehouse ten zeerste. Tot aan zijn dood op hoge leeftijd bleef hij zich afvragen of hij nu wel of niet had gecollaboreerd.\nIn 1955 werd Wodehouse, die woonachtig was in de staat New York, tot Amerikaans staatsburger genaturaliseerd. Hij bezocht zijn vaderland nooit meer.\nIn 1975, zeer kort voor zijn dood, werd hij \"in absentia\" geridderd voor zijn literaire verdiensten door Elizabeth II en sindsdien mag hij \"sir\" genoemd worden. Men neemt aan dat hij niet eerder was geridderd, omdat men hem zijn Duitse radio-uitzendingen nog altijd kwalijk nam.\nWerk.\nWodehouse's werk is grotendeels onvertaalbaar, al is het wel vertaald. Om het ten volle te kunnen waarderen moet de lezer vertrouwd zijn met de Engelse taal, de Britse geschiedenis en de Britse literatuur. (Bertie Wooster, een van Wodehouses creaties, citeert voortdurend halve zinnen uit werk van Shakespeare, Tennyson en de bijbel, die hij dan echter meestal abusievelijk aan zijn butler Jeeves toeschrijft.)\nWodehouse's werk speelt zich vaak af rond:\nDe verhalen van Wodehouse spelen zich in het algemeen af in het Engeland van de jaren net voor de Eerste Wereldoorlog. De meeste hoofdpersonen leven van ge\u00ebrfd geld en hoeven zich niet bezig te houden met saaie dingen als in hun levensonderhoud voorzien.\nWodehouse schreef niet alleen humoristische boeken, maar ook succesvolle musicals zoals \"A Damsel in Distress\" uit 1938 (op uitdrukkelijk verzoek van componist Gershwin), gebaseerd op een novelle uit 1919,\"Have A Heart\" uit 1917,\"Oh, Kay!\" uit 1926,\"Rosalie\" uit 1928 en \"Anything Goes\" uit 1934 van Cole Porter. Zijn boeken werden lange tijd niet serieus genomen door het literaire establishment, maar tegenwoordig gelden ze als taalkundig onnavolgbare juweeltjes waarvan er vele nog constant in druk zijn en populair blijven.\nBibliografie.\nWodehouse schreef zo\u2019n honderd boeken, verspreid over tientallen jaren. De eerste jaartallen betreffen de eerste uitgave in Nederland. Herdrukken worden hier niet vermeld. Veel van Wodehouses in het Nederlands vertaalde werk verscheen als Prisma-pocket.\nWodehouse schreef en bewerkte ook verschillende toneelwerken:\nAutobiografie:\nIn Nederland verschenen als omnibus:\nEn een Engelstalige uitgave:\nDe P.G. Wodehouse Society liet ter gelegenheid van het 25-jarig bestaan een stripboek samenstellen, op basis van een ballonstrip van Georges Mazure:\nOok werd een tweetalig werk door de P.G. Wodehouse Society uitgegeven, gebaseerd op een strip in Lego:\nLeen Spierenburg tekende in 1948 de beeldroman \"De grote match\", als deel 6 uit de Panterserie. Dit was gebaseerd op een Wodehouse-boek. De P.G. Wodehouse Society heeft dit opnieuw uitgegeven, met een voorwoord van Annemieke en Leon Spierenburg.\nVan de reis naar Engeland in 2009 door de P.G.Wodehouse Society is ook een boekuitgave samengesteld.\nOok verschenen er diverse luisterboeken, hervertalingen en podcasts via uitgeverij Modern Dutch:\nDiverse luisterboeken bevatten begeleidende muziek van de Bill Brookers\u2019 Jugband.\nPersonages.\nEnkele belangrijke personages in Wodehouse-verhalen:\nZo'n twintig van Wodehouses verhalen zijn verfilmd, veelal met Stephen Fry en Hugh Laurie in de hoofdrollen, als respectievelijk Jeeves en Wooster in de BBC-serie \"Jeeves and Wooster\".\nLiteratuur.\nEr zijn ten minste achttien biografie\u00ebn over Wodehouse. De meest volledige beschrijving van alle biografie\u00ebn is te vinden in \"What about Wodehouse? A Biographers' Bibliography\", samengesteld door Peter Nieuwenhuizen in 1994. Een recente en goed ontvangen biografie is \"Wodehouse: A Life\" door Robert McCrum uit 2004. De Engelse auteur Paul heeft een geheel nieuwe thematische biografie in drie delen opgezet die ook zeer goed ontvangen is: \"Pelham Grenville Wodehouse\" - \"This is jolly old Fame\" (vol.1) - \"Mid-Season Form\" (vol.2) - \"The Happiness of the World\" (vol.3).\nIn 2021 verscheen t.g.v. het 40-jarig bestaan van de Nederlandse P.G. Wodehouse Society een nieuwe bibliografie waarin alle werken vermeld staan die in Nederland en Belgi\u00eb uitgegeven zijn, met tevens vermelding van alle comic books en strips die op het werk van Wodehouse gebaseerd zijn en alle verwijzingen in de Nederlandse literatuur: \"P.G. Wodehouse translations in Dutch\"."}
{"id": "7527", "revid": "5048", "url": "https://nl.wikipedia.org/wiki?curid=7527", "title": "Jean-Baptiste Corot", "text": "Jean-Baptiste Camille Corot (Parijs, 16 juli 1796 - aldaar, 22 februari 1875) was een Franse kunstschilder. Hij was een overgangsfiguur tussen de klassieke en de moderne schilderkunst. Hij is vooral bekend voor zijn landschappen en wordt gezien als een voorloper van de landschapsschilderijen van de impressionisten.\nBiografie.\nCorot werd geboren in een welgesteld milieu. Zijn vader was pruikenmaker en had een lakenhandel, terwijl zijn moeder een modistenwinkeltje had. De zoon was aldus voor de handel bestemd.\nToen Corot 26 jaar was, gaf hij zijn handelsloopbaan op en koos voor het beroep van schilder. Van zijn ouders kreeg hij een bescheiden jaarlijkse toelage van 1.500 francs. Hij kreeg in zijn jonge jaren een klassieke vorming bij Achille Etna Michallon, winnaar van de eerste Prix de Rome in 1817, en bij Jean-Victor Bertin, waar de barokke souvenirs aan Nicolas Poussin nog meeleefden. Toch zette hij zijn volgeling aan in de natuur te gaan werken.\nNa zijn Parijse opleiding, in 1825, begon hij uitgebreid te reizen, door Frankrijk, Zwitserland, Nederland, Engeland en Itali\u00eb. Vooral zijn verblijven in Itali\u00eb (in 1825-1826, 1834 en 1843) waren bepalend in zijn vorming. Vanaf het begin had het schilderen van landschappen zijn voorkeur. Aan het begin van zijn loopbaan maakte Corot veel studies in de vrije natuur in de omgeving van Rouen en Parijs, in de bossen van Fontainebleau en van Ville-d'Avray, waar zijn ouders een buitenhuis bezaten.\nIn 1827 werd een eerste schilderij van Corot toegelaten tot de Parijse salon en in 1833 viel een groot landschap van hem in de prijzen op de Salon. Ondanks deze eerste succesen duurde het tot halfweg de jaren 1840 voor Corot voldoende succes kende om van zijn schilderkunst te kunnen leven. Vanaf de jaren 1850 kende Corot groot succes en offici\u00eble waardering.\nMen had grote waardering voor hem als schilder \u00e9n als mens; hij hielp zijn collega's waar hij kon. Voor een van zijn tijdgenoten, Gustave Courbet, had Corot een onbeperkte waardering. Charles Baudelaire omschreef het werk van Corot als \"mirakel van het hart en van de geest\". Over het realisme van Corot zei Jean Fran\u00e7ois Millet: \"Dat is eindelijk het spontaan gevonden schilderen\". Corot trouwde nooit en legde zich volledig toe op de schilderkunst.\nThema's en stijl.\nCorot kan men niet plaatsen binnen \u00e9\u00e9n bepaalde school. Hij was geen echte romanticus, zoals de schilders van de School van Barbizon met wie hij goed bevriend was. Een tijd lang ging hij in Barbizon werken. Hij bleef echter trouw aan de traditie van het classicisme. Onder invloed van Lorrain en het landschap van Itali\u00eb koos hij voor klassieke vormen. Nieuw waren echter het po\u00ebtische element en de grote natuurlijkheid die hij zijn landschappen meegaf. Hij idealiseerde de landarbeiders niet, zoals Millet en Courbet dat deden, en hield zich ook buiten de ideologische discussies.\nCorot verdeelde zijn tijd tussen het schetsmatig schilderen in open lucht in de lente en de zomer en het uitwerken van grote schilderijen in zijn atelier tijdens de wintermaanden. Menselijke figuren vormden in zijn landschappen enkel een bijzaak.\nOm in de \"Salons\" te exposeren richtte hij zich, naast zijn beroemde landschappen, op mythologische, literaire en religieuze thema's. Hier kan hij dan weer teruggrijpen naar een romantische en klassieke weergave, met toch het impressionistische gevoel voor de kleur en het licht. Hierbij worden \"De Heilige Hieronymus\" (1837), \"De Sileen\" (1838) of \"Homerus en de herders\" (1845) gerekend. In de laatste twintig jaar van zijn leven ging Corot ook over tot figuurschilderen, maar deze werken stelde hij niet tentoon.\nWegbereider voor het impressionisme.\nZijn \"Haven van La Rochelle\" (1851) en \"Herinnering aan Mortefontaine\" (1864) tonen aan hoe Corot kan gezien worden als een van de voornaamste wegbereiders voor de impressionisten, hoewel hij zijn thema nooit oploste in het licht. Vooral Trouillebert volgde hem. Door zijn wijze van werken oefende hij ook grote invloed uit op Camille Pissarro en Claude Monet. Alhoewel hard aangedrongen werd, nam hij niet deel aan de tentoonstellingen van de impressionisten.\nWerken.\nMeer dan 3.000 schilderijen worden aan Corot toegeschreven. Daarnaast zijn er ook nog eens ongeveer 600 tekeningen in potlood of houtskool. De eerste catalogue raisonn\u00e9 van het oeuvre van Corot werd samengesteld door Alfred Robaut (1905) en werd later aangevuld door \u00c9tienne Moreau-N\u00e9laton. Hierin werden ongeveer 2.500 schilderijen beschreven.\nZijn kleine olieschetsen gemaakt in open lucht genieten evenveel waardering als zijn grote en meer uitgewerkte studiowerken.\nVervalsingen.\nOndanks zijn grote productie kon Corot de vraag naar zijn werk niet bijhouden. Al bij leven verschenen er vervalsingen van zijn werk. Het ging daarbij enerzijds om werk van tijdgenoten die werkten in een gelijkaardige stijl of gelijkaardige onderwerpen gebruikten. Hierbij werd soms de handtekening van de oorspronkelijke kunstenaar gewist om het werk als een ongetekende Corot te kunnen verkopen. Anderzijds kwamen ook kopie\u00ebn van het werk van Corot op de markt, uitgevoerd door zijn leerlingen of door vrienden uit Arras, waar Corot in de laatste jaren van zijn leven vaak verbleef. Ook na de dood van de kunstenaar bleven vervalsers aan het werk. Bij een vervalser in Belgi\u00eb werden in 1888 235 schilderijen in beslag genomen. Studenten aan kunstopleidingen, waaronder Fernand L\u00e9ger, schilderden rond de eeuwwisseling Corots als bijverdienste. De handtekening van Corot, zijn achternaam in hoofdletters, was bovendien gemakkelijk na te maken.\nNaast de 2.500 tot 3.000 schilderijen die worden erkend als authentieke Corots zijn er ongeveer 11.000 werken die aan hem werden toegeschreven en die het label vals of twijfelachtig kregen. Talrijke musea, waaronder het Louvre, het Art Institute of Chicago, het Philadelphia Museum of Art en het British Musem, hebben in hun depots schilderijen die ooit aan Corot werden toegeschreven.\nEerbewijzen.\nIn 1846 werd Corot ridder in het Legioen van Eer en in 1867 werd hij ook officier in het Legioen van Eer. Op de Wereldtentoonstelling van 1855 won hij de medaille eerste klasse voor schilderen."}
{"id": "7534", "revid": "231402", "url": "https://nl.wikipedia.org/wiki?curid=7534", "title": "Irix", "text": ""}
{"id": "7538", "revid": "113115", "url": "https://nl.wikipedia.org/wiki?curid=7538", "title": "Jean-Baptiste Camille Corot", "text": ""}
{"id": "7539", "revid": "484386", "url": "https://nl.wikipedia.org/wiki?curid=7539", "title": "Corot", "text": ""}
{"id": "7540", "revid": "264532", "url": "https://nl.wikipedia.org/wiki?curid=7540", "title": "Millet", "text": "Personen:"}
{"id": "7542", "revid": "902707", "url": "https://nl.wikipedia.org/wiki?curid=7542", "title": "Gavere", "text": "Gavere is een plaats en gemeente in de Belgische provincie Oost-Vlaanderen. Gavere ligt aan de Schelde, tussen de steden Gent en Oudenaarde. De gemeente telt ruim 13.000 inwoners, die Gaverlingen worden genoemd.\nGeschiedenis.\nGavere werd voor het eerst in het begin van de 10e eeuw vermeld en wel als \"Gavara\" naar \"gabra\" dat moeras betekent. In 1048 werd het, samen met het Land van Aalst waar het toe behoorde, onderdeel van het Graafschap Vlaanderen. De Heren van Gavere vormden een geslacht van machtige edelen. Het dorp Gavere was het centrum van een uitgebreide baronie die in 1518 tot graafschap en in 1540 tot prinsdom werd verheven. Lamoraal van Egmont werd de eerste prins.\nDe burcht van de heren van Gavere dateert al van de 12e en 13e eeuw. Het speelde een rol in de Slag bij Gavere die in 1453 werd uitgevochten tussen de hertog van Bourgondi\u00eb Filips de Goede en de Gentenaren die in opstand kwamen tegen de hoge belastingen. In de 16e eeuw was de burcht al in verval en in 1658 werd hij ontmanteld.\nEconomisch was het stadje niet enkel van de landbouw afhankelijk, doch ook van ambacht en handel. Er was een weekmarkt en er waren drie jaarmarkten. In de 18e eeuw werd de linnennijverheid belangrijk. In de 19e eeuw ontstond er baksteennijverheid in de Scheldevallei.\nIn de 2e helft van de 20e eeuw werd Gavere meer en meer een forensenplaats. Het vervult ook een streekfunctie met scholen en diensten. Vanaf 1952 was er ook een militaire basis.\nKernen.\nGavere bestaat uit zes deelgemeenten. Asper wordt met de rest van de gemeente gescheiden door de Schelde. Dikkelvenne, Gavere, Semmerzake en in iets mindere mate Vurste zijn met elkaar vergroeid door middel van lintbebouwing.\nIn de gemeente liggen nog een tweetal grote gehuchten, Heedwijk en Sint-Janswijk.\nDeelgemeenten.\nDe gemeente Gavere grenst aan volgende gemeenten en deelgemeenten:\nNatuur en landschap.\nGavere ligt aan de Schelde en wel op de hogere oever, waar de hoogte oploopt tot 45 meter. Ten zuiden van de dorpskom ligt een sluis in de Schelde.\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nPolitiek.\nBurgemeesters van Gavere waren:\n2013-2018.\nBurgemeester is Hugo Leroy (Open Vld-VOG). Hij leidt een coalitie bestaande uit Open Vld-VOG, CD&amp;V en sp.a-Groen. Samen vormen ze de meerderheid met 14 op 23 zetels. Op 3 augustus 2015 gaf Hugo Leroy de burgemeesterssjerp door aan Denis Dierick (Open Vld-VOG).\nNabijgelegen kernen.\nDikkelvenne, Semmerzake, Vurste, Baaigem, Asper,"}
{"id": "7543", "revid": "596487", "url": "https://nl.wikipedia.org/wiki?curid=7543", "title": "Oudenaarde", "text": "Oudenaarde (Frans: \"Audenarde\") is een stad in de Belgische provincie Oost-Vlaanderen. De stad ligt 30 km ten zuiden van Gent en telt ruim 32.000 inwoners, die Oudenaardenaren of Oudenaardisten worden genoemd. Eertijds was de stad in heel Europa bekend om haar wandtapijtenproductie, een nijverheid die haar bloeiperiode meemaakte in de zestiende eeuw, maar nog bleef voortduren tot in de achttiende eeuw. Vandaag wordt de stad weleens de parel van de Vlaamse Ardennen genoemd.\nGeschiedenis.\nMiddeleeuwen.\nOudenaarde is gesticht aan de linkeroever van de Schelde, die lange tijd de grens vormde tussen Frankrijk en het Heilige Roomse Rijk. In het jaar 1030 gelastte graaf Boudewijn IV van Vlaanderen er een burcht te bouwen. De toren van Oudenaarde (\"turris Aldenardensis\") moest dienstdoen als tegenhanger van de vestiging die de Duitse keizer aan de overzijde van de rivier in Ename had laten bouwen. In de dertiende eeuw werd de donjon vervangen door een groter kasteel.\nGraaf Filips van de Elzas gaf de stad in 1189 een stadskeure. Langzaamaan ontstonden twee stedelijke vestingen; Oudenaarde op de linker- en Pamele op de rechteroever van de Schelde. Pas in 1558 versmolten beide stadskernen. Oudenaarde verloor zijn versterkingen na de Slag bij Bouvines in 1214 en werd ingenomen door Gent in 1383.\nDe stad is ook de geschiedenis ingegaan als geboorteplaats van Margaretha van Parma. Keizer Karel V verwekte in Oudenaarde een kind bij weversdochter Johanna van der Gheynst. Hun kind zou van 1559 tot 1567 als landvoogdes over de Nederlanden regeren.\nNieuwe tijden.\nIn 1555 trad keizer Karel af als heer der Nederlanden. Hij werd opgevolgd door zijn zoon Filips II. Onder diens regime viel de Oudenaardse wandtapijtenindustrie nagenoeg stil. Dat was in die tijd de belangrijkste bron van inkomsten voor Oudenaarde en bijgevolg waren er in 1556 meer dan achtduizend werklozen in de stad. Met de komst van Alva emigreerden talloze stedelingen naar de Noordelijke Nederlanden. Die toestand duurde voort totdat Alexander Farnese de stad Oudenaarde op 6 juli 1582 innam. Inmiddels was de Oudenaardse bevolking echter gehalveerd.\nIn 1658 en in 1667 vielen de Fransen Oudenaarde binnen. Daarop werd in 1668 de vrede van Aken gesloten. De stad werd daarbij aan Frankrijk toegewezen. In het najaar van 1674 werd Oudenaarde drie dagen lang vanaf de Kerselareberg onder vuur genomen door het Franse leger. In het voorjaar van 1683 organiseerden de Fransen opnieuw terreurbombardementen op Oudenaarde. Drie vierde van de stad werd toen in puin gelegd en Oudenaarde zou jaren nodig hebben om deze klap te boven te komen.\nOp 11 juli 1708 waren Oudenaarde en omgeving het toneel van een belangrijke veldslag in de Spaanse Successieoorlog. Tijdens de slag bij Oudenaarde versloegen de Engelsen en de Nederlanders het Franse leger. De Engelsen stonden bij deze veldslag onder leiding van de hertog van Marlborough, die tevens de troepen van prins Eugenius van Savoye en maarschalk Hendrik van Nassau-Ouwerkerk aanvoerde. De Fransen werden geleid door Lodewijk, hertog van Bourgondi\u00eb.\nOp 11 mei 1745 vielen de Fransen Oudenaarde opnieuw binnen tijdens de slag bij Fontenoy. De Oostenrijkers, Engelsen en Nederlanders leden toen een nederlaag tegen de Fransen, die door Maurits van Saksen werden aangevoerd.\nNieuwste tijden.\nIn de Eerste Wereldoorlog werd tijdens de slag aan de Schelde van 1 november 1918 onder meer de Sint-Walburgakerk zwaar beschadigd. Daarnaast werden ook de kerken van Bevere, Eine en Heurne bij deze slag vernield. Nadat de geallieerden zich in november 1918 hadden gehergroepeerd werd Oudenaarde door de Duitsers aangevallen met gifgassen. Ze maakten daarbij veel burgerslachtoffers.\nTijdens de Tweede Wereldoorlog werd Oudenaarde opnieuw beschoten. De beschadigingen waren toen beperkt. Niettemin duurde het tot het jaar 1949 voordat ook die schade volledig hersteld was.\nTot in de negentiende eeuw werd de stad door stadswallen omringd. In de twintigste eeuw werd de binnenstad opengebroken. Op het stadsplein werden enkele oude gevelhuisjes gesloopt. Daardoor ontstond de brede doorgang naar de markt. Pas in 2006 werd het \u201egat in de markt\u201d opnieuw gedicht.\nVroeger kronkelde nog een zijtak van de Schelde door het centrum van de stad. In de jaren vijftig werd die echter goeddeels gedempt. Tot vandaag zijn er nog resten van te zien achter de stadsbibliotheek en in het stadspark.\nWapenschild.\nOp het Oudenaardse wapenschild staat een afbeelding van een bril. Volgens een zestiende-eeuwse legende zou keizer Karel V hebben opgedragen om die bril er te zetten, omdat de stadswachter de keizer niet had zien aankomen. De stadswachter, die de geschiedenis zou ingaan als Hanske de Krijger, maar die volgens Charles De Coster Thyl Ulenspiegel was, zou toen in slaap zijn gevallen, omdat hij te veel had gedronken.\nIn werkelijkheid is het embleem in het wapenschild geen bril maar een gestileerde letter \"A\" van \"Audenaerde\".\nKernen.\nNaast de stad Oudenaarde zelf behoren ook de \"deelgemeenten; Bevere, Edelare, Eine, Ename, Heurne, Leupegem, Mater, Melden, Mullem, Nederename, Volkegem en Welden\" tot de fusiegemeente Oudenaarde. Verder is ook het landelijke gedeelte van de vroegere gemeente \"Ooike\" nu een onderdeel van de stad. De dorpskern van Ooike is weliswaar bij de gemeente \"Wortegem-Petegem\" gevoegd. Eine, Bevere, Ename, Nederename, Edelare, Leupegem en Volkegem werden al in de fusie van 1964 met Oudenaarde samengevoegd. Heurne, Mater, Melden en Welden volgden in 1971. Ten slotte werden in 1977 ook Mullem en een deel van Ooike met de stad gefuseerd.\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nBezienswaardigheden.\nOudenaarde is in de eerste plaats befaamd om zijn stadhuis, dat bekendstaat als schoolvoorbeeld van Brabantse laatgotiek. Het stadhuis en de belendende lakenhal werden opgetrokken tussen 1525 en 1536 door de Brusselse bouwmeester Hendrik van Pede. Als bouwsteen diende Balegemse steen, maar bij recente restauratie zijn de sculpturen op de torens vervangen door replica\u2019s in een Noord-Franse steen, die beter bestand zou zijn tegen luchtvervuiling door zure regen. Op de spits van het stadhuis staat een bronzen beeld van de plaatselijke volksheld Hanske de Krijger. Binnenin het gebouw is tegenwoordig een museum ondergebracht, waar wandtapijten en zilverwerk worden tentoongesteld.\nDe gotische Sint-Walburgakerk werd herbouwd rond het jaar 1150 nadat een eerdere kerk in 1126 deels verwoest werd bij een brand. Aan de oorspronkelijke kerk herinnert thans alleen nog het koor in Scheldegotiek, dat van de ramp gespaard bleef. Omstreeks 1620 bouwde meester Simon de Pape een barokke kapconstructie aan de gotische torenspits. De kooromgang werd uit Doornikse zandsteen vervaardigd, terwijl voor de recentere delen ook Balegemse steen werd gebruikt. De kerk is rijk aan beeldhouwwerken, schilderijen en verdures.\nTegenover de Sint-Walburgakerk ligt de stadsbibliotheek. Dit classicistische bouwwerk dateert uit de achttiende eeuw en wordt soms het \u201ehet Vleeshuis,\u201d genoemd, omdat de Oudenaardse slagersgilde er eertijds haar onderkomen had. Het Vleeshuis werd gebouwd ter vervanging van een oudere overdekte vleesmarkt uit de veertiende eeuw.\nVerderop aan de rechteroever van de Schelde staat de Onze-Lieve-Vrouwekerk van Pamele, die tussen 1234 en 1300 werd opgetrokken door Arnulf van Binche. Het bouwwerk geldt als typevoorbeeld van Scheldegotiek; exemplarisch zijn onder meer de nog zeer romaans aandoende vensters en kooromgang, terwijl de zuilengalerij boven het middenschip al duidelijk gotische kenmerken vertoont. Zeer kunstig zijn ook de hoektorentjes van deze dertiende-eeuwse kerk.\nVerder telt de stad acht bruggen over de Schelde (inclusief twee spoorwegbruggen en een voor voetgangers en fietsers). De meest opmerkelijke daarvan is de Ohiobrug tussen Eine en Nederename. Ze werd gebouwd in opdracht van de Amerikaanse staat Ohio als compensatie voor de oorspronkelijke brug, die verwoest werd tijdens de Eerste Wereldoorlog. Aan weerszijden van het bouwsel staan twee gebeeldhouwde bizons. Daarnaast herinnert in de binnenstad ook een herdenkingszuil voor gevallen Amerikaanse infanteriesoldaten nog aan de Eerste Wereldoorlog. Het monument van Tac\u00e1mbaro werd dan weer opgericht ter nagedachtenis aan Oudenaardse strijders die sneuvelden tijdens de Franse interventie in Mexico.\nAndere bezienswaardigheden zijn onder meer de Boudewijnstoren en huis van Margaretha van Parma, het middeleeuwse begijnhof van Oudenaarde, de abdij van Maagdendale, het Bisschopskwartier, het Onze-Lieve-Vrouwhospitaal, het Huis de Lalaing, het neoclassicistische Kasteel Liedts, Villa Louisa en het spoorwegstation in belle-\u00e9poquestijl.\nIn het gehucht Kerselare bevindt zich een bedevaartsoord met de Onze-Lieve-Vrouw van Kerselarekapel.\nArcheologische site.\nIn de deelgemeente Ename hebben archeologen de grondvesten ontdekt van een elfde-eeuwse burcht, een handelsnederzetting en een benedictijnenabdij. De Schelde was in de middeleeuwen de grens tussen Frankrijk en het Heilige Roomse Rijk en keizer Otto III had te Ename een vestiging aangelegd als bastion tegen het Franse Rijk. In 1504 werd de vestiging vernietigd en bij Vlaanderen ingelijfd. Op de oude stad Ename werd toen een klooster gebouwd. Ook bij de restauratie van de nabijgelegen Sint-Laurentiuskerk zijn reeds opzienbarende vondsten gedaan, zoals een persoonlijke loge van de Duitse keizer.\nWerelderfgoed.\nIn Oudenaarde zijn er meer dan honderd beschermde monumenten. Een daarvan staat op de werelderfgoedlijst van de UNESCO, namelijk het stadhuis als een van de belforten in Belgi\u00eb en Frankrijk. Het Begijnhof is niet in de lijst opgenomen als een van de Vlaamse begijnhoven.\nBeiaard.\nDe allereerste klokkentoren met een handbespeelbare beiaard (uit 1510) bevond zich in het stadhuis van Oudenaarde. De huidige beiaard bevindt zich in de toren van de Sint-Walburgakerk.\nBedevaartsoord.\nIn de Oudenaardse deelgemeente Edelare ligt het bedevaartsoord Kerselare ter ere van Onze-Lieve-Vrouw. Van oudsher beheert de parochie Pamele dit bedevaartsoord. Sinds 1953 wordt er jaarlijks op Hemelvaartsdag een autowijding gehouden en is er een kermis waar gedroogde wijting en de plaatselijke snoep (\"lekkies\") worden verkocht.\nNatuurgebieden.\nOudenaarde telt vijf natuurgebieden die beheerd worden door Natuurpunt.\nVerder liggen in Oudenaarde ook nog:\nCultuur.\nBier.\nOudenaarde is bekend om zijn bruine bieren. Plaatselijke bieren en/of brouwerijen zijn onder meer Cnudde, Ename, Felix, Liefmans en Roman. Hoewel de meeste Oudenaardse brouwerijen tegenwoordig door grotere concerns zijn overgenomen, wordt het bier nog steeds in Oudenaarde gebrouwen.\nKrant.\nOudenaarde had vroeger haar eigen krant, namelijk de \"Gazette van Audenaerde\". Ze werd gepubliceerd in Oudenaarde zelf, door Van Peteghem-Ronsse.\nSport.\nOudenaarde beschikt over een atletiekpiste. De atletiekpiste is gelegen in het Burgemeester Thienpontstadion en is 400 m lang.\nOudenaarde beschikt ook over een eigen atletiekclub, KASV Oudenaarde.\nBadmintonnen in Oudenaarde kan in het sportcentrum Recrean. De badmintonclub van Oudenaarde is VLA-bad.\nBaseball\nBase- &amp; softballclub The Frogs beoefetn zijn sport op het baseballveld aan de Rodelos.\nDe basketbalvereniging in Oudenaarde is BBC Haantjes Oudenaarde.\nDuiken\nDe duikvereniging in Oudenaarde is Atlantic Diving Club Oudenaarde (afgekort ADC)\nGolf &amp; Country Club Oudenaarde beschikt onder andere over twee 18-holes golfbanen en vier oefenholes.\nRugbyclub Rhinos Rugby Oudenaarde promoveerde in het seizoen van 2018-2019 naar eerste nationale.\nDe stad beschikt over een skatepark dat in 2023 volledig vernieuwd en uitgebreid werd. Hiervoor werd een bedrag van 450.000 euro vrijgemaakt.\nDe Oudenaardse tafeltennisploeg is TTC Meteor en wordt uitgeoefend in sportcentrum Recrean.\nDe Triatlon van Vlaanderen vindt jaarlijks plaats in Oudenaarde.\nDe Koppenbergcross vindt jaarlijks plaats in Melden.\nVoetbalclub KSV Oudenaarde speelt in de nationale reeksen.\nDaarnaast telt Oudenaarde ook nog kleinere voetbalclubs die in lagere reeksen spelen: Sparta Bevere, KWIK Eine, Racing Mater en VV Volkegem.\nThe Outsider Cablepark is een recreatiecentrum in Oudenaarde dat wakeboarden, kneeboarden en waterski aanbiedt.\nDe Ronde van Vlaanderen komt sinds 2012 elk jaar in Oudenaarde aan, maar ook andere wielerklassiekers rijden door de stad.\nOudenaarde heeft een museum dat gewijd is aan de Ronde van Vlaanderen en aan de wielersport in het algemeen (Centrum Ronde van Vlaanderen).\nOnder meer de beroemde Koppenberg ligt in de Oudenaardse deelgemeente Melden.\nSportoase Zwem.com is het stedelijk zwembad van Oudenaarde. Ozeka is de Oudenaardse zwemclub.\nVerkeer.\nOudenaarde ligt op het kruispunt van de N8 tussen Kortrijk en Brussel en de N60 tussen Gent en Ronse. De stad beschikt over twee spoorwegstations. Het hoofdstation ligt op grondgebied van de deelgemeente Bevere en daarnaast is er nog een kleiner station in de deelgemeente Eine. Bovendien ligt Oudenaarde aan de Schelde, die de stad verbindt met de havens van Antwerpen, Gent en Terneuzen.\nEconomie.\nOp Oudenaards grondgebied bevinden zich enkele industrieterreinen, waar verschillende internationale bedrijven gevestigd zijn. Die zijn van groot belang voor de werkgelegenheid in de regio. Daarnaast telt Oudenaarde ook enkele honderden midden- en kleinbedrijven. De stad is van oudsher bekend om haar textielnijverheid, zoals de textielfabriek Saffre Fr\u00e8res. Die industrie houdt stand tot vandaag.\nTegenwoordig is ook toerisme een belangrijke bron van inkomsten voor Oudenaarde. De stad verlaat zichzelf daarbij graag op haar rijk cultureel erfgoed en haar landelijke omgeving in de Vlaamse Ardennen. Oudenaarde beroemt zich erop de tweede cultuurstad van de provincie te zijn. Na Gent beschikt Oudenaarde immers over de meeste historische gebouwen in Oost-Vlaanderen.\nPolitiek.\nStructuur.\nDe stad Oudenaarde ligt in het kieskanton Oudenaarde in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.\nZuid-Oost-Vlaanderen is een streek waar de Open VLD traditioneel een grote aanhang heeft. Ook in Oudenaarde levert die partij tegenwoordig de burgemeester. Op dit ogenblik sinds het jaar 2000 is dat Marnic De Meulemeester. Toch was de CVP er voor het jaar 2000 lange tijd de grootste partij. Zo haalde de partij er bij de gemeenteraadsverkiezingen van 1976 nog 41,7 procent van de stemmen. De liberale PVV haalde bij die verkiezingen 37,4 procent. Zoals op veel plaatsen in Vlaanderen daalde het stemmenaantal van de christendemocraten geleidelijk aan, maar pas in 2000 toen de liberalen ook elders in Vlaanderen een grote doorbraak meemaakten, werd de VLD de grootste partij van Oudenaarde. Bij die verkiezingen haalde de VLD 37,4 procent, terwijl de CVP toen zakte naar 27 procent. Bij de gemeenteraadsverkiezingen van 2006 bleef de VLD de grootste partij met 36,5 procent van de stemmen. Hoewel de christendemocraten elders in Vlaanderen bij die verkiezing veel vooruitgang boekten, zakte het stemmenaantal van de CD&amp;V in Oudenaarde verder weg naar 25 procent. De socialistische partij doet het in Oudenaarde doorgaans minder goed. Bij de verkiezingen van 1976 scoorde de SP er slechts 16,5 procent van de stemmen. Onder de naam \"Samen\" steeg het stemmenaantal van de socialisten naar 24,5 procent bij de verkiezingen van 2000, maar in 2006 zakte de partij terug naar 20 procent. De partij Vlaams Blok haalde in 2000 nog 5,7 procent van de stemmen, terwijl haar opvolger Vlaams Belang naar 8,8 procent opklom in 2006. Het stemmenaantal van de Vlaamse groenen steeg van 5,4 procent in 2000 naar 7,6 procent in 2006.\nDiensten.\nZiekenhuis.\nIn de stad bevindt zich het ziekenhuis AZ Oudenaarde.\nGerecht.\nOudenaarde is de hoofdplaats van een gerechtelijk arrondissement Oudenaarde en heeft een eigen gerechtsgebouw en gevangenis. De huidige procureur van het parket van Oudenaarde is Geert Merchiers.\nStreektaal.\nHet Oudenaards is een Oost-Vlaams dialect. In de buurt van Oudenaarde loopt een isoglosse tussen de \u201ezuiver\u201d Oost-Vlaamse dialecten en de overgangsdialecten tussen Oost- en West-Vlaams. Het hoeft dan ook weinig betoog dat Oudenaards dichter bij het West-Vlaams staat dan bijvoorbeeld het Gents. Zoals in de meeste Oost-Vlaamse dialecten is ook de invloed van het Frans bijzonder groot.\nTyperend voor het Oudenaards zijn onder meer de verkleinwoorden op \"-ie,\" zoals in \"bientjie\" (beentje), \"kiekie\" (kip) of \"petie\" (vent). De dialectsprekers gebruiken de uitgang -ie ook als augmentatief of 'vergrootwoord' (zoals Brabanders 'de Jan' en West-Vlamingen 'Bert\"en\"' gebruiken): Dierkie, Geertie, Wiemie, Jotie. Zo is de voornaam in de artiestennaam van de Oudenaardse dichter Jotie T\u2019Hooft in wezen zo'n 'vergrootwoord'. De Brakelse auteur Isidoor Teirlinck (1851-1934) tekende veel van de Oudenaardse dialectwoordenschat op in zijn \"Zuid-Oostvlaandersch Idioticon\" (1908-1924).\nFamilienaam.\nEr zijn verschillende familienamen die verwijzen naar de stad Oudenaarde. Hieronder staan ze gerangschikt naar het aantal dragers ervan in Belgi\u00eb in het jaar 1998\nNabijgelegen kernen.\nPetegem-aan-de-Schelde, Leupegem, Edelare, Bevere, Eine"}
{"id": "7544", "revid": "573372", "url": "https://nl.wikipedia.org/wiki?curid=7544", "title": "Eskrima", "text": "Eskrima, Kali en Arnis zijn de verzamelnamen van de Filipijnse krijgskunsten. Deze kunsten zijn reeds eeuwen geleden ontstaan en hebben zich voortdurend verder ontwikkeld voor hun functie in (stammen-)oorlogen.\nMet Eskrima leert de \"eskrimador\" gewapend en ongewapend vechten en zich verdedigen.\nEen belangrijk wapen voor de eskrimador is de baton. Dit is een rotanstok met een lengte van 60 centimeter.\nIn het Eskrima wordt zeer veel met drill gewerkt en is het belangrijk om de oefeningen zeer vloeiend uit te voeren.\nOnder andere Bruce Lee vond veel inspiratie bij deze Oosterse krijgskunst: hij gebruikte voor zijn Jeet Kune Do vooral zijn Wing Chun-achtergrond, met een aantal boksbewegingen erin, en wat voetenwerk van het schermen. De Filipijnse en Indonesische invloeden zijn later toegevoegd door een leerling van Bruce Lee."}
{"id": "7545", "revid": "264532", "url": "https://nl.wikipedia.org/wiki?curid=7545", "title": "Mac", "text": ""}
{"id": "7548", "revid": "3", "url": "https://nl.wikipedia.org/wiki?curid=7548", "title": "Gaius", "text": ""}
{"id": "7551", "revid": "166195", "url": "https://nl.wikipedia.org/wiki?curid=7551", "title": "Bloeddruk", "text": "De bloeddruk of tensie is de vloeistofdruk in het slagadersysteem. De bloeddruk wordt weergegeven door middel van twee kengetallen, de \"systolische druk\" of \"bovendruk\" en de \"diastolische druk\" of \"onderdruk\", gescheiden door een schuine streep, bijvoorbeeld RR (Riva-Rocci) 120/80 mmHg. De getallen geven de druk aan in millimeters kwikdruk (symbool: mmHg; 760 mmHg = 1 bar), dat wil zeggen de druk uitgeoefend door een kolom kwik van 120\u00a0mm hoogte in de eerste waarde van het voorgaande voorbeeld. Een meer wetenschappelijke eenheid om bloeddruk in uit te drukken zou de kilopascal zijn, maar die wordt om historische redenen nauwelijks gebruikt.\nIn sommige landen is het gebruikelijk de bloeddruk in cm Hg aan te geven, dus met een nul minder.\nHoge bloeddruk of hypertensie is een vooral in westerse landen algemeen voorkomende aandoening. Op 7 april 2013 was hoge bloeddruk thema op de door de WHO georganiseerde Wereldgezondheidsdag.\nBegripsbepaling.\nSamen geven de twee waarden een beeld van de gemiddelde arteri\u00eble druk, soms op digitale bloeddrukmeters aangegeven als MAP (\"mean arterial pressure\"), die kan worden geschat met behulp van de formule:\nDe regeling van de bloeddruk in het lichaam is een ingewikkeld proces met een aantal terugkoppelingssystemen zoals het renine-angiotensine-aldosteronsysteem (RAAS) en met verschillende tijdschalen, van de slag-tot-slag regulatie in het hart tot de spanning in de arteri\u00eble vaatwand tot de regulatie van de hoeveelheid water en zout in het vaatstelsel door hormonen onder andere via de nieren.\nZowel een te lage als een te hoge bloeddruk kan tot gezondheidsproblemen leiden. Het eerste geval is zeldzaam, het tweede komt veel voor. Overigens is dit een sterk cultureel bepaald gegeven: in Duitsland worden zeer veel geneesmiddelen voorgeschreven tegen lage bloeddruk (\"Kreislaufschw\u00e4che\"), terwijl dit probleem in Engelstalige landen amper lijkt voor te komen.\nBloeddrukwaarden.\nVoor volwassenen:\nVoor kinderen:\nDe grenswaarden stijgen met toename van de leeftijd, voornamelijk de bovendruk.\nBij mensen met kwalen die een nadelige invloed op de bloedvaten kunnen hebben, zoals diabetes mellitus, wordt meestal een lagere bovendruk (RR 135 mmHg) als maximum voor een normale bloeddruk aangehouden.\nMeetmethode.\nEr wordt gebruik gemaakt van een bloeddrukmeter die bestaat uit een band (manchet) met van binnen een opblaasbare ballon die verbonden is met een manometer (vroeger een die gebruikmaakte van een kolom kwik, dit mag uit milieutechnische overwegingen niet meer). De ballon wordt om de bovenarm gevouwen en opgeblazen met een pompje of knijpballonnetje met ventiel tot de druk zo hoog is dat er geen bloed meer door de bovenarmslagader loopt (polsslag niet meer voelbaar). Nu laat men de druk in de ballon langzaam zakken door een ventieltje iets te openen. Op een gegeven moment is de systolische bloeddruk hoger dan de druk in de ballon, zodat de slagader in de arm bij iedere hartslag even iets bloed doorlaat. Dit is te constateren doordat via een boven de slagader geplaatste stethoscoop geluiden worden gehoord iedere keer dat de slagader weer dichtklapt, de korotkoff-toon, genoemd naar de ontdekker ervan. De op dit punt afgelezen waarde van de manometer wordt genoteerd en is de bovendruk. Laat men de druk verder zakken, dan verdwijnen de tonen weer op het moment dat de slagader gedurende de hele cyclus openblijft. Nu leest men de onderdruk af. Deze meetmethode is ontdekt door de Italiaanse onderzoeker Scipione Riva-Rocci en de bloeddruk wordt daarom nog steeds afgekort met de letters RR.\nThuis meten van de bloeddruk.\nBloeddrukmeters voor thuisgebruik zijn ruim verkrijgbaar. De waardes die ze meten vallen vaak wat lager uit dan bij een meting bij de huisarts of in het ziekenhuis. Dit komt omdat er minder stress is in een vertrouwde omgeving. Om thuis een betrouwbare meting te doen dient rekening te worden gehouden met onderstaande punten:\nDe betrouwbaarheid van zelfmeting wordt vergroot door het gemiddelde van drie metingen te nemen. Er dient verder \nrekening te worden gehouden met afwijkingen veroorzakende factoren zoals een nacht met weinig slaap, een feestje of stressvolle gebeurtenissen voorafgaand aan de meting. \u00a0\nBloeddrukvariaties.\nDe bloeddruk is een in hoge mate dynamische grootheid en verandert in de loop van enige minuten tot zelfs seconden. Stress kan de bloeddruk door het vrijmaken van het hormoon adrenaline binnen een halve minuut met tientallen mm Hg verhogen, evenals inspanning. Bij zware inspanning zijn hogere bloeddrukken normaal die bij gezonde mensen in rust als sterk verhoogd zouden worden beschouwd. Soms is de meting voor de pati\u00ebnt - meestal onbewust - al zo stressvol dat bij iedere meting een druk wordt gevonden die 20 of 30\u00a0mm Hg boven de werkelijke rustwaarde van die pati\u00ebnt ligt (wittejasseneffect). De enige oplossing hiervoor is de ambulante 24-uursmeting waarbij de pati\u00ebnt gedurende een etmaal een automatische bloeddrukmeter draagt die zich bijvoorbeeld ieder kwartier zonder tussenkomst van een waarnemer automatisch opblaast en de bloeddruk meet, die vervolgens in een computergeheugen wordt bewaard en de volgende dag uitgelezen. Er kan dan ook naar de nachtelijke bloeddrukdaling worden gekeken. Bij een gezonde bloeddrukregulatie, daalt de bloeddruk 's nachts met 10 tot 20% van de gemiddelde dagwaarde. Als de gemiddelde nachtwaarde maar 0 tot 10% lager ligt, is dit een \"non-dipping\", dus niet dalend, bloeddrukprofiel. Mensen met een \"non-dipping\"-profiel hebben een aanzienlijk grotere kans op hart- en vaatziekten.\nOm deze reden zal men over het algemeen niet op grond van een enkele te hoge waarde met behandeling van hoge bloeddruk willen beginnen maar pas als die waarde bv. 3 maal met een tussenpoos van enige dagen of weken is gemeten.\nStudies hebben uitgewezen dat de bloeddruk bij stijging van de omgevingstemperatuur daalt en stijgt bij daling van die temperatuur. Dit effect zou worden bewerkstelligd doordat bij temperatuurstijging van de omgeving de bloedvaten zich verwijden om via de bloedstroom lichaamswarmte af te voeren, en dientengevolge de bloeddruk daalt."}
{"id": "7553", "revid": "1351336", "url": "https://nl.wikipedia.org/wiki?curid=7553", "title": "Nick Cave", "text": "Nicholas Edward Cave (Warracknabeal, 22 september 1957) is een Australische singer-songwriter, dichter, schrijver en acteur. Hij woont en werkt in het Engelse Brighton. Hij is voornamelijk bekend als frontman van Nick Cave and the Bad Seeds.\nBiografie.\nNick Cave werd geboren op 22 september 1957 in Warracknabeal, Australi\u00eb. \nIn 1973 ontmoette hij Mick Harvey, Phil Calvert, John Cochivera, Brett Purcell, en Chris Coyne op de middelbare school in Caulfield nabij Melbourne. Ze richtten een punkband op met Cave als zanger en spelen punk covers van onder meer Lou Reed, David Bowie en Alice Cooper. De band werd in 1977 The Boys Next Door gedoopt en begon steeds meer eigen nummers te spelen. De bandleden waren op dat moment Cave, Harvey, Calvert en Tracy Pew. In 1980, na een verhuizing naar Londen en vervolgens West-Berlijn, onderging de band een naamsverandering naar The Birthday Party. \nNa een cultstatus te hebben bereikt in Australi\u00eb en Europa werd de band eind 1983 ontbonden. In 1984 richtten Nick Cave en Mick Harvey Nick Cave and The Bad Seeds op met gitarist Blixa Bargeld.\nCave schreef mee aan het scenario van de onafhankelijk geproduceerde dramafilm \"Ghosts\u2026 of the Civil Dead\" uit 1988. Hij verzorgde samen met Blixa Bargeld en Mick Harvey de soundtrack.\nIn 1989 bracht Nick Cave zijn eerste roman uit getiteld \"And the Ass Saw the Angel\".\nVoor het album \"Next Wave\" (2002) van Chris Coco coverde Cave het nummer Sunday Morning van The Velvet Underground.\nNick Cave schreef het scenario voor de western The Proposition van John Hillcoat uit 2005. De cast bestaat onder andere uit Guy Pearce, Ray Winstone, Danny Huston, John Hurt, David Wenham en Emily Watson. De muziek schreef hij samen met Warren Ellis.\nIn maart 2007 verscheen het eerste album van zijn nieuwe project, Grinderman. De groep bestond uit Nick Cave en enkele leden van the Bad Seeds. Op 10 december 2011 maakte Grinderman bekend na twee albums (\"Grinderman\" en \"Grinderman 2\") uit elkaar te gaan.\nIn september 2009 werd de tweede roman van Nick Cave, \"De dood van Bunny Munro\" (The Death Of Bunny Munro), gepubliceerd. Door zijn expliciete schrijfwijze lokt het boek tegenstrijdige reacties uit.\nIn 2014 ging de opera \"Shell Shock\" in premi\u00e8re in de Koninklijke Muntschouwburg te Brussel. Dit werk werd door Nicholas Lens gecomponeerd op een libretto van Nick Cave.\nEind 2018 nam Marianne Faithfull het nummer \"The Gypsy Faerie Queen\" op dat ze schreef en inzong met Nick Cave.\nPriv\u00e9leven.\nNick Cave verhuisde in 1990 voor een tijd naar S\u00e3o Paulo, Brazili\u00eb en trouwde er met Viviane Carneiro. Hij heeft een zoon uit dit huwelijk, Luke (1991). Na zes jaar huwelijk scheidden Cave en Carneiro in 1996. Hij was lange tijd verslaafd aan hero\u00efne, waardoor hij zelfs ooit in de gevangenis belandde.\nMidden jaren negentig had Nick Cave een kortstondige relatie met singer-songwriter PJ Harvey; in het album \"The Boatman's Call\" uit 1997 verwerkte hij het einde van deze verhouding.\nIn 1997 ontmoette Nick Cave Susie Bick, model en muze van Vivienne Westwood, met wie hij in 1999 trouwde. Bick stond model voor de hoes van het vijftiende album van Nick Cave and The Bad Seeds: \"Push the Sky Away\". Cave en Bick zijn de ouders van de in 2000 geboren tweeling Arthur en Earl Cave.\nIn 2014 werd een dag uit het leven van Nick Cave verfilmd in de deels fictieve, deels autobiografische film \"20,000 Days on Earth\" van Iain Forsyth en Jane Pollard.\nOp 14 juli 2015 kwam zijn zoon Arthur om het leven na een val van een klif. Dit gebeurde tijdens de opnames van het album \"Skeleton Tree\". De tragische gevolgen voor Cave, zijn familie en zijn werk zijn gedocumenteerd in de documentaire \"One More Time with Feeling\" en in het boek \"Faith, Hope and Carnage\", een bundel gesprekken met de Ierse muziekjournalist Sean O'Hagan. Het album \"Ghosteen\" uit 2019 werd geschreven en opgenomen na de gebeurtenissen en behandelt de thematiek en het verwerkingsproces. 9 mei 2022 stierf ook zijn zoon Jethro.\nCave heeft een dubbelzinnige relatie met het christelijke geloof. Op zijn blog \"Red Hand Files\" concludeerde hij op een vraag hierover: \"So, do I believe in God? Well, I \"act\" like I do, for my own greater good. Does God exist? Maybe, I don\u2019t know. Right now, God is a work in progress.\""}
{"id": "7555", "revid": "86479", "url": "https://nl.wikipedia.org/wiki?curid=7555", "title": "MmHg", "text": "De eenheid mmHg of vaak ook mm Hg (spreek uit millimeter kwik, millimeter kwikkolom of millimeter kwikdruk) is een niet-SI-eenheid voor het aangeven van de mate van druk.\nDe term kwikdruk met als eenheid cmHg werd in het verleden gebruikt voor het aantal centimeters kwikdruk.\nmmHg vindt vooral nog toepassing in de geneeskunde, waarin de eenheid wordt gebruikt voor onder andere het uitdrukken van de bloeddruk en de oogdruk.\nEen nauw verwante doch niet-identieke eenheid is de torr. Deze wordt veel gebruikt in de techniek, voor het meten van zeer lage drukken, bijna vacu\u00fcm.\nDefinitie en conversiefactoren.\nDoordat de eenheid gebaseerd is op de stijging van kwik in een kolom, is de precieze grootte afhankelijk van de dichtheid van kwik (en daarmee van de temperatuur) en van de grootte van de zwaartekracht (en daarmee van de geografische locatie en hoogte). Een algemene omrekenfactor naar een andere eenheid is daardoor per definitie arbitrair.\nGewoonlijk wordt gekozen voor de dichtheid van kwik bij 0 \u00b0C, namelijk 13,5951\u00a0g/cm3, en de door de Algemene Conferentie voor Gewichten en Maten vastgestelde standaardvalversnelling van 9,80665\u00a0m/s2. Hieruit volgt dat 1\u00a0mmHg = 13,5951\u00a0\u00d7\u00a09,80665 = 133,322\u00a0387\u00a0415 pascal.\nDe offici\u00eble SI-brochure geeft geen definitie maar vermeldt slechts 1\u00a0mmHg\u00a0\u2248\u00a0133,322\u00a0Pa. Het Nederlandse Meeteenhedenbesluit definieert 1\u00a0mmHg\u00a0=\u00a0133,322\u00a0Pa.\nTussen de mmHg en de torr bestaat een miniem verschil. De torr is namelijk gedefinieerd als 1/760 atmosfeer. Dit betekent dat:\n1 torr = 0,999 999 857 533 699(...) mmHg.\nBarometer.\nHet meten van luchtdruk met behulp van een kolom kwik is eenvoudig en wordt nog steeds toegepast. De normale atmosferische luchtdruk bedraagt rond de 760\u00a0mmHg. In een traditionele barometer voor het meten van luchtdruk bevindt zich een kwikkolom met daarboven een vacu\u00fcm. Het vacu\u00fcmgedeelte kan uitzetten of krimpen aan de hand van de luchtdruk. Modernere kwikbarometers leest men af in millibar.\nDe reden dat kwik gebruikt wordt, is dat het veel zwaarder is dan andere vloeistoffen, zoals water. De kolom om de druk te meten kan daardoor veel korter zijn: een barometer van 80\u00a0cm lang is ruim voldoende. Met water gevuld zou de barometer 10 meter lang moeten worden.\nOmdat kwikdamp ongezond is bij inademen, wordt het gebruik van kwik ontmoedigd.\nGeneeskunde.\nIn de geneeskunde wordt de bloeddruk ook na de ijkwet van 1978 nog algemeen in mmHg uitgedrukt, hoewel de kwikbloeddrukmeter inmiddels nagenoeg verdwenen is en vervangen door elektronische meetapparatuur. In bloeddrukmeters werd vroeger, net als bij de barometer, een kwikkolom gebruikt voor het bepalen van de bloeddruk.\nOok bij de meting van de oogdruk wordt de waarde opgegeven in mmHg.\nNederland: wettelijk verbod op het gebruik van mmHg.\nSinds de IJkwet van 1978 is in Nederland het gebruik van mmHg als eenheid van druk \"in de uitoefening van een beroep of bedrijf bij het vragen, het aanbieden of het leveren van goederen of diensten\" verboden, behalve voor de bloeddruk en de druk van andere lichaamsvloeistoffen. Dit verbod wordt herhaald in het Eenhedenbesluit bij de IJkwet van 1981 en in de Metrologiewet van 2006. Na wijziging van de Metrologiewet gold dit verbod per 1 januari 2010 impliciet voor iedereen. Met ingang van 2016 geldt dit verbod expliciet voor 'eenieder'."}
{"id": "7557", "revid": "1378153", "url": "https://nl.wikipedia.org/wiki?curid=7557", "title": "Lijst van fabeldieren", "text": "De lijst van fabeldieren geeft aan welke wezens in de loop van de geschiedenis in de fantasie van de mensheid zijn ontstaan. \nVeel fabeldieren hebben menselijke trekken. Zo kan de sfinx spreken en moeilijke raadsels verzinnen. De weerwolf is een mens die bij tijd en wijle in een wolf verandert.\nSommige van deze wezens zijn door biologen gezocht of op een andere manier bestudeerd, zie cryptozo\u00f6logie. Ook naar de \"missing link\", het evolutionair stadium tussen mens en aap, dat tegenwoordig wordt beschouwd als een achterhaald idee en als fabeldier kan worden gezien, is door veel onderzoekers ijverig gezocht. Sommigen zochten naar fossielen (en dachten soms die daadwerkelijk te hebben gevonden), anderen gingen (aangespoord door de talrijke geruchten over de Yeti en de Bigfoot) in afgelegen wildernissen op zoek naar mogelijke nog levende exemplaren.\nDe namen op onderstaande lijst betreffen allemaal mythische wezens, zowel fictieve dieren als fictieve mensachtigen, die in veel gevallen teruggaan naar zeer oude tijden. Deze wezens spreken tot de verbeelding en komen veel voor in oude literatuur, in sprookjes, legendes, en in de mythologie. Vaak zijn de wezens kwaadaardig of gevaarlijk, en traditioneel worden zij verslagen door een heilige of ridder. \nVaak zijn de fabeldieren combinaties van andere dieren, of hebben zij een onnatuurlijk aantal lichaamsdelen. Soms zijn ze uitvergrote versies van bestaande dieren, of net tegenpolen. In het verleden geloofden ontdekkingsreizigers en archeologen niet zelden dat delen van onbekende diersoorten afkomstig waren van mystieke wezens, vooral toen de evolutietheorie nog fel onder vuur lag.\nFabeldieren worden beschreven in de vele Bestiaria.\nModerne, niet-bestaande dieren.\nOok in moderne literatuur, zoals bij Harry Potter en in de boeken van Tolkien, komen niet-bestaande dieren voor. Soms zijn deze gebaseerd op oude voorbeelden, soms verzonnen door de auteur zelf. Voorbeelden hiervan zijn:\nIn fictiefilms komt dit soort dieren vaak voor. Veelal zijn dat uitgestorven diersoorten, of dieren die enorm worden vergroot. In de filmserie Star Trek worden nieuwe mensachtigen ten tonele gebracht.\nDe lijst van fabeldieren, die vaak al honderden jaren in de menselijke literatuur en kunst bestaan, kan verder worden uitgebreid met recente aan de fantasie van individuen ontsproten diersoorten. Vaak beperkt dit zich tot een woordspeling. Voorbeelden zijn de vlinderdas, de foejonghaai en de fietspad."}
{"id": "7558", "revid": "6895", "url": "https://nl.wikipedia.org/wiki?curid=7558", "title": "Hoge bloeddruk", "text": ""}
{"id": "7562", "revid": "1061913", "url": "https://nl.wikipedia.org/wiki?curid=7562", "title": "Mestoverschot in Nederland", "text": "Van een mestoverschot is sprake als een bedrijf meer dierlijke mest produceert dan op eigen grond of in de directe omgeving (verantwoord) gebruikt kan worden. Vanaf eind jaren zestig kende de Nederlandse landbouw een spectaculaire groei door specialisatie, schaalvergroting en intensivering. Hierdoor ontstonden met name in de varkens- en pluimveehouderij intensieve grondloze bedrijven. Door het gebrek aan voorzieningen om de grote hoeveelheden mest te verwerken kwam veel toch op het land terecht. Dit zorgde voor ophoping van mineralen en zware metalen (bijvoorbeeld van koper dat als groeibevorderaar aan varkensvoer werd toegevoegd en zo in mest terecht kwam) in de bodem en verontreiniging van het grondwater. Niet alleen kwam hierdoor de drinkwatervoorziening in gevaar, ook zorgde het voor bodemvruchtbaarheidsproblemen.\nLange tijd vonden rapportages die waarschuwde voor het gevaar van de mestoverschotten geen gehoor. De problemen werden gebagatelliseerd en men gokte er op dat er vanzelf (autonome) technische oplossingen zouden komen . Door de toegenomen bemoeienis met de bodembescherming op het departement van Milieuhygi\u00ebne nam de druk op het ministerie van Landbouw en Visserij om iets aan de mestproblematiek te doen toe. In 1983 kwam er een kentering in de bagatelliserende houding van het Ministerie van Landbouw en Visserij toen zij een commissie instelde (Commissie van Advies inzake de Mestproblematiek) ter voorbereiding van de Wet Bodembescherming en de Meststoffenwet. De commissie werd voorgezeten door de voorzitter van de Noord-Brabantse Christelijke Boerenbond en bestond uitsluitend uit agrari\u00ebrs. De informatie die werd verschaft door de Commissie van Advies inzake de Mestproblematiek zorgde uiteindelijk voor een versnelde beleidsontwikkeling.\nRegionale verschillen.\nHet probleem van mestoverschotten is het grootst in de intensieve veehouderij. Deze bedrijven hebben immers geen grond om de geproduceerde mest op te gebruiken. Varkens en pluimvee waren in 1993 verantwoordelijk voor respectievelijk 58% en 38% van het mestoverschot. De intensieve veehouderij is sterk geconcentreerd in het zuiden (Noord-Brabant en Limburg) en oosten (Overijssel, Gelderland en Utrecht) van Nederland. Derhalve is het mestoverschot, vanaf het begin tot heden, hoofdzakelijk in deze gebieden een probleem. In 2010 werd er in Zeeland, Flevoland, Noord-Holland, Zuid-Holland, Groningen en Drenthe zelfs minder mest geproduceerd dan gebruikt kon worden. Dit onderstreept het belang van een goede verspreiding van de geproduceerde mest.\nWetgeving.\nInterimwet beperking varkens- en pluimveehouderijen.\nIn november 1984 werd de landbouw sector overvallen door de aankondiging van de \"Interimwet beperking varkens- en pluimveehouderijen\", een onmiddellijk vestigingsverbod voor de varkensmesterijen en pluimveehouderijen, door het Ministerie van Landbouw en Visserij. De Interimwet hield in dat er geen nieuwe varkens- of pluimveebedrijven gestart konden worden en dat bestaande bedrijven hun veestapel konden maar beperkt uitbreiden (10% uitbreiding in concentratiegebieden en 75% daarbuiten). De reden van het snelle en 'onverwachte' ingrijpen was de introductie van de superheffing. Omdat de superheffing het uitbreiden van de melkveestapel beperkte was men bang dat boeren over zouden gaan naar uitbreiding binnen de varkens- of pluimveehouderij.\nDe focus van de wet lag initieel op de varkenshouderij vanwege het intensieve karakter. Na vragen van de Raad van Staten werd ook de pluimveehouderij aan de wet toegevoegd. Het mestoverschot was bij de pluimveehouderij, relatief tot de varkenshouderij, een minder groot probleem door de grote vraag van akkerbouwers naar deze mest (vanwege het hoge fosfaatgehalte). Echter besloot men ook de pluimveehouderij te beperken in verband met de samenstelling van de mest.\nHet moet opgemerkt worden dat de Interimwet niet van toepassing was op\nHierdoor nam de varkensstapel tussen 1984 en 1987 met 28% toe. De pluimveestapel nam in dezelfde periode met ruim 16% toe.\nDe zogenaamde 'bouwstop', zoals de regeling door boeren werd genoemd, zorgde voor veel verontwaardiging. Het was niet alleen dat er een beperking kwam op het uitbreiden van de veestapel die voor een woede reactie zorgde. Wat men misschien nog wel erger vond was dat de wet was ontstaan zonder overleg met de sector, dat tot dan toe binnen het Groene Front had plaats gevonden. Door de gevolgde procedure van strikte geheimhouding, en niet zozeer door het (relatief beperkte) ingrijpen als zodanig, kwam de Interimwet als 'een donderslag bij heldere hemel'.\nMeststoffenwet.\nFase 1: Introductie nationale gebruiksnormen fosfaat in dierlijke mest.\nOp 1 januari 1987 trad een gedeelte van Meststoffenwet, ter vervanging van de Interimwet beperking varkens- en pluimveehouderijen, in werking. Het einddoel van de wet was een evenwichtsbemesting met fosfaat in 2000. Het zou nog tot 1987 duren voordat de wet volledig van kracht was. De Meststoffenwet voorzag in regels met betrekking tot de uitbreiding en gebruik van de mestproductie alsmede het afvoeren en verwerken van mestoverschotten. Het gewenste bemestingsniveau werd gebaseerd op de fosfaatonttrekking van het verbouwde gewas. Dat men niet meeging in het advies om bodemvruchtbaarheid als criterium voor normering te gebruiken zorgde initieel voor veel kritiek. Vanuit milieuhygi\u00ebnisch uitgangspunt werd het landelijk mestoverschot vele malen groter door het gebruik van fosfaatnormen in plaats van bodemvruchtbaarheidsnormen.\nIn twee fases werd het gebruik van dierlijke meststoffen aan banden gelegd. In de eerste fase (van 1987 tot 1991) werd het gebruik van dierlijke meststoffen per jaar beperkt tot\nVoor gronden met een zeer hoog fosfaatgehalte was het mogelijk om een strengere norm te gebruiken (70, 75 en 110\u00a0kg fosfaat per hectare per jaar op respectievelijk bouwland, snijmaispercelen en grasland). Voor fosfaatarme gronden kende de wet een ontheffingsmogelijkheid.\nDe wet introduceerde eveneens een verbod op het uitrijden van mest op bevroren grond of grond bedekt met vast sneeuw. Uitgereden mest moest vanaf dat moment ook ondergewerkt worden.\nNaast de beperking op het gebruik van de hoeveelheid fosfaat per hectare en regulering van het uitrijden van mest kwam er ook een 'mestquotum'. Voordat de wet ingevoerd werd waren veehouders verplicht door te geven\nDit laatste diende als de referentiehoeveelheid die men aan mest mocht produceren.\nHandhaving.\nDe \"Stichting Landelijke Mestbank\" werd opgericht om de verschillende meststromen centraal te registreren. Daarnaast bemiddelde en co\u00f6rdineerde de mestbank het transport ter afvoer van te veel geproduceerde mest. Ter financiering van de activiteiten van de mestbank kwam er een \"overschotheffing\". Door een groot mestoverschot zwaarder te belasten dan een klein overschot, werd invulling gegeven aan het principe dat de veroorzaker van de mestproblematiek betaalt voor de oplossing ervan. Hierbij werd de mestproductie tot 125 kilogram fosfaat per hectare landbouwgrond niet belast, de mestproductie tussen de 125 en de 200 kilogram fosfaat per hectare werd met f 0,25 per kilogram fosfaat belast, en elke grotere hoeveelheid wordt met f 0,50 per kilogram fosfaat belast.\nOm de omvang van de mestproductie te berekenen en aannemelijk te maken dat er niet meer fosfaat dan toegestaan werd gebruikt, diende men een mestboekhouding bij te houden. Het is immers niet mogelijk de fosfaatnormen feitelijk in het veld te bepalen. Het mestoverschot werd bepaald door de opgegeven mestproductie (op basis van het doorgegeven aantal dieren en wettelijk vastgestelde omvang van de mestproductie per dier) en de plaatsingsruimte op het bedrijf. Men moest, binnen een maand, mestafleveringsbewijzen aan de mestbank overleggen om aan te tonen dat de mestoverschotten daadwerkelijk waren afgevoerd.\nVoor de handhaving van het uitrijverbod in de winter en handhaving van de voorgeschreven onderwerken van de mest waren zichtcontroles noodzakelijk. Deze werden onder andere gedaan door opsporingsambtenaren van de Algemene Inspectiedienst (AID) van het Ministerie van Landbouw en Visserij. \nFase 2: Aanscherping nationale gebruiksnormen fosfaat in dierlijke mest.\nIn de tweede fase (van 1991 tot 1994) werd dit verder beperkt tot\nDe eerste opzet van de Meststoffenwet kende een uitrij verbod voor de wintermaanden. Het doel van zo'n beperking was het voorkomen van uit- en afspoeling van stikstof en fosfaat, dat het grootst is buiten het groeiseizoen. Buiten het groeiseizoen worden mineralen immers niet tot nauwelijks opgenomen door de gewassen (oftewel de mineralenbenutting is laag). Echter was er binnen de sector niet genoeg opslagcapaciteit voor dergelijk verbod. Het verbod werd daarom uitgesteld zodat het probleem zich niet zou verplaatsen. In de tweede fase is het verbod op het uitrijden van dierlijke mest wel ingegaan. Vanaf 1 januari 1991 was het verboden dierlijke mest uit te rijden vanaf 1 september (voor grasland vanaf 1 oktober) tot en met 31 december. Vanaf 1993 werd het uitrijden van dierlijke mest verboden tot en met januari.\nTot 1992 was de wet enkel van toepassing op mestproductie van varkens, kippen en koeien. Vanaf 1992 werd de wet uitgebreid en gold het ook voor pelsdieren, eenden, konijnen, schapen en geiten.\nIn 1994 werd de Wet Verplaatsing Mestproductie ingevoerd. In deze wet werden de referentiehoeveelheden ('mestquotum') vervangen door mestproductierechten. De mestproductierechten waren opgedeeld in grondgebonden rechten, hectare grond van het bedrijf maal 125\u00a0kg fosfaat, en niet-grondgebonden mestproductierechten, alle mestproductie boven de 125\u00a0kg fosfaat per hectare. Deze mestproductierechten waren verhandelbaar, waarbij 25% werd afgeroomd.\nFase 3: Introductie verliesnormen stikstof en fosfaat.\nIn 1998 werd het MINAS ge\u00efntroduceerd ter vervanging van de mestboekhouding. In MINAS werd voor elk landbouwbedrijf jaarlijks het overschot aan stikstof en fosfaat bepaald als verschil tussen de aangevoerde mineralen (kunstmest en veevoer) en afgevoerd mineralen (dierlijke producten en mest) per hectare. Bedrijven betaalde een heffing per kg stikstof en/of fosfaat als het overschot fosfaat hoger was dan de daarvoor bepaalde verliesnormen.\nOpgemerkt moet worden dat er nu pas sprake is van normen op stikstof. In aanloop van het in werking treden van de Meststoffenwet was wel gesproken van een beperking op stikstof. Echter wisselt de concentratie stikstof voor verschillende soorten mest veel sterker dan dat fosfaat dat doet. Hierdoor was een systeem gebaseerd op stikstof gebruiksnormen eerder niet hanteerbaar. Omdat stikstofgehaltes in mest vaak samenhangen met de fosfaatgehaltes was het beperken van fosfaat een middel om indirect ook het stikstof te beperken. Vanaf 1998 werd de stikstof dus op een directere manier beperkt.\nNaast de introductie van MINAS kwamen er varkensrechten (in 1998) en pluimveerechten (in 2001). De dierrechten (ook wel productierechten) werden uitgedrukt in fosfaat en hadden het doel het aantal varkens en pluimvee in Nederland te beperken om zodoende het mestoverschot op te heffen.\nHandhaving.\nMet de introductie van MINAS werd de Stichting Landelijke Mestbank opgeheven. Het Bureau Heffingen, een zelfstandige dienst binnen het Ministerie van Landbouw, Natuurbeheer en Visserij, werd verantwoordelijk voor het bijdragen aan de uitvoerbaarheid van wet- en regelgeving (bijvoorbeeld door advies te geven) en voor het uitvoeren van de wet- en regelgeving (zoals het vaststellen en innen van overschotheffingen, registratie van MINAS etc).\nKritiek van Europa.\nIn 1991 was in Europa de Europese Nitraatrichtlijn aangenomen. Bij de introductie van MINAS in 1998 stelde de Europese Commissie al vast dat het programma niet aan de richtlijnen voldeed. Na jaren overleg volgende in 2003 een 'veroordeling', de advocaat-generaal van het Europese Hof van Justitie vond dat de Nederlandse aanpak van het mestoverschot tekortschoot. De regulerende heffing is achteraf en sturing moet vooraf. Daarnaast schrijft de Nitraatrichtlijn dwingende gebruiksnormen voor, terwijl bij MINAS de overproductie van mest als het ware afgekocht kon worden.\nFase 4: Gebruiksnormen fosfaat- en stikstofdifferentiatie.\nNaar aanleiding van de kritiek uit Europa werd het MINAS in 2006 afgeschaft en stapte men over op een gebruiksnormenstelsel voor werkzame stikstof, dierlijke mest en totaal fosfaat.\nDe \"werkingsco\u00ebffici\u00ebnt\" werd ge\u00efntroduceerd om in dierlijke en andere organische mest de werkzame stikstof te berekenen. De werkingsco\u00ebffici\u00ebnt is in feite een percentage van de gebruikte hoeveelheid meststof. Voor dierlijke mest en andere organische meststoffen zijn verschillende percentages vastgesteld die afhankelijk zijn van de mestsoort, herkomst, type bedrijf (met of zonder beweiding) en tijdstip van gebruik. Zo wordt voor compost gerekend met een werkingsco\u00ebffici\u00ebnt van 10% (oftewel compost bestaat voor 10% van zijn gewicht uit werkzame stikstof), terwijl voor kunstmest wordt gerekend met een werkingsco\u00ebffici\u00ebnt van 100% (oftewel bestaat volledig uit werkzame stikstof).\nIn het Besluit Gebruik Meststoffen (Bgm) zijn er voor dierlijke mest regels opgesteld voor het tijdstip van bemesting. Daarin wordt onderscheid gemaakt naar grondsoort en naar type mest (vaste mest dan wel drijfmest).\nDe Wet grondgebonden groei melkveehouderij trad op 1 januari 2018 in werking. Deze wet wordt nu al toegepast met de Algemene Maatregel van Bestuur verantwoorde groei melkveehouderij (AMvB grondgebondenheid) van 1 januari 2016. Het doel van de maatregel is voorkomen dat de melkveehouderij zonder grond kan groeien. Zo beperkt de AMvB grondgebondenheid de mogelijkheid voor melkveebedrijven om alleen op basis van mestverwerking te groeien.\nCijfers.\nIn 2016 zijn de EU-fosfaat- en stikstofplafonds door Nederland vertaald in sector specifieke plafonds\nIn 2008, 2009, 2010, 2015 en 2016 werd het fosfaatexcretieplafond overschreden. De overschrijding in 2015 werd met name veroorzaakt door de afschaffing van het melkquotum. Ter voorbereiding schroefden melkveehouders de melkproductie per koe op, met hogere fosfaatproductie als gevolg, en begon men meer koeien te houden. Omdat men het fosfaatplafond in 2016 nogmaals overschreed kwamen de sectorpartijen (NZO, LTO en NMV) en het Ministerie van Economische Zaken,\nLandbouw en Innovatie samen met een maatregelenpakket (voor de melkveesector). Dit pakket kende drie onderdelen:\nDaarna daalde de fosfaatexcretie. Om er voor te zorgen dat de fosfaatproductie structureel onder het plafond zou blijven werd in 2018 het fosfaatrechtenstelsel ge\u00efntroduceerd.\nMet betrekking tot het stikstofplafond bleef de productie tussen 2006 en 2014 (met uitzondering van 2010) onder het plafond, daarna volgde vier jaar waarin het plafond werd overschreden. In 2017, de piek, werd het plafond met 7% overschreden. De stijging van de stikstofproductie werd veroorzaakt door een combinatie van meer dieren, een hoger eiwitgehalten in het ruwvoer en een grotere voederbehoefte door een hogere melkproductie per dier per jaar.\nIn 2023 lag de hoeveelheid stikstof en fosfaat onder het plafond."}
{"id": "7563", "revid": "11533", "url": "https://nl.wikipedia.org/wiki?curid=7563", "title": "Vojvodina", "text": "Vojvodina (Servisch: \u0412\u043e\u0458\u0432\u043e\u0434\u0438\u043d\u0430; Hongaars: \"Vajdas\u00e1g\" of \"D\u00e9lvid\u00e9k\"; Roemeens: \"Voivodina\") is een regio in het noorden van Servi\u00eb: ze omvat het noordelijke deel van Servi\u00eb en heeft de Sava en de Donau als zuidelijke grens met de rest van Servi\u00eb. Verder grenst het gebied aan Kroati\u00eb, Hongarije en Roemeni\u00eb. Het is het enige deel van Servi\u00eb dat geografisch niet tot de Balkan behoort maar tot de Pannonische vlakte.\nHet gebied is overwegend vlak en staat bekend als de graanschuur van Servi\u00eb. De regio heeft relatief veel steden. Een belangrijke industriestad is Novi Sad, dat de hoofdstad van het gebied en de tweede stad van het land is. Andere grotere steden zijn Subotica, Zrenjanin en Pan\u010devo.\nVojvodina kan worden verdeeld in drie geografische en historische gebieden: de Ba\u010dka in het noordwesten (met de Tisa als oostgrens en de Donau als zuidgrens), het Banaat in het oosten en Syrmi\u00eb (\"Srem\") in het zuidwesten. Deze gebieden behoorden tot 1918 alle tot Oostenrijk-Hongarije. Het is zelfs zo dat enkele hedendaagse buitenwijken/voorsteden van de Servische hoofdstad historisch gezien tot Vojvodina behoren. Er wonen in de landstreek nog veel Hongaren (Zie: Hongaarse minderheid in Servi\u00eb).\nGeschiedenis.\nVojvodina heet naar het Slavische woord \"vojvoda\" dat zoals hertog of markgraaf een militaire heerser over een gebied binnen een land aanduidde, letterlijk vertaald naar het Nederlands betekent \"vojvodina\" dus \"hertogdom\". De aanduiding Vojvodina voor deze landstreek kwam in het revolutiejaar 1848 voor het eerst in gebruik, toen het vojvodschap Servi\u00eb (\"Srpska Vojvodina\") werd uitgeroepen, als antwoord op de anti-Habsburgse opstand in Hongarije. Dit leidde binnen de Donaumonarchie tot de oprichting van het kroonland vojvodschap Servi\u00eb en Temesbanaat, dat tot 1860 heeft bestaan. Het omvatte het huidige Vojvodina (behalve het grootste deel van Syrmi\u00eb), maar ook gebieden die thans in Roemeni\u00eb en Hongarije liggen, waaronder de toenmalige hoofdstad Timi\u0219oara. In 1860 werd het kroonland opgeheven en werden de Ba\u010dka en het Banaat weer rechtstreeks onderdeel van Hongarije. Syrmi\u00eb was ondertussen een onderdeel van Kroati\u00eb-Slavoni\u00eb, dat binnen Hongarije enige autonomie genoot.\nBij het Verdrag van Trianon in 1920 moest Hongarije, na de verloren Eerste Wereldoorlog, de gebieden die thans als Vojvodina bekendstaan afstaan aan zijn nieuwe zuidelijke buurland, het \"Koninkrijk der Servi\u00ebrs, Kroaten en Slovenen.\" Van 1929 tot 1941 vormde Vojvodina het hoofdbestanddeel van het Donaubanaat (\"Dunavska banovina\"), een van de provincies van het koninkrijk Joegoslavi\u00eb.\nVan 1941 tot 1945 maakte Vojvodina weer deel uit van Hongarije, dit vanwege de bezetting door Nazi-Duitsland.\nIn 1945, na de Tweede Wereldoorlog, keerde de naam Vojvodina terug op de landkaart. Het gebied kreeg als Socialistische Autonome Provincie Vojvodina binnen de Joegoslavische federatie vanaf 1963 enige autonomie, die in 1974 aanzienlijk werd uitgebreid. In dat jaar kreeg Vojvodina, dat daarvoor deel had uitgemaakt van Servi\u00eb, samen met Kosovo een status die feitelijk gelijkstond aan die van een afzonderlijke Joegoslavische deelstaat. In 1990 werd de situatie van voor 1974 teruggedraaid. Dit was een van de stappen die Slobodan Milo\u0161evi\u0107 zette in zijn streven naar een Groot-Servi\u00eb. In 1991 riep Sloveni\u00eb zijn onafhankelijkheid uit en begon het uiteenvallen van Joegoslavi\u00eb. Het was het begin van de Joegoslavische oorlogen. Die oorlogen leidden ertoe dat er grote spanningen ontstonden binnen Vojvodina. Met name tussen Kroatische en Servische burgers namen de spanningen toe. Rond Vukovar op de grens met Vojvodina werd veel gevochten. In 1995 werd de hoofdstad Novi Sad gebombardeerd door de Navo. De verkeersbrug over de Donau was het doelwit. \nIn 2009 ging het Servische parlement akkoord met meer zelfbestuur van Vojvodina, waarmee de bestuurlijk en politiek autonome status van voor 1990 weer werd hersteld. Binnen de autonome provincie zijn zes talen erkend als co-officieel, naast het Servisch het Hongaars, Roemeens, Kroatisch, Slowaaks en Roetheens. In gemeenten waar meer dan 15% van de bevolking tot een minderheid behoort, is die taal ook officieel op gemeenteniveau.\nNationalisten in Hongarije die de grenzen van het Verdrag van Trianon niet erkennen, met name georganiseerd in de rechtse splinterpartij MI\u00c9P, claimen het gebied nog steeds, evenals delen van andere buurstaten van Hongarije waar door grote delen van de bevolking nog steeds Hongaars wordt gesproken. De huidige Hongaarse Partij in het provinciaal bestuur, de VMSZ (Vajdas\u00e1gi Magyar Sz\u00f6vets\u00e9g) is niet voor afscheiding van de Hongaarse gebieden, maar streeft wel een autonoom Hongaars gebied na.\nBevolking.\nDe bevolking van Vojvodina is zeer gemengd: de Serven vormen de meerderheid, dan volgt de Hongaarse minderheid in Servi\u00eb (vooral in de noordelijke Ba\u010dka), en verder zijn er Slowaakse, Roemeense, Roetheense en Roma-minderheden. Zij beschikken alle over vergaande rechten in gemeenten waar zij minstens 15% van de bevolking uitmaken. Sinds het uiteenvallen van Joegoslavi\u00eb en de Kosovo-oorlog is het aandeel van de Serven in Vojvodina toegenomen ten gevolge van de instroom van vluchtelingen uit Kroati\u00eb, Bosni\u00eb en Herzegovina en Kosovo.\nDe laatste volkstelling in het gebied vond in 2002 plaats en leverden voor de 2.031.992 inwoners de volgende onderverdeling naar etniciteit op:\nHistorische bevolkingssamenstelling.\nDe bevolkingssamenstelling is tussen 1910 en 2011 (jaren waarin volkstellingen plaatsvonden) sterk veranderd. De Servi\u00ebrs hebben nu een dominant overwicht in de bevolking. In het verleden waren de Duitsers en Hongaren echter ook grote groepen. De Duitsers werden na de Tweede Wereldoorlog verdreven, de Hongaren bleven, maar velen onder hen vertrokken naar het moederland of na de Joegoslavische oorlogen naar West-Europa. De Kroaten hebben ook in aantal een sterke terugloop gehad sinds het uiteenvallen van Joegoslavi\u00eb en de anti-Kroatische politiek in de Servische republiek.\nDistricten.\nDe autonome regio bestaat uit de volgende districten:\nPolitiek.\nVojvodina heeft een eigen parlement \"(Volksvergadering van Vojvodina)\" dat is gevestigd in de hoofdstad Novi Sad. Het regionale parlement heeft 120 zetels.\nVerdeling zetels sinds 2020.\nHet parlement bestaat na de verkiezingen van 21 juni 2020 uit de volgende partijen:\nMedia.\nVojvodina heeft een eigen publieke radio en televisie, Radio Televizija Vojvodine. De organisatie verzorgt op drie radiozenders en op twee televisiekanalen uitzendingen in het Servisch en de erkende talen van de minderheden van Vojvodina. Het eerste televisiekanaal is Servisch, het tweede kanaal verzorgt uitzendingen in de talen van de minderheden. Op de radio is radio 1 Servischtalig, radio 2 Hongaarstalig en radio 3 bestemd voor de overige minderheden.\nNaast de publieke omroep is er ook een Hongaarstalige Radio en Televisie stichting. Pannon RTV. Deze organisatie is voortgekomen uit het publieke station Radio Subotica (Hongaars: Szabadkai R\u00e1di\u00f3). Deze zender startte haar uitzendingen in 1968 in het Servisch, Kroatisch en Hongaars. In 2006 besloot de Servische regering dat de zender zou worden afgestoten. De stad Subotica nam de zender over. In 2015 werd de zender een commerci\u00eble organisatie en overgenomen door een Hongaarse stichting. Deze heeft een tv zender (Pannon TV), en twee radiostations (Pannon R\u00e1di\u00f3 voor popmuziek en Szabadkai Magyar R\u00e1di\u00f3 voor nieuws, cultuur en achtergronden)."}
{"id": "7564", "revid": "793360", "url": "https://nl.wikipedia.org/wiki?curid=7564", "title": "Stethoscoop", "text": "Een stethoscoop, Oudgrieks: \u03c3\u03c4\u1fc6\u03b8\u03bf\u03c2, \"st\u00e8thos\", borst of borstkas en \u03c3\u03ba\u03bf\u03c0\u03ad\u03c9, \"skopeo\", rondkijken, is een instrument om naar geluiden in het lichaam te luisteren. Dit heet auscultatie. Een stethoscoop wordt vooral gebruikt om naar de hartslag en naar de geluiden van de ademhaling te luisteren.\nEen arts kan met een stethoscoop zeer nauwkeurige conclusies trekken uit wat hij hoort, maar hier is veel ervaring voor nodig en men zal dan ook zelden zien dat een auscultatie wordt uitgevoerd door iemand die geen gespecialiseerd arts of verpleegkundige is. Vooral artsen gebruiken de stethoscoop, dit om lichamelijk onderzoek te verrichten en diagnoses te kunnen stellen binnen sommige specialisaties. Verpleegkundigen in Nederland gebruiken in bepaalde gevallen ook een stethoscoop aangezien zij in sommige werkgebieden onderzoek mogen verrichten en diagnoses kunnen stellen. Hiernaast gebruikt de physician assistant en de verpleegkundig specialist deze met dezelfde bedoeling en expertise als de arts.\nEen bloeddrukmeting is een uitzondering op de specialistische regel. Een manuele bloeddrukmeting, waarvoor een stethoscoop wordt gebruikt, is niet zo complex als een auscultatie voor medisch onderzoek.\nDe stethoscoop heeft enkele toepassingen buiten de geneeskunde, bijvoorbeeld om water door een leiding te horen stromen of een mechaniek te horen functioneren.\nGeschiedenis.\nDe eerste stethoscoop is in 1816 beschreven door de Fransman Ren\u00e9 Laennec die volgens de overlevering een koker van opgerold papier gebruikte om naar de hartslag van een mollige dame te luisteren. Hij vond het niet kies om zijn oor tegen haar boezem te vlijen, wat tot op dat moment de methode was om geluiden in het lichaam van de pati\u00ebnt gewaar te worden.\nUitvoering.\nEen moderne stethoscoop bestaat uit een membraan dat gespannen is over een verder afgesloten holte waar een slang in uitkomt, die aan de andere kant uitmondt in twee oorstukken die de gehoorgang van de onderzoeker luchtdicht afsluiten. Trillingen in het membraan worden zo via de lucht rechtstreeks overgebracht op de trommelvliezen van de onderzoeker. Vaak heeft de stethoscoop aan de andere kant een \"klok\" die, goed aansluitend op de huid geplaatst, de huid zelf de functie van het membraan laat vervullen. Lage tonen worden hiermee wat beter gehoord. Doordat het oppervlak van het membraan groter is dan het oppervlak van het trommelvlies, van de arts, treedt versterking van het geluid op. Bij stethoscopen met meer koppen moet de kop gedraaid worden om het luisterkanaal aan de gewenste kop te koppelen.\nEr zijn inmiddels moderne stethoscopen die van microfoons en versterkers gebruikmaken, maar verreweg de meeste artsen maken nog gebruik van het traditionele model.\nDe stethoscoop is in bijna alle medische specialismen zo'n vast deel van de uitrusting van de arts geworden dat hij vaak als symbool gebruikt wordt voor het begrip 'arts' of 'geneeskunde'. De meeste artsen hebben eigenlijk altijd een stethoscoop bij zich. Een goede stethoscoop hoeft niet heel duur te zijn maar is wel vrij fors en stug door de dikke slangen en de solide kop die noodzakelijk zijn voor een goede werking."}
{"id": "7566", "revid": "1061913", "url": "https://nl.wikipedia.org/wiki?curid=7566", "title": "Slagadersysteem", "text": "Het slagadersysteem is de verzameling van alle slagaders of arteri\u00ebn, dat wil zeggen de aanvoerende bloedvaten voor de haarvaten of \"capillairen\". De terugvoerende bloedvaten die bloed naar het hart terug laten stromen worden aders of venen genoemd en samen het veneuze systeem. Slagaders kenmerken zich histologisch door glad spierweefsel in de wand."}
{"id": "7567", "revid": "475045", "url": "https://nl.wikipedia.org/wiki?curid=7567", "title": "Banaat", "text": "Het Banaat (Roemeens: \"Banat\", Servisch: \u0411\u0430\u043d\u0430\u0442; \"Banat\", Hongaars: \"B\u00e1n\u00e1t\" of \"B\u00e1ns\u00e1g\", Duits: \"Banat\", Slowaaks: \"Ban\u00e1t\" of \"Banat\", Bulgaars: \u0411\u0430\u043d\u0430\u0442; Banater Bulgaars: \"Banat\") is een geografische en historische regio in Centraal-Europa op het grondgebied van Roemeni\u00eb, Servi\u00eb (Vojvodina) en Hongarije.\nDe regio ligt op de Pannonische vlakte en wordt begrensd door de Donau in het zuiden, de Tisza in het westen, de Mure\u0219 in het noorden en de Zuidelijke Karpaten in het oosten. De grootste stad in het Banaat is Timi\u0219oara dat er, voor zover het gebied een bestuurlijke eenheid vormde, de hoofdstad van was.\nNaam.\nDe term \"banaat\" werd gebruikt voor een op de Balkan liggend (grens)gebied dat werd bestuurd door een ban of \"banus\", een hoge regeringsambtenaar, die fungeerde als landvoogd. In het Koninkrijk Hongarije waren er verscheidene banaten, zoals het banaat van Dalmati\u00eb, Slavoni\u00eb, Bosni\u00eb en Kroati\u00eb; deze verdwenen na de Turkenoorlogen. Het hier bedoelde Banaat stond aanvankelijk bekend als het Temesbanaat. Het kreeg zijn naam van de Oostenrijkers, die het gebied in 1716 op de Turken hadden veroverd (in 1718 bezegeld door de Vrede van Passarowitz). Dit Banaat is evenwel nooit door een ban geregeerd.\nGeschiedenis.\nHet Ottomaanse Rijk heeft het gebied twee eeuwen in handen gehad. In 1718 werd ook het Banaat door de Oostenrijkers heroverd. Het gebied had tot de Turkse inval van 1552 tot het Koninkrijk Hongarije behoord. In de 14e en 15e eeuw en ook later hadden er zich veel Servi\u00ebrs en Roemenen gevestigd. Op grond van naamlijsten van dorpen die schatplichtig waren aan de Turken, concluderen de meeste historici dat de Roemenen toen de meerderheid van de bevolking vormden, gevolgd door de Servi\u00ebrs.\nNa de verovering door Oostenrijk werd er een actieve kolonisatiepolitiek opgezet met als doelen het in cultuur brengen van het land, militaire versterking van de grensgebied en verspreiding van het rooms-katholicisme. Naast Servi\u00ebrs en Roemenen kwamen er ook Kroaten, Bulgaren en Duitse Zwaben zich in de streek vestigen, wat het uitgesproken multi-etnische karakter van het gebied verklaart. Hongaren werden door Oostenrijk uitgesloten van kolonisatie. Het gebied stond als onderdeel van de \"Milit\u00e4rgrenze\" onder rechtstreeks gezag van Wenen. In 1751 kreeg het gebied onder keizerin Maria Theresia een burgerlijk bestuur: alleen een zuidelijke strook bleef tot de \"Milit\u00e4rgrenze\" behoren, tot de opheffing daarvan in 1781. In 1778 werd het Temes-banaat opgeheven en werd het gebied integraal bij Hongarije gevoegd, dat destijds nog ondergeschikt was aan Oostenrijk.\nIn 1836 werd het Hongaars tot taal van bestuur en rechtspraak in heel toenmalig Hongarije, dus ook in het Banaat en Transsylvani\u00eb.\nIn 1849 werd, als antwoord op de anti-Habsburgse opstand in Hongarije, binnen de Donaumonarchie het kroonland vojvodschap Servi\u00eb en Temesbanaat opgericht, dat tot 1860 zou bestaan. Het omvatte behalve het Banaat (nu: \"Timi\u015fbanaat\") ook de Ba\u010dka. In 1860 werd het Banaat met de opheffing van het kroonland weer rechtstreeks onderdeel van Hongarije. Het gebied zou tot de val van de Donaumonarchie onder drie comitaten vallen: Toront\u00e1l in het westen, Temes in het midden en Krass\u00f3-Sz\u00f6r\u00e9ny in het oosten. De \"Ausgleich\" - het compromis - van 1867 betekende een verdere versterking van de positie van het Hongaarse koninkrijk binnen de Oostenrijk-Hongaarse Dubbelmonarchie. Het keizerrijk Oostenrijk heette voortaan Oostenrijk-Hongarije en gaf het opstandige Hongarije een gelijkwaardige plaats naast Oostenrijk, waarbij de Slavische bevolkingsgroepen en ook de Roemenen in de kou bleven staan. Ook niet-exclusief Hongaarstalige gebieden als het Banaat en Transsylvani\u00eb kwamen onder Hongaars gezag te liggen en ondergingen een zekere magyarisatiepolitiek (zie ook Hongaarse minderheid in Roemeni\u00eb).\nNa de Eerste Wereldoorlog, waarin de Donaumonarchie ten onder was gegaan, werd op 1 november 1918 in Timi\u0219oara de Banater Republiek uitgeroepen, die het multi-etnische karakter van het gebied had moeten bewaren, maar die evenwel slechts veertien dagen zou bestaan. Nadat het gebied diezelfde maand door Servische troepen was binnengevallen, werd op de Parijse vredesconferentie op 21 juni 1919 besloten het gebied op te delen. Hongarije moest het verlies van het grootste deel van het Banaat in 1920 in het Verdrag van Trianon erkennen. Roemeni\u00eb kreeg 18.945\u00a0km\u00b2, het Koninkrijk van Servi\u00ebrs, Kroaten en Slovenen 9.307\u00a0km\u00b2 (het gedeelte dat nu tot Servi\u00eb behoort) en Hongarije behield 217\u00a0km\u00b2. De grenzen van 1920 zijn sindsdien van kracht gebleven.\nBevolking.\nTen tijde van de deling bestond de bevolking van het Banaat uit 600.000 Roemenen, 450.000 Duitsers, 280.000 Servi\u00ebrs, 200.000 Hongaren en 150.000 leden van andere bevolkingsgroepen, waaronder Slowaken, Kroaten, Joden, Bulgaren, Roethenen en Roma.\nGeografie.\nHet Banaat behoort grotendeels tot de Grote Hongaarse Laagvlakte en is een belangrijk landbouwgebied. In het oosten ligt het Banater Gebergte (\"Mun\u021bii Banatului\"), de westelijke voortzetting van de Zuidelijke Karpaten.\nDe grootste steden in het Banaat zijn Timi\u0219oara en Re\u0219i\u021ba in Roemeni\u00eb en Zrenjanin en Pan\u010devo in Servi\u00eb. In Hongarije is Kiszombor de grootste plaats die in het Banaat ligt. Drie grote steden zijn dankzij latere uitbreidingen een grensrivier van het Banaat overgestoken en zo gedeeltelijk in het Banaat komen te liggen: het zijn Arad en Szeged aan de Mure\u0219 (respectievelijk in Roemeni\u00eb en Hongarije) en Belgrado aan de Donau in Servi\u00eb.\nBestuurlijk is het Banaat thans als volgt ingedeeld:"}
