{"id": "9561", "revid": "211114", "url": "https://nl.wikipedia.org/wiki?curid=9561", "title": "Bacteri\u00ebn", "text": "De bacteri\u00ebn (Bacteria) vormen een domein van eencellige, doorgaans vrijlevende micro-organismen. De meeste bacteri\u00ebn zijn slechts enkele micrometers groot \u2013 alleen zichtbaar onder de microscoop \u2013 en leven in losjes georganiseerde kolonies in bijna alle habitats op Aarde. Ze zijn aanwezig in bodems, in het water, in associatie met planten en dieren, maar ook in extremere omgevingen zoals warmwaterbronnen en zelfs de diepe lagen van de planeet. \nHet lichaam van mensen en dieren is de woonplaats van vele miljarden bacteri\u00ebn. Veruit het merendeel is onschadelijk en sommige bacteri\u00ebn vervullen zelfs nuttige functies, zoals de vertering van voedsel. Er zijn echter ook verschillende bacteriesoorten die ernstige besmettelijke ziektes veroorzaken, waaronder cholera, syfilis en tuberculose. Om bacteri\u00eble infecties te bestrijden, gebruikt men antibiotica, maar resistentie van bepaalde bacteriestammen tegen antibiotica is een groeiend probleem. Bacteri\u00ebn spelen een belangrijke rol bij de zuivering van afvalwater, bij de productie van sommige levensmiddelen als kaas en yoghurt, en in de biotechnologie voor de productie van commercieel nuttige chemicali\u00ebn.\nBacteri\u00ebn waren de eerste levensvormen die verschenen op Aarde. In tegenstelling tot de cellen van planten, dieren en andere eukaryoten bevatten de cellen van bacteri\u00ebn geen kern en weinig andere cellulaire structuren. Ze worden om deze reden als prokaryoten geclassificeerd. In de jaren 1990 ontdekte men op basis van moleculair-genetische gegevens dat prokaryoten bestaan uit twee zeer verschillende groepen organismen: bacteri\u00ebn en archaea. Bacteri\u00ebn worden bestudeerd in een wetenschapstak genaamd microbiologie.\nAlgemeen.\nBacteri\u00ebn zijn bijna overal te vinden. De meeste bacteri\u00ebn zijn zo'n 1-5\u00a0\u00b5m (0,001-0,005\u00a0mm) lang. De grootte kan per soort echter nogal vari\u00ebren. De parasitaire bacterie Rickettsia kan 0,1 \u03bcm (0,0001\u00a0mm) meten, terwijl de \"zwavel-etende\" reuzenbacterie \"Thiomargarita namibiensis\" afmetingen tot 750 micrometer (0,75\u00a0mm) kan bereiken. Bacteri\u00ebn zijn de kleinste organismen die nog met een lichtmicroscoop waarneembaar zijn.\nDe meeste bacteri\u00ebn zijn niet schadelijk maar juist onmisbaar voor het leven op aarde en onontbeerlijk voor de gezondheid van plant, dier en mens. Plantenzaden hebben al een eigen zogeheten beschermend 'microbioom', soortspecifieke bacteri\u00ebn die met de individuele plant (in aantal) 'meegroeien' en beschermen tegen andere, schadelijke, bacteri\u00ebn, virussen en schimmels. Het microbioom in de darmen van mensen en dieren waar bacteri\u00ebn en schimmels als symbionten met hun gastheer leven is de zogenaamde darmflora. De darmflora helpt bij de spijsvertering, bevordert de peristaltiek en maakt vitamine K aan. Ook houdt de darmflora schadelijke bacteri\u00ebn tegen en vormt daarmee een deel van de afweer. Ook natuurlijk aanwezige bacteri\u00ebn op de huid vormen een deel van de afweer.\nSommige plantensoorten leven, om in hun voedingsstoffen te voorzien, in symbiose met specifieke (bodem)bacteri\u00ebn, bijvoorbeeld de vlinderbloemenfamilie waartoe de peulvruchten behoren. De zogeheten 'bodemfauna' bestaat \u00fcberhaupt voor het grootste deel uit (al dan niet symbiotische) bacteri\u00ebn en microscopische schimmels.\nZuurkool en yoghurt danken hun bestaan aan fermentatie van respectievelijk witte kool en melk door melkzuurbacteri\u00ebn. In de industrie worden bacteri\u00ebn gebruikt om organisch afval af te breken en om medicijnen te maken.\nBouw.\nHet inwendige van een bacterie bestaat uit cytoplasma met daarin onder andere het DNA. Het cytoplasma wordt omgeven door een celmembraan. Bij de meeste bacteriesoorten zit hier omheen een celwand op basis van peptidoglycaan. Veel bacteri\u00ebn kunnen om de celwand nog een kapsel, een slijmlaag of een celenvelop hebben. Bacteri\u00ebn kunnen verder uitsteeksels hebben aan de buitenkant in de vorm van flagellen en/of pili.\nVariatie.\nBacteri\u00ebn kunnen op verschillende manieren praktisch van elkaar worden onderscheiden. Bacteri\u00ebn worden onderverdeeld op basis van drie kenmerkgroepen:\nVorm.\nDe \"vorm\" van de bacteri\u00ebn wordt gebruikt voor de systematische indeling, zonder dat daardoor tegelijk ook relaties in verwantschap worden aangegeven. Op basis van vorm en ligging kan men al veel bacteri\u00ebn van elkaar onderscheiden. Zo onderscheidt men kokken, die bolvormig zijn, staven, die een grote variatie in lengte, doorsnede en vorm kunnen hebben en spiraalvormige micro-organismen, die een kurkentrekkerstructuur of kommavorm hebben. De manier waarop de cellen ten opzichte van elkaar liggen kan ook verschillen, doordat na de deling de dochtercellen (de nieuw gevormde bacteri\u00ebn) vaak op karakteristieke wijze bij elkaar blijven liggen.\nTe onderscheiden zijn:\nCelwand.\nDe celwand van bacteri\u00ebn bestaat uit peptidoglycaan (mure\u00efne). Door middel van een gramkleuring kan zichtbaar worden gemaakt of deze laag dik of dun is. De celwand omsluit de celmembraan van de bacterie-cel.\nVoedsel.\nTussen de bacteri\u00ebn zijn heterotrofe en autotrofe bacteri\u00ebn te vinden:\nOmgevingsfactoren.\nBacteri\u00ebn gedijen beter of slechter afhankelijk van de volgende omgevingsfactoren:\nBacteri\u00ebn kunnen verschillende eisen stellen aan het milieu om er te kunnen groeien. Voldoet de omgeving hier niet aan, dan zullen bepaalde bacteri\u00ebn zich niet vestigen of niet groeien. Omgekeerd kunnen gunstige milieufactoren de groei en vermenigvuldiging weer stimuleren. Volgens de Baas Becking-hypothese geldt voor bacteri\u00ebn: \"Alles is overal, maar het milieu selecteert\". \nTemperatuur.\nNaar gevoeligheid voor temperatuur worden er drie groepen bacteri\u00ebn onderscheiden:\nZuurgraad.\nWat de gevoeligheid voor de zuurgraad van de omgeving betreft kunnen bacteri\u00ebn ingedeeld worden als\nDe meeste bacteri\u00ebn groeien bij een pH van 7 en kunnen over het algemeen een pH bereik van 5 tot 8 tolereren.\nOpgeloste stoffen.\nDe osmotische waarde wordt bepaald door de concentratie opgeloste stof in de omgeving.\nZuurstof.\nNaar hun gevoeligheid voor zuurstofspanning worden bacteri\u00ebn in vier groepen onderverdeeld:\nVoorkomen.\nBacteri\u00ebn komen op zeer veel plaatsen voor, maar 90% huist diep onder de grond, voornamelijk onder zee. Ook bekend is dat sommige bacteri\u00ebn die normaal op planten leven, tijdelijk kunnen overleven in een extreme omgeving als donderwolken.\nVoortplanting.\nBacteri\u00ebn planten zich voort door binaire deling. De bacterie deelt zich in twee cellen zodanig dat de celinhoud van elke nieuwe cel of dochtercel dezelfde is als de moedercel. Er zijn bacteriesoorten die zich onder gunstige omstandigheden elke 20 minuten kunnen delen.\nOverleven.\nVerschillende bacteriesoorten hebben verschillende strategie\u00ebn om te overleven in ongunstige omstandigheden. Sommige bacteriesoorten vormen endosporen: een inwendig (binnen de celwand gevormd) kapsel rond een deel van de celinhoud, waarmee ze, zelfs na tientallen jaren invriezen, of een uur koken, kunnen overleven. Onder gunstigere omstandigheden kiemt uit de endospore vervolgens een nieuwe bacterie. Veel ziekteverwekkende bacteri\u00ebn kunnen dit niet. Bij andere soorten kapselt de hele bacterie zich in, in een \"cyste\". Zo kan de bacterie een kritieke periode overbruggen, doordat hij zich tijdelijk in een rusttoestand bevindt, met een stilgelegde stofwisseling.\nBacteri\u00ebn die diep in de aardkorst leven hebben een beperkt voedselaanbod. Er zijn bacteri\u00ebn bekend die in een sediment leven dat al 66 miljoen jaar begraven is. De hoeveelheid beschikbaar voedsel is er zo gering, en daardoor de stofwisseling van de bacteri\u00ebn zo traag, dat de bacteri\u00ebn zich slechts eens in de duizend jaar delen. Het zijn hiermee de traagste organismen op aarde.\nEr zijn bacteri\u00ebn in het tropische deel van de Grote Oceaan die zuurstof consumeren, maar verwacht wordt dat meeste van deze bacteri\u00ebn van sulfaat of ijzer leven.\nZiekteverwekkers bij mens en dieren.\nVele soorten bacteri\u00ebn zijn altijd en overal aanwezig. Veel soorten zijn nooit problematisch, sommige zijn nuttig, andere kunnen bij ernstige verzwakking of andere speciale omstandigheden tot ziekteverschijnselen leiden (pathogeen), weer andere doen dat geregeld. Bij de celstofwisseling van bacteri\u00ebn kunnen voor de mens schadelijke toxines ontstaan, met als gevolg ziektes als cholera, pest, tetanus. Er zijn veel bacteri\u00ebn die normaal niet in of op de mens voorkomen en bij contact tot ziekteverschijnselen leiden. Ook kunnen bacteri\u00ebn zich ongemerkt verspreiden via bacillendragers die zelf geen last ondervinden, maar wel de bacterie overdragen via ontlasting, urine, bloed en speeksel.\nTegen door bacteri\u00ebn veroorzaakte ziekten worden meestal antibiotica gebruikt. De medische microbiologie is de vakwetenschap die zich met pathogene bacteri\u00ebn bezighoudt.\nVoorbeelden van pathogene bacteri\u00ebn en door bacteri\u00ebn veroorzaakte ziekten zijn:\nBestrijding van ziekteverwekkende bacteri\u00ebn.\nIn voedsel.\nOmdat bacteri\u00ebn voedsel doen rotten, waarbij toxines vrijkomen, worden ze bestreden met verschillende conserveertechnieken.\nIn het menselijk lichaam.\nNatuurlijke bestrijding.\nDe eerste linie van verdediging is het vermijden van een bacteri\u00eble infectie door inachtneming van een goede hygi\u00ebne. Ieder mens loopt de kans ooit een bacteri\u00eble infectie oplopen. \nDe tweede linie van verdediging is de algemene weerstand: huid en slijmvliezen vormen een barri\u00e8re tegen micro-organismen, zoutzuur in de maag doodt micro-organismen, en fagocyten nemen lichaamsvreemde deeltjes op, en doden ze vervolgens door fagocytose. \nAls de tweede linie de infectie niet onder controle krijgt, wordt de specifieke weerstand door het lichaam ingezet (de derde linie). Specifieke weerstand houdt in dat B-lymfocyten (cellen van het immuunsysteem) antilichamen aanmaken tegen het specifieke soort bacterie, als reactie op de infectie. Deze antilichamen binden op de onbekende bacterie of met delen ervan, waardoor deze geneutraliseerd worden en moeilijker kunnen voortbewegen, waarna het afweersysteem ze kan uitschakelen. De gevormde antilichamen blijven in het lichaam aanwezig. De besmette persoon is dan immuun geworden tegen de specifieke bacteriesoort, echter niet per se levenslang.\nKunstmatige bestrijding.\nBacteri\u00ebn kunnen bestreden worden met antibiotica, de \"vierde linie van verdediging\". Als het immuunsysteem de bacterie niet onder controle krijgt, kan toegediende antibiotica de bacterie doden of ten minste verdere bacteri\u00eble groei verhinderen. Bacteriesoorten kunnen echter resistent worden tegen antibiotica. \nBij sterk verzwakte pati\u00ebnten kan als laatste serumtherapie, \"vijfde linie van verdediging\", worden ingezet om (noodzakelijke) tijd te winnen; dit zorgt echter niet voor immuniteit tegen de bacterie.\nBacteri\u00eble infecties kunnen ook preventief behandeld worden, onder andere met vaccinaties: een sterk verzwakte bacterie wordt in het lichaam ge\u00efnjecteerd, wat een reactie van het immuunsysteem oplevert, met immuniteit tegen de betreffende bacteriesoort als resultaat; de immuniteit is echter niet altijd levenslang. \nUit oogpunt van preventie van bacteri\u00eble infectie kan een schaafwond worden gereinigd met zeep en koud stromend water, en vervolgens afgedekt worden met een pleister.\nEen speciale vorm van kunstmatige bestrijding is de faagtherapie: bacteriofagen zijn virussen die bacteri\u00ebn specifiek kunnen uitschakelen. Faagtherapie is beter dan therapie met antibiotica, omdat bacteri\u00ebn daartegen resistent kunnen worden; echter niet tegen virussen. Bacteriofagen schakelen alleen bepaalde pathogene (ziekteverwekkende) bacteri\u00ebn uit, antibiotica alle bacteri\u00ebn. Het enige nadeel van faagtherapie is de kostprijs, voor iedere bacteriesoort moet een aparte faagtherapie ontwikkeld en getest worden.\nPlantenziekten.\nBacteri\u00ebn kunnen ook plantenziekten veroorzaken. Bestrijding is eigenlijk niet mogelijk omdat antibiotica niet voorhanden zijn. De ziekten zijn vrij besmettelijk. Hygi\u00ebnisch werken is de manier om verspreiding te voorkomen. Voorbeelden zijn:\nTaxonomie.\nBacteri\u00ebn worden onderscheiden naar vorm (morfologie), voedingswijze (metabolisme), en in de moderne taxonomie vooral naar de samenstelling van hun DNA. In de loop van de taxonomische wetenschapsgeschiedenis zijn de bacteri\u00ebn op verschillende wijzen ingedeeld. In grote lijnen komen de indelingen echter overeen.\nDe bacteri\u00ebn worden ingedeeld naar fylum, klasse, subklasse, orde, suborde, familie, tribus (geslachtengroep), geslacht en soort. In de \"Bacteriological Code\" komen verder de rangen \"onderfamilie\" en \"subtribus\" voor, maar deze worden niet gebruikt. \nSoorten worden nog verder onderverdeeld in ondersoorten. Ondersoorten worden aangeduid met een toevoeging aan de tweedelige soortnaam, bijvoorbeeld \"Campylobacter pylori\" subsp. \"mustelae\". Zo ontstaat een ternaire naam.\nDe term \"(bacterie)stam\" verwijst naar een zuivere \"cultuur\", in een microbiologisch laboratorium, van genetisch identieke bacteri\u00ebn van \u00e9\u00e9n bacterie-soort. Een \"cultuur\" van identieke bacteri\u00ebn wordt verkregen door een reincultuur.\nBij een stam wordt aan de soortnaam van de oorspronkelijke soort een naam of letter-cijfercombinatie toegevoegd, bijvoorbeeld \"Lactobacillus casei\" Shirota of \"Bifidobacterium longum\" BB536.\nNomenclatuur.\nDe naamgeving is internationaal geregeld in de International Code of Nomenclature of Bacteria \"(Bacteriological Code)\". Alle erkende soorten die voldoen aan deze nomenclatuur worden na goedkeuring gepubliceerd in de \"International Journal of Systematic and Evolutionary Microbiology\" (IJSEM) en opgenomen in de \"Approved Lists of Bacterial Names (Skerman et al., 1980)\".\nDe namen van rangen komen tot stand door aan de naam van het geslacht een suffix toe te voegen:"}
{"id": "9566", "revid": "14738", "url": "https://nl.wikipedia.org/wiki?curid=9566", "title": "Sex", "text": ""}
{"id": "9567", "revid": "523057", "url": "https://nl.wikipedia.org/wiki?curid=9567", "title": "Seks", "text": ""}
{"id": "9569", "revid": "966707", "url": "https://nl.wikipedia.org/wiki?curid=9569", "title": "Helgoland", "text": "Helgoland (Noord-Fries: \"De\u00e4t Lun\" (Het Land), Engels: \"Heligoland\", Duits: \"Helgoland\") is een Duits eiland in de Noordzee. In het verleden is het eiland onderdeel geweest van Denemarken en van het Verenigd Koninkrijk, maar sinds 1890 is het Duits grondbezit. Het ligt aanzienlijk verder uit de kust dan de Oost-Friese Waddeneilanden, waar het niet toe gerekend wordt.\nHet eiland is bekend vanwege het toerisme en het driejaarlijkse cultureel festival Friesen-droapen. De gemeente Helgoland maakt geen deel uit van het douanegebied van de Europese Gemeenschap. Op Helgoland wordt Helgolands (\"Halunder freesk\") gesproken, een Noord-Friese taal.\nGeografie.\nHelgoland ligt in de Duitse Bocht, relatief ver (circa 55\u00a0km) uit de kust in de Noordzee en het behoort tot de Duitse deelstaat Sleeswijk-Holstein en de Kreis Pinneberg. Het eiland meet 1,7\u00a0km\u00b2 en telt inwoners. Het beschikt over een klein strand, maar is vooral bekend om zijn roodgekleurde rotskust die 47 meter hoog uit zee omhoog rijst, en om de (nu door omvallen bedreigde) rotspunt de \"Lange Anna\". Sinds de storm van 1720/21 bestaat het eigenlijk uit twee eilanden:\nVerkeer en vervoer.\nVeerdiensten.\nHelgoland heeft veerverbindingen met de volgende plaatsen en eilanden:\nDe verbinding met Wedel en sommige verbindingen met Hamburg, B\u00fcsum, Bremen, Cuxhaven en Hooksiel worden onderhouden met een catamaran, die tot aan de aanlegsteiger komt. Alle andere verbindingen worden onderhouden met een veerboot die buiten de haven voor anker gaat, waarna de passagiers en hun bagage in motorsloepen naar de aanlegsteiger worden vervoerd.\nLuchtvaart.\nVanaf het vliegveld op D\u00fcne worden vliegverbindingen onderhouden met de volgende plaatsen:\nVanaf het hoofdeiland Helgoland vaart overdag om het half uur een pendelbootje naar D\u00fcne en weer terug. De laatste overtocht vindt rond elf uur 's avonds plaats.\nVervoer op het eiland.\nHelgoland is grotendeels verkeersvrij: er zijn maar een paar auto's, en fietsen is er verboden. Er is een klein busje dat een rondrit over het eiland maakt. Er zijn ook enkele elektrische voertuigen die als bestelwagen dienstdoen.\nBegin 2007 werd bekend dat de plaatselijke politie een auto tot haar beschikking zou krijgen.\nNaam.\nHet eiland stond mogelijk in de tijd van de missionarissen Willibrord (rond 700) en Liudger (rond 785) bekend als Fositesland, omdat het een hoge mate van verering kende van de Friese god Fosite. De naam betekent waarschijnlijk oorspronkelijk \"heilig land\". Ook wordt het eiland wel in verband gebracht met de woonplaats van de god Fosite. Het zou dan de plaats zijn waar deze in de sage van de twaalf asega's de Friese vrijheid redde. In het lokale Fries (het Helgolands) wordt het eiland eenvoudigweg \"Lunn\" genoemd, \"land\".\nGeschiedenis.\nHelgoland werd rond 4000 v.Chr. een eiland door het stijgen van de zeespiegel na de laatste ijstijd. Er woonden al in het Neolithicum mensen die enige resten hebben achtergelaten. Er wordt verhaald dat rond 700 de Friese koning Radbod op het eiland een tijd zijn zetel had. In de 8e of 9e eeuw werd het eiland vanuit (waarschijnlijk Oost-)Friesland gekoloniseerd. De huidige bewoners spreken nog steeds een Noord-Fries dialect, het Helgolands of \"Halunder Freesk\". Het werd ingelijfd bij het Vikingrijk en werd in de tijd van de Hanze vooral bekend als piratennest.\nHet eiland bleef tot 1814 (Vrede van Kiel) tot Denemarken behoren. De Britten veroverden het eiland in 1807 op de Denen. Het strategisch belangrijke eiland was vervolgens het domein van smokkelaars maar begon vanaf 1828 ook een toeristenbestemming te worden. In 1890 kwam \"British Heligoland\" in het kader van het Zanzibarverdrag (Berlijn, 1 juli) aan Duitsland, dat in ruil het Oost-Afrikaanse Zanzibar en Wituland aan de Britten liet. Keizer Wilhelm II bouwde Helgoland uit tot marinesteunpunt en dat bleef het tot na de Tweede Wereldoorlog. In de Eerste Wereldoorlog werden alle bewoners gedwongen het eiland te verlaten. In juni 1943 werden door een vliegtuig van de RAF, dat terugkeerde van een missie boven het vasteland van Duitsland, enkele bommen afgeworpen. Kort voor het einde van de oorlog in 1945, toen de Britse troepen reeds voor Bremen stonden, probeerden vijftien Helgolanders, onder wie Erich Friederichs, contact met de Britten op te nemen, om te voorkomen dat hun eiland door een bombardement zou worden vernietigd. Door verraad werden zij op 18 april door de Gestapo gearresteerd. Op 21 april werden 7 van hen in Cuxhaven ge\u00ebxecuteerd. Op 18 april voerden duizend vliegtuigen van de Royal Air Force een vernietigend bombardement uit, waarbij circa zevenduizend bommen werden afgeworpen, waardoor het eiland onbewoonbaar werd en de bevolking moest worden ge\u00ebvacueerd. De Royal Air Force gebruikte het voor schietoefeningen. In 1947 bliezen de Britten de bunkers en militaire voorzieningen met liefst 6.700 ton explosieven op. In 1952 mocht de bevolking na lang aandringen terugkeren. Sindsdien leeft het eiland hoofdzakelijk van het toerisme, dat mede wordt gevoed door de accijnsvrije verkoop van zaken als sigaretten, parfum en alcoholica.\nOp Helgoland dichtte August Heinrich Hoffmann von Fallersleben in 1841 het Duitse volkslied, \"Das Lied der Deutschen\".\nOp 26 juni 2011 verwierp de bevolking van Helgoland in een referendum met 54% het sedert 2008 uitgewerkte plan om Helgoland en de D\u00fcne opnieuw met elkaar te verbinden. Aanleiding hiervoor was het steeds groter wordende plaatsgebrek.\nNatuur.\nFauna.\nHet eiland geniet aanzienlijke faam bij natuur- en vooral vogelliefhebbers omdat het een belangrijke broed- en pleisterplaats is voor zeevogels uit het Noordzeegebied en voor trekvogels van verder noordelijk. Er broeden onder andere de zeekoet, de drieteenmeeuw, de kleine en grote mantelmeeuw, de alk, de Noordse stormvogel en de jan-van-gent in de periode juni\u2013juli.\nIn het najaar is het een tussenstop voor vogels die meer naar het zuiden trekken. Hierdoor zijn er al 400 vogelsoorten waargenomen.\nZangvogels die op het eiland worden waargenomen zijn onder andere sijs, barmsijs, tapuit, rietgors, spreeuw, graspieper, keep, merel, goudhaantje, lijster, blauwstaart, Sperwergrasmus, witkopstaartmees, bladkoning, ijsgors, paapje, geelgors, ringmus en verschillende vinken.\nOok de boomvalk, het bokje en de rotgans komen voor.\nHet eiland kent een natuurgebied dat 1 ha groot is, het is de dichtstbevolkte broedplaats van vogels in Duitsland. Begin juni kan men hier de \"lummensprong\" waarnemen. Dit is de sprong waarbij jonge zeekoeten die nog niet kunnen vliegen, 50 meter naar beneden springen.\nDe \"Helgolandse huismuis\" is een opvallende soort door zijn rode vacht, een schutkleur bij de rode rotsen. Binnen afgebakende zones lopen op het eiland wilde geiten rond.\nHet gehele jaar door is er een kolonie zeehonden aanwezig op het nabijgelegen eilandje D\u00fcne.\nFlora.\nDoor de aanwezigheid van rode zandsteen, krijt en kalksteen groeien er planten zoals de wilde kool.\nHet eiland kent grote struiken en bomen. Duindoorn, braam en rozenbottel dragen bij aan een uitgebreide vogelstand.\nGeologie.\nHet eiland staat bekend om zijn rode vuursteen, die wereldwijd alleen hier en op het nabij gelegen eiland D\u00fcne gevonden kunnen worden. "}
{"id": "9570", "revid": "114341", "url": "https://nl.wikipedia.org/wiki?curid=9570", "title": "Biseksualiteit", "text": "Biseksualiteit is het ervaren van seksuele aantrekking tot en, afhankelijk van de definitie,gevoelens voor zowel mannen als vrouwen. Het kan ook betrekking hebben op het ervaren van seksuele aantrekking tot, en romantische gevoelens voor, mensen ongeacht hun geslacht of genderidentiteit. Dit laatste wordt ook wel aangeduid met de term panseksualiteit. \nBiseksualiteit is in diverse gemeenschappen waargenomen gedurende de geschiedenis van de mensheid. Het komt ook bij andere diersoorten voor. \nDe term biseksualiteit stamt uit de 19e eeuw, net als de termen hetero- en homoseksualiteit.\nBeschrijving.\nHet begrip biseksualiteit is een van de vijf classificaties van seksuele geaardheid. De andere vier zijn heteroseksualiteit, homoseksualiteit, panseksualiteit en aseksualiteit. Deze classificaties zijn niet strikt afgebakend en voor hetero- en homoseksualiteit is er sprake van een continu\u00fcm. Soms wordt voor dit deel van dat continu\u00fcm ook wel de term bi+ gebruikt, die verwijst naar iedereen met een seksuele ori\u00ebntatie die zich richt op meer dan \u00e9\u00e9n gender, inclusief mensen die zich niet als bi- of panseksueel identificeren, maar die wel een niet-monoseksuele ori\u00ebntatie hebben.\nEen persoon met een biseksuele identiteit hoeft zich niet in gelijke mate aangetrokken te voelen tot beide seksen. Mensen met een voorkeur voor een van beide seksen kunnen zichzelf toch biseksueel noemen, als ze in meer of mindere mate ook een seksuele aantrekking tot de andere sekse ervaren. Bovendien kan iedere seksuele ori\u00ebntatie in de loop van iemands leven verschuiven.\nDe seksuele geaardheid komt niet altijd overeen met het seksuele gedrag en de seksuele identiteit, bijvoorbeeld bij biseksuelen die nog in de kast zitten. Zij voelen zich biseksueel, maar gedragen zich hetero- of homoseksueel. Ook zijn er mensen die wel biseksuele relaties hebben, maar zich niet identificeren als biseksueel. Dat blijkt uit een grootschalig onderzoek naar seksuele voorkeur in 2007 door het Landelijk Netwerk Biseksualiteit.\nBinnen de biseksuele geaardheid is een grote diversiteit in beleving en gedrag. Sommige mensen voelen zich wel seksueel en emotioneel aangetrokken tot beide geslachten, maar niet in gelijke mate. Anderen voelen zich seksueel aangetrokken tot het ene geslacht maar gaan een vaste relatie eerder aan met het andere geslacht. Maar er zijn ook mensen wier voorkeur gelijk verdeeld is over de geslachten. Er zijn veel variaties mogelijk.\nEr is geen factor aan te wijzen die bepaalt of iemand homoseksueel, biseksueel of heteroseksueel is. Volgens veel wetenschappers spelen \"nature\" (ontwikkeling, neuronale, genetische, hormonale factoren) en \"nurture\" (sociale en culturele factoren) samen een complexe rol in het vormen van de seksuele geaardheid. Ook de complexiteit van seksualiteit, met verschillen tussen geaardheid, gedrag en identiteit, maakt onderzoek erg ingewikkeld. Wat wel duidelijk is, is dat mensen hun seksuele geaardheid niet kunnen kiezen en dat therapie\u00ebn ter genezing van hun geaardheid niet werken. \nMensen die zich bewust niet willen plaatsen onder het begrip biseksueel, maar wel nieuwsgierig zijn naar een relatie of seksuele activiteit met een persoon van het geslacht dat normaliter niet hun voorkeur geniet, worden ook wel bischierig genoemd.\nPrevalentie en andere cijfers.\nIn 2006 heeft de Rutgers Nisso Groep een bevolkingsonderzoek gedaan naar de seksuele gezondheid in Nederland. Hier komen duidelijk verschillen tussen geaardheid, gedrag en identiteit naar voren. Bij mannen geeft 10,3% aan zich aangetrokken te voelen tot beide geslachten, 10,0% heeft ooit seks gehad met beide geslachten en 3,1% identificeert zichzelf als biseksueel. Bij vrouwen zijn deze percentages 16,4%, 11,6% en 3,3%. Opvallend is dat biseksuelen veel minder open zijn over hun geaardheid dan homoseksuelen. Bij mannen is dit 74,6% versus 32,5%, bij vrouwen is dit 78,8% versus 50,0%.\nDe gezondheidsenqu\u00eate van het centraal bureau voor de statistiek in 2017 gaf aan dat er ongeveer 1 miljoen mensen in Nederland zijn met biseksuele gevoelens of ervaringen. Dit zijn ongeveer 9% van de vrouwen, 5% van de mannen en 33% van de transgender personen (man, vrouw, en non-binair).\nVolgens onderzoek gedaan door het Landelijk Netwerk Biseksualiteit (2007) onder 50.000 mensen zijn er relevante verschillen tussen biseksueel gedrag en biseksuele identiteit. Bij heteromannen is er 5,5 % die aangeeft zich biseksueel te gedragen, en 7,1 % van de homoseksuele mannen. Bij vrouwen zijn die percentages respectievelijk 5,2 en 13,5 %.\nUit het Nederlands Autisme Register 2017 van de Vrije Universiteit Amsterdam blijkt dat biseksualiteit onder mensen met autisme vaker voorkomt, namelijk bij 8% van de mannen en 27% van de vrouwen. Ook homoseksualiteit komt onder mensen met autisme vaker voor. De oorzaak hiervoor is niet bekend, wel dat het voor deze mensen vaak extra complex is, onder meer als het gaat om de coming-out.\nVolgens onderzoek van het Centraal Bureau voor de Statistiek (CBS) waren er in 2023 ongeveer 1,7 miljoen mensen in Nederland met een bi-plus ori\u00ebntatie. Dat was 11,1% van de bevolking van 15 jaar en ouder (5,1% bi-plus man en 6% bi-plus vrouw). Dit getal betreft zowel personen die zich \"evenveel tot mannen als vrouwen\" aangetrokken voelen, als mannen die zich ze \"vooral tot mannen\" en vrouwen die zich \"vooral tot vrouwen\" aangetrokken voelen.\nAcceptatie en discriminatie.\nBiseksuelen ondervinden veel onbegrip en discriminatie, zowel door heteroseksuelen als door homoseksuelen. Een algehele afkeer van biseksualiteit en biseksuelen, zowel in een groep als individueel, wordt bifobie genoemd.\nBiseksuelen wordt vaak verweten niet te willen kiezen, maar van beide walletjes te willen eten. Daardoor zouden ze niet in staat zijn tot een trouwe, monogame relatie. Sommige critici vinden dat biseksualiteit niet bestaat, andere vinden dat biseksuelen alleen in dezelfde mate op beide geslachten kunnen vallen. Homoseksuelen verwijten biseksuelen vaak niet uit te komen voor hun homoseksualiteit, maar zich te verschuilen achter een bestaan als heteroseksueel.\nBiseksuelen zijn moeilijk zichtbaar als ze niet expliciet uit de kast komen. In een relatie met iemand van hetzelfde geslacht worden ze vaak beschouwd als homoseksueel en in een relatie met iemand van het andere geslacht als heteroseksueel. Voor de buitenwereld is een biseksueel eigenlijk pas goed zichtbaar in een relatie met een man \u00e9n een vrouw. De meerderheid van de biseksuelen leeft echter monogaam.\nAnderzijds wordt biseksualiteit de laatste jaren in Nederland meer geaccepteerd, met name bij jongeren. \nVoorzieningen voor biseksuelen.\nDe relatieve onzichtbaarheid van biseksuelen weerspiegelt zich in het geringe aantal voorzieningen dat speciaal op biseksuelen gericht is.\nDe belangen van biseksuelen worden doorgaans behartigd door de algemene lhbt-belangenorganisaties, zoals het COC in Nederland en \u00e7avaria in Belgi\u00eb. Daarnaast is er in Nederland specifiek voor biseksuelen het in 1991 opgerichte Landelijk Netwerk Biseksualiteit (LNB). \nSinds 2009 wordt vanuit het LNB de jaarlijkse Holland BiCon georganiseerd, een gevarieerd evenement voor biseksuelen, dat ontstaan is naar het voorbeeld van de Britse UK BiCon en de GoBi Herfstfeesten. Een vergelijkbaar evenement op Europees niveau is de European Bisexual Conference (EuroBiCon), waarvan de derde editie van 28 t/m 31 juli 2016 in Amsterdam werd gehouden.\nOm maatschappelijke aandacht te vragen voor biseksualiteit is 23 september de Dag van de biseksualiteit (In het Engels \"Celebrate Bisexuality Day\", \"Bisexual Pride Day\" of \"Bi Visibility Day\"). Tijdens de Internationale Dag tegen Homo-, Lesbo-, Bi-, Trans-, en Interseksefobie (IDAHOBIT) op 17 mei wordt sinds 2015 ook aandacht gevraagd voor de problemen van biseksuelen. \nVoor biseksuelen zijn er geen aparte uitgaansgelegenheden: voor ontmoetingen met het andere geslacht kunnen zij gebruikmaken van alle voorzieningen die er voor heteroseksuelen zijn, terwijl ze voor contacten met personen van het gelijke geslacht terechtkunnen bij de homohoreca.\nEen tijdschrift voor en over biseksuelen is het \"BiMagazine\", een sinds 2003 verschijnend tweemaandelijks blad van Vereniging Bi-kring.\nSymbolen.\nOp 5 december 1998 werd door ontwerper Michael Page een vlag gepresenteerd die symbool moest staan voor biseksualiteit. De vlag bestaat uit drie horizontale banen in de kleuren magenta, blauw en lavendel. Alternatief symbool zijn twee overlappende driehoeken in de kleuren roze en blauw. \nMichael Page zei het volgende over de kleuren van de biseksuele vlag: \"De roze kleur vertegenwoordigt seksuele aantrekking tot hetzelfde geslacht (homoseksualiteit en lesbianisme). De blauwe kleur vertegenwoordigt seksuele aantrekking tot het andere geslacht (heteroseksueel) en het overlappende gedeelte van de kleur paars vertegenwoordigt seksuele aantrekking tot beide geslachten (bi)\" Volgens hem hebben de kleuren van de vlag een diepere betekenis, namelijk: \"Om het symbolisme van de biseksuele pride vlag te kunnen begrijpen, moet men weten dat de paarse pixels van kleur zich onopgemerkt mengen tussen het roze en het blauw, net zoals in het 'echte leven', waar bi mensen zich onopgemerkt mengen in zowel de homo-/lesbische gemeenschap en de heteroseksuele gemeenschap.\"\nHet biseksuele maansymbool is ontworpen om een verwijzing naar de door het naziregime gebruikte roze driehoek te vermijden."}
{"id": "9571", "revid": "580", "url": "https://nl.wikipedia.org/wiki?curid=9571", "title": "Natuurlijk logaritme", "text": ""}
{"id": "9576", "revid": "170271", "url": "https://nl.wikipedia.org/wiki?curid=9576", "title": "Scott Bakula", "text": "Scott Stewart Bakula (Saint Louis, 9 oktober 1954) is een Amerikaans acteur. Hij won in 1992 een Golden Globe voor de televisieserie \"Quantum Leap\", waarin hij vijf seizoenen hoofdpersonage \"Sam Beckett\" speelde. Hij speelde daarnaast onder meer kapitein \"Jonathan Archer\" in \"\", de serie die volgde op de Star Trekserie Voyager.\nIn 1983 speelde Bakula Joe DiMaggio in de Broadway-productie \"Marilyn, An American Fable\". Zijn televisieoptredens beperkten zich toentertijd tot reclamespots. In 1988 werd hij genomineerd voor een Tony Award voor zijn rol in de Broadway-musical \"Romance, Romance\". Deze nominatie hielp hem een hoofdrol naast Dean Stockwell te krijgen in de sciencefictionserie \"Quantum Leap\". Hierin speelt hij tijdreiziger \"Dr. Samuel Beckett\", die door een fout in zijn machine tussen personen uit het verleden heen en weer springt. Voor deze rol werd Bakula drie keer genomineerd voor een Golden Globe, waarvan hij \u00e9\u00e9n nomatie verzilverde. Daarnaast werd hij hiervoor vier keer genomineerd voor de Emmy Award voor beste acteur."}
{"id": "9577", "revid": "5568", "url": "https://nl.wikipedia.org/wiki?curid=9577", "title": "Andrei Kivilev", "text": ""}
{"id": "9582", "revid": "1147455", "url": "https://nl.wikipedia.org/wiki?curid=9582", "title": "Rozenoorlogen", "text": "De Rozenoorlogen is de naam van de burgeroorlogen die in het koninkrijk Engeland woedden in de periode 1455 tot 1485. Twee adellijke dynastie\u00ebn, het Huis Lancaster en het Huis York, vochten om het koningschap van Engeland. Het Huis Lancaster had de troon, maar het Huis York zette de aanval in om meer macht naar zich toe te trekken en uiteindelijk werd het koningschap het einddoel. Eduard IV van Engeland slaagde er in 1461 in de kroon te grijpen voor het Huis York. De vijandelijkheden gingen verder tot het Huis Lancaster in 1471 uitgeroeid was. De rangen van het Huis York werden uitgedund door de interne rivaliteit. Op het einde maakte het Huis Tudor in 1485 een militaire doorbraak waardoor een Tudor de kroon op zijn hoofd zette en de huizen Lancaster en York bijna doodgebloed waren. \nNaam.\nHet conflict verkreeg zijn huidige naam pas in de 19e eeuw. Sir Walter Scott gebruikte de naam de Rozenoorlogen voor het eerst in zijn roman \"Anne of Gerstein\". Hij ontleende zelf de naam van het conflict aan het werk Hendrik VI, deel 1 van William Shakespeare, waarin Shakespeare beschreef hoe beide partijen hun roos kozen in de tuin van de Temple Church. Historisch gebruikten beide partijen een roos als symbool. Deze werd door vooraanstaande aanhangers op de kleding gedragen. Het Huis York gebruikte al vroeg het symbool van een witte roos, terwijl het Huis Lancaster pas tegen het eind de rode roos gebruikte. Beide rozen werden door koning Hendrik VII verenigd in de rood-witte Tudorroos.\nMachtsovername van Hendrik IV Lancaster in 1399.\nZowel het Huis Lancaster als het Huis York waren zijtakken van het Huis Plantagenet. De huizen York en Lancaster stamden beide af van koning Eduard III Plantagenet. Toen Eduard III in 1377 overleed, was zijn oudste zoon en erfgenaam, Eduard van Woodstock, al overleden. Hierdoor ging de troon over naar Eduards kleinzoon Richard II Plantagenet. Door deze dynastieke opvolging werd een complete generatie overgeslagen, want Eduard had nog drie andere zonen die ook nog leefden. Richard II was weliswaar nog maar een kind, toen hij koning van Engeland werd. Hij werd dan ook in de regering bijgestaan door zijn ooms Jan van Gent, Edmund van Langley en Thomas van Woodstock. De koning wist zich behoorlijk onpopulair te maken bij het volk, maar ook bij veel edelen. Na de dood van zijn oom Jan van Gent, hertog van Lancaster, keerde diens zoon Hendrik van Bolingbroke terug uit ballingschap. Hendrik wist Richard II af te zetten en zelf de kroon te verkrijgen in 1399. Hiermee werd Hendrik IV de eerste koning uit het Huis Lancaster.\nKrankzinnigheid van Hendrik VI Lancaster in 1453.\nKoning Hendrik IV werd opgevolgd door zijn zoon Hendrik V die veel succes boekte tegen het koninkrijk Frankrijk, waarmee het land sinds 1337 de Honderdjarige Oorlog uitvocht. Hiermee verstevigde hij de macht van het Huis Lancaster op de troon. Hij sloot met koning Karel VI van Frankrijk het Verdrag van Troyes waarin zijn huwelijk geregeld werd met Catharina van Valois en waardoor Hendrik V erfgenaam van Frankrijk werd. Echter, zowel Hendrik V als Karel VI overleden kort na elkaar in 1422. Hierdoor werd de pasgeboren zoon van Hendrik V, Hendrik VI, koning van Engeland en Frankrijk. Na 1429 verging het Engeland slecht in de oorlog tegen Frankrijk. Daarnaast openbaarde zich in 1453 de krankzinnigheid bij Hendrik VI. De Engelse baronnen konden de nederlaag in de Honderdjarige Oorlog niet verkroppen en dit werd verergerd door de machtige positie van koningin Margaretha van Anjou die het land in naam van haar man bestuurde. Dit leidde tot een grote oppositie van edelen tegen het Huis Lancaster. Ze zouden een mogelijke pretendent voor de troon steunen. Als het koningschap verzwakt was, stonden de kandidaten klaar om regent, protector, troonopvolger of zelf koning te worden.\nVerloop van Rozenoorlogen.\nRichard van York.\nRichard van York, hertog van York, deed de Rozenoorlogen uitbreken. Na de koning was hij de rijkste wereldse edelman en machtigste grootgrondbezitter van Engeland. Via zijn vader stamde hij af van Edmund van Langley, de vijfde zoon van koning Eduard III van Engeland en via zijn moeder stamde hij af van Lionel van Antwerpen, de derde zoon van Eduard III. Daarom dacht hij meer aanspraak op de troon te mogen maken dan de heersende koning Hendrik VI van Engeland die afstamde van Jan van Gent, slechts de vierde zoon van Eduard III. In het middeleeuwse Engeland kon de troon doorgegeven worden via de vrouwelijke lijn. In 1453 vertoonde Hendrik VI de eerste tekenen van zwakzinnigheid. Hij was nooit de man geweest die de Engelsen naar de overwinning zou leiden in de Honderdjarige Oorlog. Na de nederlaag van de Engelsen in 1453 nam het ongenoegen van de edelen over de koning toe. Eerst was er nog geen sprake van om hem af te zetten, maar sommigen wilden het regentschap opnemen.\nEr was rivaliteit tussen Richard van York en Edmund Beaufort, hertog van Somerset. Geen van de twee hertogen was van plan om de jonge koning te verdrijven, maar ze waren wel aan het strijden over wie de hoogste claim had om Hendrik VI op te volgen. Alleen als York werd verwijderd, zou de weg vrij zijn voor de Beauforts om hun claim op de troon te bevestigen. Edmund Beaufort was de favoriet van de koning. In september 1450 keerde Richard van York terug uit Ierland naar Engeland om formeel erkend te worden als rechtmatige erfgenaam van de troon. In 1452 stond zijn leger in Blackheath tegenover het koninklijk leger, maar een confrontatie werd vermeden.\nOp 13 oktober 1453 werd Eduard van Westminster, de eerste zoon van Hendrik VI, geboren en hij moest aanvaard worden als erfgenaam van de troon. Door de ziekte van de koning werd York aangeduid als protector van het koninkrijk. Het protectoraat eindigde in 1455, toen de koning hersteld was van zijn ziekte. York verloor zijn politieke positie en legde zich daar niet bij neer. Hij onderschepte de koning op weg naar Leicester om te proberen zijn plaats in de regering terug te winnen. Op 22 mei 1455 werd het koninklijk leger verslagen in de Eerste Slag bij St Albans. Hoewel het slechts straatgevechten en schermutselingen waren, bleken de gevolgen groot: Richard van York trok de macht naar zich toe, de koning werd een veredelde gevangene en Edmund Beaufort werd gedood. Op 19 november 1455 werd York weer aangeduid als protector. In februari 1456 was de koning voldoende hersteld en verwijderde hij York van de post van protector, maar hij bleef wel de eerste raadgever van de koning. Vier jaren van enigszins ongemakkelijke vrede volgden op de eerste slag.\nOndertussen leek Hendrik VI alle interesse in het besturen van het land verloren te hebben. Zijn aandacht ging uitsluitend uit naar godsdienst. York vond toen een nieuwe vijand in de persoon van koningin Margaretha van Anjou. Ze leek vastbesloten om haar zoon op de troon te zetten en zich te ontdoen van York. Zijn bondgenoten werden langzamerhand uit hun ambten gezet en vervangen door mannen die loyaal waren aan koningin Margareta. Zij zou heersen over Engeland in naam van haar echtgenoot. Ze handelde als de heersende monarch en bereidde openlijk een hernieuwd conflict voor. Al de mannen van de koning werden samengeroepen in Leicester in juni 1459. In september en oktober 1459 werden de eerste slagen geleverd. \nOp 16 oktober 1459 sprak Richard van York voor het eerst zijn formele aanspraak uit op de tronen van Engeland en Frankrijk. Op 25 oktober 1459 erkende het parlement Richard van York als troonopvolger van Hendrik VI. York en zijn zonen hernieuwden wel hun eed van trouw aan Hendrik VI. Koningin Margaretha van Anjou was furieus en verzamelde een nieuw Lancasters leger in het noorden. Op 10 juli 1460 wonnen de Yorkisten de slag bij Northampton. De koning werd gevangen genomen en er was geen twijfel meer dat Richard van York zijn opvolger zou worden. York rukte verder op naar het noorden en werd op 30 december 1460 in de tang genomen in de slag bij Wakefield. De Lancasters sloegen York terug, maar vooral de aanstoker Richard van York werd gedood.\nEduard IV York.\nEduard van Rouen maakte onmiddellijk plannen om de dood van zijn vader te wreken en nam tegelijk de ambities van zijn vader over. De vijandelijkheden gingen verder. Op 17 februari 1461 wonnen de Lancasters de Tweede Slag bij St Albans, bevrijdden koning Hendrik VI en rukten op naar Londen. De plunderende troepen boezemden de inwoners van Londen angst in en de Londenaren sloten de poorten van de stad voor het Lancasters leger. De koning kon zijn hoofdstad niet binnentreden en trok zijn troepen terug. Dat zou voor Hendrik VI een cruciale tegenslag blijken. Troonpretendent Eduard van Rouen trok in maart 1461 wel Londen binnen. Op 4 maart 1461 slaagde hij erin om zich door het parlement te laten uitroepen tot koning Eduard IV van Engeland.\nEngeland verkeerde in een situatie met twee koningen die vroeg om een beslissende veldslag. Op 29 maart 1461 gingen de rivaliserende koningen de confrontatie aan in de slag bij Towton. Deze grote veldslag leverde een doorslaggevende overwinning op voor het huis York. De meeste Lancasterse edelen waren verslagen en gaven zich over tijdens en na de slag bij Towton. Het Huis Lancaster was niet meer gevechtsbekwaam. Koning Hendrik VI en de koningin vluchtten met hun aanhangers naar Schotland. Op 15 mei 1464 was er nog de slag bij Hexham. Het Huis Lancaster trok aan het kortste eind. Hendrik VI werd een gevangene in de Tower of London. Zijn vrouw Margaretha van Anjou en zijn zoon Eduard van Westminster vertrokken in ballingschap naar Frankrijk.\nDe nieuwe koning Eduard IV had het rijk voor zich. Hij trouwde in juni 1461 in het geheim met Eleanor Talbot, dus zonder de goedkeuring van het parlement. Hij ging zelfs nog een tweede geheime huwelijk aan met Elizabeth Woodville. De ceremonie zou plaats gehad hebben op 1 mei 1464. Eduard IV kondigde dit huwelijk slechts aan in midden tot laat september 1464. Koningin Elizabeth deed alles in haar mogelijkheden om rijke huwelijken te arrangeren voor haar talrijke broers en zusters. Ze kregen landerijen en titels. Het Huis York werd door dit huwelijk in twee gespleten. De Woodvilles wilden dicht bij de koninklijke macht blijven ten koste van de koninklijke familie zelf. Richard Neville, graaf van Warwick, en George van Clarence, broer van Eduard IV, hadden Eduard IV op de troon geholpen en voelden zich nu verstoten van de macht. Ze werden samenwerkende opposanten om de rol van de konings hoofdadviseurs over te nemen. Ze wilden Eduard IV controleren en de Woodvilles van de macht verdrijven. Dat lukte slechts kortstondig van juli 1469 tot maart 1470. Warwick en Clarence vluchtten naar Normandi\u00eb.\nVan oktober 1470 tot maart 1471 en later beleefden de Rozenoorlogen een periode waarbij Hendrik VI eerst zijn koningschap herwon en zes maanden later Eduard IV zijn positie definitief herstelde. Na zijn vlucht was Warwick tot het besluit gekomen om Eduard IV van de macht te verdrijven en Hendrik VI in zijn functie van koning te herstellen. De Franse koning moest aandringen, opdat Margaretha van Anjou haar vroegere vijand zou ontmoeten. Ze sloot zowaar een akkoord met Warwick. Er werd een huwelijk overeengekomen tussen Eduard van Westminster, zoon van Margaretha van Anjou, en Anne Neville, dochter van Warwick. Margaretha van Anjou wachtte af wat Warwick zou doen voor haar zaak in Engeland. \nWarwick ontscheepte in Engeland en bevrijdde Hendrik VI uit de Tower of London. Op 30 oktober 1470 nam Hendrik VI de troon van Engeland opnieuw in. Eduard IV vluchtte naar Holland en bracht de winter van 1470 door in ballingschap in de Lage Landen. Op 18 maart 1471 landden Eduard IV en zijn bondgenoten in York. Hij verplaatste zich zuidwaarts naar de hoofdstad die hij met snelheid terug in bezit nam. Op 14 april 1471 verloor het Huis Lancaster de troon in de slag bij Barnet. Daarnaast werd ook Richard Neville, graaf van Warwick, gedood. Op dezelfde dag zette Eduard van Westminster voet op Engelse bodem. Hij wilde de strijd om de troon verder zetten. Op 4 mei 1471 kwam hij om het leven in de slag bij Tewkesbury tijdens de eerste veldslag die hij ooit leverde. Hendrik VI was al gearresteerd en werd op 21 mei 1471 vermoord in de Tower of London. De meest waarschijnlijke verantwoordelijke is koning Eduard IV. Er was geen Lancasterse pretendent voor de troon meer in leven. \nKoningin Elizabeth Woodville was de oppositie van George van Clarence, broer van de koning, niet vergeten en liep met wraakplannen rond. Ze besliste dat Clarence ge\u00eblimineerd moest worden. Op 18 februari 1478 werd Clarence in het geheim ge\u00ebxecuteerd in de Tower of London. Koning Eduard IV werd ziek en stierf op 9 april 1483 een natuurlijke dood.\nRichard III York.\nDe nog minderjarige zoon van Eduard IV werd op 10 april 1483 uitgeroepen tot koning Eduard V van Engeland. Koningin Elizabeth Woodville stelde voor om de rol van regent op zich te nemen. Dat was tegen de Engelse tradities. De persoon die de macht zou moeten houden voor Eduard V, was zijn enige overlevende oom, Richard, hertog van Gloucester. Richard trok zuidwaarts om zijn neefje te ontmoeten. De twaalfjarige Eduard V werd ondergebracht in de Tower of London en zijn negenjarige broer Richard vervoegde hem daar. Richard, hertog van Gloucester, was nu officieel de protector van het rijk gedurende de minderjarigheid van de nieuwe koning.\nRobert Stillington, bisschop van Bath en Welles, betwistte openlijk het recht van Richard V tot de troon. Zijn koningschap was illegitiem, omdat de bisschop beweerde dat hij zelf, toen hij nog priester was, Eduard IV gehuwd had met Eleanor Talbot, voorafgaand aan het geheime huwelijk van de vroegere koning met Elizabeth Woodville. Het huwelijk van Eduard IV met Elizabeth Woodville was bijgevolg bigaam en de eruit geboren kinderen illegitiem. De bewijslast van Eduards huwelijk met Eleanor Talbot werd publiekelijk tentoongesteld aan het koninkrijk.\nEind juni 1483 besliste het parlement dat Eduard IV inderdaad getrouwd geweest was met Eleanor Talbot, dat Eduards volgende huwelijk met Elizabeth Woodville bigaam was en dat alle kinderen uit dat huwelijk bastaards waren. Het parlement bood de troon aan aan Richard, hertog of Gloucester. Op 6 juli 1483 werd hij uitgeroepen tot koning Richard III van Engeland. Er werden pogingen ondernomen om de twee prinsen uit de Tower of London te ontvoeren en de oudste opnieuw op de troon te zetten. De prinsen werden niet meer publiekelijk gezien sinds augustus 1483. De meest waarschijnlijke verklaring is dat koning Richard III zijn twee neefjes, potenti\u00eble rivalen, uit de weg heeft laten ruimen.\nHendrik VII Tudor.\nHet Welshe Huis Tudor had zich in drie generaties opgewerkt in de koninklijke kringen. Stamvader Owen Tudor was getrouwd geweest met Catharina van Valois, weduwe van koning Hendrik V van Engeland. Hun zoon Edmund Tudor was getrouwd geweest met Margaret Beaufort, achterkleinkind van Jan van Gent, hertog van Lancaster. Via de vrouwelijke lijn van Lancaster kon hun zoon Hendrik Tudor dus aanspraak maken op de Engelse troon. Het Huis Tudor heeft altijd meegevochten in de Rozenoorlogen aan de zijde van de Lancasters. \nNadat Eduard IV in 1471 de Engelse troon heroverd had, bracht Hendrik Tudor de rest van zijn jeugd door in ballingschap in Bretagne. In 1485 waagde hij zijn kans om het koningschap van Richard III aan te vallen. Hij werd gesteund door de aanhangers van het Huis Lancaster en troepen uit Wales, Bretagne en Schotland. Op 22 augustus 1485 vond de slag bij Bosworth plaats, de laatste en beslissende slag van de Rozenoorlogen. Richard III stierf op het slagveld, het Huis York bestond bijna niet meer en Hendrik VII Tudor werd koning. Hendrik verstevigde zijn koningschap door op 18 januari 1486 met Elizabeth van York, dochter van Eduard IV, te trouwen. De rood-witte Tudorroos moest de eenheid tussen Lancaster en York symboliseren, maar het was wel het Huis Tudor dat op de troon zat. Na de slag van Bosworth gingen de dynastieke conflicten voor het koningschap nog door, waardoor sommige historici deze slag niet zien als het einde van de Rozenoorlogen. Hendrik VII heeft wel de positie van zijn dynastie steeds weten te behouden.\nShakespeare.\nDe Rozenoorlogen zijn vooral bekend geworden door de toneelstukken die William Shakespeare erover geschreven heeft, Hendrik VI, deel 1, Hendrik VI, deel 2, Hendrik VI, deel 3 en Richard III. Hoewel hij daarin een goede afschildering van deze voor Engeland rampzalige tijd geeft, neemt hij het niet altijd even nauw met de historische werkelijkheid. Zijn toneelstukken zijn geen betrouwbare geschiedkundige bronnen."}
{"id": "9583", "revid": "780746", "url": "https://nl.wikipedia.org/wiki?curid=9583", "title": "Bof", "text": "Bof (\"parotitis epidemica\", ook wel dikoor genoemd) is een meestal onschuldige virale kinderziekte die wordt veroorzaakt door een paramyxovirus.\nKenmerken.\nDe ziekte wordt overgedragen via de lucht of speeksel en heeft een incubatietijd van 14 tot 21 dagen. Klinisch is de parotitis met de zwelling van de grote speekselklier het meest in het oog springend. De wang kan hierdoor flink dik worden. Het is pijnlijk om te eten en om te slikken.\nTijdens de kindertijd is de infectie vaak subklinisch (30% van de kinderen heeft geen enkel symptoom) of is er slechts sprake van een bovensteluchtweginfectie. Deze kinderen zijn wel besmettelijk voor anderen.\nComplicaties.\nDe bof kan leiden tot de volgende complicaties:\nBij kinderen wordt meningitis in 0,4-1,0% van de gevallen gezien. De andere complicaties treden zelden op. De prognose van de complicaties is gunstig.\nOnvruchtbaarheid.\nWanneer iemand na de kindertijd de bof krijgt, heeft hij of zij een hogere kans op complicaties.\n25% van de mannen die na de puberteit de bof krijgen, krijgt last van teelbalontsteking (orchitis). Hierbij kan er onvruchtbaarheid ontstaan, maar dit is uiterst zeldzaam, ook al omdat het doorgaans een eenzijdige orchitis betreft; bij een op de zes pati\u00ebnten raken beide zaadleiders ontstoken en zelfs dan leidt het zelden tot steriliteit. In grote onderzoeken van steriele mannen komt bof ook nauwelijks als onderliggende oorzaak naar voren.\nVaccinatie.\nDe bof kwam veel als kinderziekte in Nederland voor totdat in 1987 het BMR-vaccin (bof, mazelen en rodehond) werd ge\u00efntroduceerd. In Nederland krijgen kinderen deze vaccinatie binnen het rijksvaccinatieprogramma aangeboden op de leeftijd van 14 maanden en nogmaals met 9 jaar door de jeugdgezondheidszorg. In Belgi\u00eb wordt de eerste BMR gegeven met 14 maanden en de tweede BMR bij kinderen van 10-13 jaar. De tweede vaccinatie wordt gegeven omdat bij een klein deel (ca. 4-10%) na 1 vaccinatie nog onvoldoende antilichamen tegen de bof worden aangemaakt en om de kans op een goede bescherming te vergroten. Het tweede vaccinatiemoment geeft kinderen die de eerste keer niet zijn geweest een tweede mogelijkheid, naast dat een eventueel gemiste vaccinatie op een later moment op eigen verzoek mag worden ingehaald. De vaccinatie geeft bij veel mensen een minder goede immuunrespons dan de natuurlijke bofinfectie, maar is meer dan voldoende om epidemie\u00ebn te voorkomen met alle nadelen die daar bij horen.\nEpidemie.\nIn 2008 trad een bof-epidemie op in de Nederlandse Bijbelgordel, waar minder mensen gevaccineerd zijn tegen bof. Een deel van deze pati\u00ebnten had wel beide vaccinaties tegen bof ontvangen, maar het vaccin bood geen volledige bescherming. De omvang van de epidemie bleef onduidelijk, omdat artsen geen meldingsplicht hadden voor kinderen met de bof. Vanaf 1 december 2008 geldt in Nederland wel een meldplicht voor de bof. Dit houdt verband met de invoering van de nieuwe Wet publieke gezondheid op 1 december 2008."}
{"id": "9584", "revid": "780746", "url": "https://nl.wikipedia.org/wiki?curid=9584", "title": "POSIX", "text": "POSIX\u00ae, de afkorting van Portable Operating-System Interface, is een standaard die voorziet in een basis voor Unix-besturingssystemen. De standaard specificeert op welke wijze de shell dient te werken, wat verwacht kan worden van bepaalde shellcommando's en welke C-bibliotheekfuncties aanwezig behoren te zijn. Onder deze standaard vallen de IEEE-1003 standaarden en delen van ISO/IEC 9945. POSIX is een handelsmerk van de IEEE en The Open Group. \nVeel van dergelijke besturingssystemen houden zich geheel of grotendeels aan de POSIX-standaard. Daardoor is het mogelijk om programma's die op een van deze systemen zijn ontwikkeld en zich conformeren aan de door de Portable Applications Standards Committee ontwikkelde POSIX-standaard, ook te compileren en te gebruiken op een ander dergelijk systeem.\nGeschiedenis.\nDe IEEE-1003 POSIX-standaard bestaat sinds 1988. De standaard is voortgekomen uit het IEEE-IX-project dat in 1985 van start ging. De naam POSIX werd voorgesteld door Richard M. Stallman. De POSIX-versies van voor 1997 waren samengesteld uit ruim twintig onderdelen waarvan de drie belangrijkste waren:\nNa 1997 is de POSIX.1-2001-standaard ontwikkeld. Daarin zijn de verschillende onderdelen van eerdere versies samengevoegd. In 2004 is een update op de versie uit 2001 verschenen, waaruit de huidige POSIX.1-2008-standaard voortgekomen is.\nOnderdelen.\nDe POSIX API, de commando's voor de Bourne-shell en de directory-structuur van het bestandssysteem vormen de basis waarop software voor een POSIX-besturingssysteem ontwikkeld wordt.\nAlle systeembeheerders en andere gebruikers van een shell maken gebruik van door POSIX gestandaardiseerde command-line-utilities. Van de basisdefinities worden de standaarden voor omgevingsvariabelen en batchservices veel gebruikt. Voor softwareontwikkelaars is het van belang kennis te nemen van de POSIX-standaarden voor met name:\nDe POSIX-standaarden en de Filesystem Hierarchy Standard vormen de basis van de LSB-voorschriften. Deze voorschriften vormen een belangrijke richtlijn voor de ontwikkeling van Linuxdistributies."}
{"id": "9586", "revid": "231402", "url": "https://nl.wikipedia.org/wiki?curid=9586", "title": "De bof", "text": ""}
{"id": "9588", "revid": "268534", "url": "https://nl.wikipedia.org/wiki?curid=9588", "title": "Broadway (Manhattan)", "text": "Broadway is een van de grote straten in het New Yorkse stadsdeel Manhattan. De straat loopt van zuid naar noord over de hele lengte van Manhattan tot Tarrytown, ten noorden van New York. Broadway kruist de belangrijkste straten van het eiland en er staan vele bezienswaardigheden langs de straat. Op de kruising met 42nd Street ligt Times Square.\nGeschiedenis.\nTen tijde van de eerste Nederlandse kolonisatie van Manhattan was \"Broadway\" een pad dat de lokale Wappani indianen gebruikten om van hun dorp naar de jachtvelden te gaan. David Pietersz. de Vries noemt als eerste deze weg in zijn dagboek van 1642 (\"De Wickquasgeck weg waar de indianen dagelijks langs gingen\").\nNadat Peter Minuit namens de Republiek der Zeven Verenigde Provinci\u00ebn het land van de indianen kocht werd er de naam \"Breede Weg\" aan gegeven. In 1667, na de Vrede van Breda, is de naam letterlijk vertaald in \"Broadway\" toen de stad in Britse handen overging. Een andere naam van \"Broadway\" was \"Breedweg\". Halverwege de negentiende eeuw stond het deel van Broadway in Lower Manhattan bekend als \"Great George Street\".\nRoute.\nBroadway begint bij het Bowling Green nabij Battery Park op het zuidelijkste punt van Manhattan. Oorspronkelijk begon de straat direct bij de Hudson River, maar door landaanwinst is het begin van Broadway verder van de rivieroever komen te liggen.\nEen paar huizenblokken naar het noordoosten loopt Broadway langs de Trinity Church en het stadhuis van New York. Langs dit gedeelte van de straat verschenen de eerste wolkenkrabbers van de stad, zoals het inmiddels afgebroken Manhattan Life Insurance Building. Dit gedeelte staat ook bekend om de \"ticker-tape parades\", die gehouden werden om helden te huldigen, zoals de astronauten van Apollo 11 en de New York Yankees na hun overwinning in 2000 op de World Series. Tussen de kantoorgebouwen van het financi\u00eble district, grenzend aan Ground zero, de voormalige locatie van het World Trade Center, staat de Saint Paul's Chapel, een van de oudste nog gebruikte kerken van de Verenigde Staten.\nTen noorden van Lower Manhattan is Broadway de enige straat in het Commissioners' Plan van 1811 die niet het schaakbordpatroon volgt. Verder naar het noorden markeert Broadway de oostgrens van Greenwich Village en de westgrens van East Village. De straat loopt langs de New York University richting Union Square, waar zij Park Avenue kruist. Op alle kruispunten met de noord-zuidavenues bevinden zich dergelijke pleinen. Bij de kruising met Fifth Avenue ligt Madison Square, met het beroemde Flatiron Building.\nBroadway loopt vanaf Madison Square noordwaarts langs het Herald Square, bij de kruising met Sixth Avenue. Hier staat Macy's, een van de grootste warenhuizen ter wereld. Hierna komt de straat langs Times Square en de Columbus Circle. De straat loopt hierna parallel aan de andere avenues door de Upper West Side. De straat loopt langs het Lincoln Center ter hoogte van 65th Street.\nTer hoogte van 107th Street kruist Broadway West End Avenue en volgt vanaf dat punt diens route. De straat loopt ter hoogte van 116th Street langs de bekende Columbia-universiteit. De straat steekt nabij het noordelijkste punt van Manhattan via de Broadway Bridge de Harlem River over. De straat loopt hier door Marble Hill en door de The Bronx. Nadat de straat New York heeft 'verlaten' is zij de belangrijkste noord-zuidverbinding van westelijk Yonkers, voordat zij overgaat in de Albany Post Road bij de noordgrens van Tarrytown.\nBroadway theatre.\nHet gedeelte van de straat bij Times Square huisvest veel theaters die een altijd veranderend scala aan commerci\u00eble, op grote schaal gemaakte toneelstukken bieden, en dan met name musicals.\nDit gedeelte van Broadway, ook wel bekend als \"The Great White Way\", is een beroemde trekpleister voor miljoenen toeristen uit de hele wereld. Meedoen in een succesvolle Broadway-musical wordt door de zangers en acteurs gezien als het ultieme succes. De jaarlijkse Tony-uitreiking geeft prijzen aan de meest succesvolle nieuwe shows en revivals.\nAlhoewel de glitter van Broadway een breed publiek aantrekt, zijn er ook mensen die een meer experimenteel en kleiner gebrachte voorstelling willen zien. Dit kan in de kleinere theaters elders op Manhattan en er wordt aan deze shows gerefereerd als \"off-Broadway\" en \"off-off Broadway.\"\nArchitectuur.\nAangezien Broadway een groot gedeelte van New York doorkruist, staat er een grote verscheidenheid aan gebouwen aan de straat. Hieronder een lijst van bekende bestaande en reeds afgebroken gebouwen aan Broadway."}
{"id": "9591", "revid": "380516", "url": "https://nl.wikipedia.org/wiki?curid=9591", "title": "Vaccinatie", "text": ""}
{"id": "9592", "revid": "107", "url": "https://nl.wikipedia.org/wiki?curid=9592", "title": "Meningitis", "text": ""}
{"id": "9593", "revid": "1113136", "url": "https://nl.wikipedia.org/wiki?curid=9593", "title": "Berlijn", "text": "Berlijn (Duits:\" Berlin\") is de hoofdstad van Duitsland en als stadstaat een deelstaat van dat land. Met inwoners () is Berlijn tevens de grootste stad van het land. Daarnaast is Berlijn - gerekend naar inwonertal binnen de stadsgrenzen - de grootste stad van de Europese Unie. De stad ligt in het noordoosten van Duitsland aan de rivier de Spree. 22% van Berlijn bestaat uit natuur en parken en 6% uit meren, rivieren en kanalen. Ze wordt omsloten door de deelstaat Brandenburg.\nOp had van de inwoners een niet-Duits staatsburgerschap ( niet-Duitsers) en hadden inwoners het Nederlandse staatsburgerschap.\nIn zijn geschiedenis, die teruggaat tot de dertiende eeuw, was Berlijn de hoofdstad van Pruisen (1701\u20131918), het Duitse Keizerrijk (1871\u20131918), de Weimarrepubliek (1919\u20131933) en nazi-Duitsland (1933\u20131945). Na de Tweede Wereldoorlog was Berlijn gedurende meer dan veertig jaar een verdeelde stad, waarbij het oostelijke deel als hoofdstad fungeerde van de DDR en het westelijke deel een de facto exclave van West-Duitsland was. Na de Duitse hereniging in 1990 werd Berlijn de hoofdstad van de Bondsrepubliek Duitsland en de zetel van het parlement, de deelstaatvertegenwoordiging en het staatshoofd.\nDe economie is voornamelijk gebaseerd op de high-tech industrie en de dienstensector, die een diverse waaier van creatieve industrie, onderzoeksfaciliteiten en media bedrijven. Berlijn dient ook als continentale hub voor lucht-en spoorvervoer en is een toeristische bestemming. Belangrijke industrie\u00ebn omvatten electronic commerce, IT, biomedische techniek, geneesmiddelen, biotechnologie, elektronica, verkeerstechniek, en hernieuwbare energie.\nBerlijn is een metropool en geldt in Europa als een van de grootste culturele, politieke en wetenschappelijke centra. De stad is bekend vanwege het hoogontwikkelde culturele leven (festivals, nachtleven, sportevenementen, musea, kunsttentoonstellingen enz.) en de liberale levensstijl en moderne \"Zeitgeist\".\nGeschiedenis.\nStichting en ontwikkeling in de middeleeuwen.\nOorspronkelijk bestond Berlijn uit twee steden: Berlijn en C\u00f6lln. De naam Berlijn is mogelijk afgeleid van het Slavische woord 'berl', dat moeras betekent. C\u00f6lln is afgeleid van \"Colonia\". Hiermee kan een kolonie van Berlijn bedoeld zijn, maar het zou een herinnering van de eerste bewoners aan hun stad van herkomst kunnen zijn, namelijk Keulen.\nRond 1230 hebben de graven Johan I en Otto III de stad Berlijn-C\u00f6lln gesticht. De aktes van de stichting zijn niet bewaard gebleven. De eerste keer dat ze genoemd worden is 1251 voor Berlijn en 1261 voor C\u00f6lln. In 1307 besloten de twee gemeenschappen samen te gaan. \nAl v\u00f3\u00f3r de stadsstichting moet er bewoning zijn geweest. Op de Petriplatz in het district Mitte werden in 2008 resten van een houten balk gevonden, afkomstig van een eik die in 1192 moet zijn gekapt.\nBeide stadsdelen sloten in 1307 een verdrag tot betere en verdergaande samenwerking, maar beide delen behielden een aparte bestuursraad. De nauwe samenwerking was bittere noodzaak in de roerige tijden die volgden. De stad werd als eenheid gezien en vormde een stevig bolwerk in de tijd dat nieuwe heersers uit onder andere Beieren hun oog op Berlijn-C\u00f6lln hadden laten vallen. Dorpen in het noorden en zuiden van de stad werden opgekocht en bij de stad gevoegd en Berlijn-C\u00f6lln werd Hanzestad.\nVanaf 1319 werd er lang en bloedig gestreden om het gebied Brandenburg door diverse vorstenhuizen. In 1400 hadden de plaatsen in totaal ongeveer 8000 inwoners en in 1411 smeekte de bevolking de keizer van het Heilige Roomse Rijk om hulp. In 1415 werd Frederik van Hohenzollern op het Concilie van Konstanz door koning Sigismund benoemd tot keurvorst van Brandenburg; dit vormde het begin van de 500-jarige heerschappij door de Hohenzollern-dynastie.\nVroegmoderne tijd.\nDe beroemdste straat in Berlijn werd reeds in 1647 ontworpen. Om een betere verbinding met de Tiergarten te bewerkstelligen werd vanaf de Hundebr\u00fccke een laan aangelegd met zes rijen linde- en notenbomen, Unter den Linden. Bij de aanleg van de vestingwerken in 1673 werd de laan naar zijn huidige vorm verlegd.\nDoor de kroning van keurvorst Frederik III tot koning Frederik I van Pruisen in 1701 kreeg Berlijn de status van hoofdstad van Pruisen, een rol die het overnam van de stad K\u00f6nigsberg.\nAan het einde van de negentiende eeuw zorgde de snelle economische groei (dankzij Duitslands industrialisatie) voor een toename van de stedelijke bevolking. Tussen 1819 en 1840 groeide het inwonertal van 201.000 naar 328.000 en nieuwe huisvesting was derhalve nodig. De enkele onbebouwde stukken binnen de oude stadsmuren werden in hoog tempo volgebouwd. De aanwezige weides in het noordoosten en zuidwesten werden eveneens voor bebouwing aangewend. Het plan voor de wijk K\u00f6penicker Feld ontstond reeds in 1825, maar werd vanwege beperkte middelen ten behoeve van schadeloosstelling van de landbouwers pas in 1840 verwezenlijkt. De oude wegenstructuur bleef behouden en nieuwe straten werden dusdanig aangelegd dat vierkante stukken bouwgrond ontstonden, diagonaal doorsneden door de oude straten. Dit geschiedde in het kader van het in 1862 goedgekeurde, en vijftig jaar lang maatgevende \"Hobrecht-Plan\", genoemd naar de stadsarchitect \"James Hobrecht\". De toenmalige Pruisische koning was hier, na van de Parijse stadsplanning door Georges-Eug\u00e8ne Haussmann kennis te hebben genomen, een sterk voorstander van. Er moest ruim buiten het oude stadscentrum gebouwd worden en buiten bereik van de lucht vervuilende ambachtelijke en industriebedrijven. Het Hobrecht-Plan voorzag ook in de aanleg van riolering, die echter pas, na een cholera-epidemie, in 1893 gerealiseerd werd. Het rioolwater werd ter zuivering naar 12 zgn. Rieselfelder (vloeivelden) buiten de stad geleid. Het Hobrecht-Plan had een groot nadeel: het bevatte wel (door een speciale bouw-politie gehandhaafde) regels voor onder andere de goothoogte en de oppervlakte van binnenplaatsen van woonblokken, maar geen regels voor de \"dichtheid\" van de te realiseren bebouwing. De stad groeide in de late 19e eeuw explosief verder: van 774.452 inwoners in 1872 naar 1.902.509 in 1919. Het Hobrecht-plan liet voor huisjesmelkers de mogelijkheid open, blokken met arbeiderswoningen van lage bouwkundige kwaliteit (huurkazernes) te realiseren.\nOp 18 januari 1871 stichtte Otto von Bismarck het Duitse Rijk met Berlijn als rijkshoofdstad.\nWeimarrepubliek en Tweede Wereldoorlog.\nNa het einde van de Eerste Wereldoorlog werd in 1918 in Berlijn de republiek uitgeroepen. In 1920 werden meerdere steden en gebieden rond Berlijn geannexeerd conform de Gro\u00df-Berlin-Gesetz. Het nieuwe Groot-Berlijn telde toen bijna 4 miljoen inwoners. De stad was in deze periode een bruisende metropool, met een gevarieerd uitgaansleven waar plaats was voor uitbundig theater en experimentele cinematografie. Zo maakte Fritz Lang in 1927 in de filmstudio's van Babelsberg in Potsdam de duurste film van zijn tijd, \"Metropolis\".\nNa de machtsgreep van de nationaalsocialisten in 1933 werd Berlijn de hoofdstad van het Derde Rijk. De nazi's gebruikten in 1936 de Olympische Zomerspelen in Berlijn voor propagandadoeleinden. Er waren ook plannen om Berlijn tot de \"Welthauptstadt\" van het Germaanse Rijk om te bouwen. Dit ging niet door als gevolg van het uitbreken van de Tweede Wereldoorlog. In april 1945 vielen de troepen van de Sovjet-Unie Berlijn binnen. Straat voor straat moest de stad veroverd worden. Tienduizenden soldaten en burgers kwamen hierbij om het leven. Adolf Hitler pleegde op 30 april 1945 zelfmoord in een bunker onder Berlijn. Een paar dagen daarop capituleerde Duitsland.\nDe verwoestingen in de Slag om Berlijn aan het eind van de Tweede Wereldoorlog waren enorm. Zelfs na de capitulatie van Berlijn werden door de Sovjetsoldaten nog huizen in brand gestoken.\nDoor deze schade en de sloop van de stadsmuren en grachten in de 19e en 20e eeuw was de grandeur van de stad Berlijn verdwenen.\nOpdeling.\nBerlijn werd na afloop van de Tweede Wereldoorlog bezet door de geallieerde troepen van Frankrijk, het Verenigd Koninkrijk, de Verenigde Staten en de Sovjet-Unie. Tijdens de Conferentie van Potsdam in 1945 werd Berlijn, net als de rest van Duitsland, in vier sectoren verdeeld: een Sovjet-, een Amerikaanse, een Britse en een Franse sector. Berlijn werd het brandpunt van de Koude Oorlog, aangezien de stad midden in de Sovjet-bezettingszone in Duitsland lag. Al snel gingen de drie kapitalistische sectoren (de Franse, Britse en Amerikaanse sector) meer samenwerken; de Sovjet-Unie zette een afwijkende politieke lijn uit.\nOp 24 juni 1948 blokkeerden de Sovjetautoriteiten de westelijke sectoren in de hoop de hele stad te annexeren. Het was voor mensen uit de drie westelijke sectoren verboden door de sector van de Sovjet-Unie te reizen. Omdat de sectoren van het Verenigd Koninkrijk, Frankrijk en de Verenigde Staten als een eiland in de Sovjetsector lagen, was het niet mogelijk deze gebieden over land van goederen te voorzien. De westelijke geallieerden reageerden daarop door een luchtbrug in te stellen: alle goederen die de stad nodig had werden met vliegtuigen aangevoerd. Op 12 mei 1949 werd de blokkade opgeheven.\nIn 1949 werd tevens de Bondsrepubliek Duitsland (hoofdstad Bonn) opgericht, bestaande uit de Franse, Engelse en Amerikaanse sector. De Sovjet-sector werd omgevormd tot de Duitse Democratische Republiek (DDR). De DDR kreeg een communistische regering en Oost-Berlijn werd, tegen de gemaakte afspraken in, hoofdstad van de DDR. Het bestuur van Berlijn was al in 1948 gesplitst toen de verkiezingen voor de magistraat van Berlijn in Oost-Berlijn verhinderd werden. Oost-Berlijn stelde een eigen, niet door verkiezingen gelegitimeerde magistraat in. Na de stichting van de Bondsrepubliek nam West-Berlijn vrijwillig alle wetten over van de Bondsrepubliek, en werd beschouwd als een deelstaat daarvan. West-Berlijn was in deze tijd niet de hoofdstad van de Bondsrepubliek. West-Berlijnse afgevaardigden in de Bondsdag hadden er geen stemrecht en ook was er geen dienstplicht voor de Bundeswehr. Dat laatste maakte het aantrekkelijk voor jonge mensen om in West-Berlijn te wonen. Tot 1962 had ook Oost-Berlijn een aparte status binnen de DDR. Vanaf dat jaar gold de dienstplicht van de DDR ook voor inwoners van Oost-Berlijn.\nSteeds meer DDR-burgers vluchtten naar West-Berlijn. Om deze vluchtelingenstroom tegen te houden besloot de DDR in 1961 West-Berlijn te isoleren. In de nacht van 13 augustus 1961 werd een grens opgetrokken rondom West-Berlijn. Al snel werden deze prikkeldraadversperringen vervangen door een muur. Wie probeerde vanuit Oost-Berlijn naar West-Berlijn te vluchten, kon worden doodgeschoten. Er waren slechts een paar doorgangen, die het voor westerse toeristen mogelijk maakten Oost-Berlijn voor een dag te bezoeken. Hiervan is Checkpoint Charlie een bekend voorbeeld. Op 26 juni 1963 bracht de Amerikaanse president John F. Kennedy een bezoek aan West-Berlijn, mede om de bewoners daar een hart onder de riem te steken. Hij hield er zijn wereldberoemd geworden toespraak \u201cIch bin ein Berliner\u201d.\nIn 1971 werd dankzij het Viermogendhedenakkoord een weg- en spoorverbinding tussen West-Berlijn en West-Duitsland opengesteld.\nHereniging.\nAan de deling kwam een einde toen in 1989 de ontevredenheid in de DDR zo groot werd, dat het regime er geen grip meer op had. Op 9 november 1989 werd de muur door demonstranten langzaam afgebroken. Hiermee werd de grens tussen Oost- en West-Berlijn na jaren van scheiding geopend. Op 3 oktober 1990 werd Duitsland officieel herenigd. Hierbij traden de Oost-Duitse deelstaten, die in 1952 waren afgeschaft en in 1990 heropgericht werden, tot de Bondsrepubliek toe als 'nieuwe deelstaten', werden West-Berlijn en Oost-Berlijn samengevoegd tot \u00e9\u00e9n deelstaat en werd Berlijn ook weer de hoofdstad van Duitsland. In 1991 werd de beslissing genomen de regering naar Berlijn te verhuizen, hetgeen in 1999 daadwerkelijk gebeurde. Berlijn heeft sindsdien dus de titel Bondshoofdstad van Duitsland.\nOost-Berlijn had zich na de oorlog anders ontwikkeld dan West-Berlijn. Pas na de val van de Muur werden de door de oorlog beschadigde woonwijken in Oost-Berlijn opgeknapt. Veel gebouwen zaten vol met kogelgaten uit de Slag om Berlijn. De stad zocht naar de sfeer van de jaren twintig, voor de Tweede Wereldoorlog. Berlijn is gegroeid tot een stad met 3,7 miljoen inwoners van allerlei komaf (2021).\nGeografie.\nTopografie.\nBerlijn ligt in het oosten van Duitsland, ongeveer 70 kilometer van de grens met Polen en wordt omringd door de deelstaat Brandenburg. De stad ligt aan de oevers van de rivier de Spree, die ter hoogte van het meest westelijk gelegen district Spandau uitmondt in de Havel. De Havel stroomt van noord naar zuid door West-Berlijn en bestaat voor een groot deel uit een keten van aaneengesloten meren, waaronder de Tegeler See en de Gro\u00dfer Wannsee. Het grootste meer van Berlijn ligt echter aan de oostkant van de stad: de \"Gro\u00dfer M\u00fcggelsee\" met een oppervlakte van 7,4\u00a0km\u00b2.\nMet een oppervlakte van 891,82\u00a0km\u00b2, waarvan 19 procent bos en 6,7 procent water, is Berlijn een van de groenste en uitgestrektste steden ter wereld. De stad wordt omringd door tientallen voorsteden met een landelijk karakter.\nKlimaat.\nBerlijn heeft een continentaal klimaat, met warme zomers en droge, koude winters. De gemiddelde jaarlijkse temperatuur is 9,1\u00a0\u00b0C.\nStadsindeling.\nBerlijn is ingedeeld in twaalf bezirken, die zelf weer ingedeeld zijn in totaal 96 ortsteilen. De ortsteilen stellen weliswaar geen bestuurlijke eenheid voor, ze vormen echter de basis voor ambtelijke afbakening en hebben daarom administratieve grenzen. Een derde laag vormen \"ortslagen\" genoemde, niet precies afgebakende en slechts in omgangstaal bekende geografische gebieden. Ortsteilen en ortslagen spelen in het dagelijkse spraakgebruik een grotere rol, daar ze in tegenstelling tot de bezirken, die slechts technische bestuurlijke eenheden voorstellen, historisch gegroeide indelingen zijn.\nMet de Gro\u00df-Berlin-Gesetz werden in 1920 meerdere steden, plattelandsgemeenten en gutsbezirken samengevoegd. Het nieuwe \"Gro\u00df-Berlin\" omvatte oorspronkelijk 20 bezirken met toen 94 ortsteilen, die met onveranderde grensverlopen van de voormalige gemeenten correspondeerden. Van deze 20 bezirken lagen na de deling van de stad 12 in West- en 8 in Oost-Berlijn. Als gevolg van stadsuitbreidingen door nieuwbouw aan de oostelijke stadsrand werd \u2013 zonder annexatie \u2013 door oprichting van nieuwe bezirken uit enkele bestaande, het aantal in het oostdeel tussen 1979 en 1986 tot 11 verhoogd, terwijl in het westdeel met uitzondering van de gebiedsruil van West-Staaken tegen het DDR-gedeelte van Gro\u00df Glienicke het aantal onveranderd bleef. Het herenigde Berlijn telde in 1990 daarmee 23 bezirken. In de \"Gebietsreformgesetz\" van 10 juni 1998 werd besloten het aantal met ingang van 1 januari 2001 door Bezirkfusies tot 12 te reduceren. Het aantal en afgrenzing van de ortsteilen werd gedurende het laatste decennium meermaals gewijzigd.\nAls gebiedsdelen van de deelstaat Berlijn dragen de bezirken hun namen zonder het voorvoegsel \u201eBerlin\u201c. Dit spraakgebruik is ook op de naar de bezirken genoemde overheidsinstellingen, zoals rechtbanken en belastingkantoren van toepassing, zodat benamingen als \"Amtsgericht Tiergarten\" of \"Finanzamt Kreuzberg\" bondsbreed gebruikt worden, zonder dat er in de naam duidelijk wordt gemaakt dat de instelling behoort tot de stad Berlijn.\nStadsbeeld.\nStraten en pleinen.\nBekende straten en pleinen in Berlijn zijn:\nBevolking.\nEr woonden op 1 juli 2019 3.754.418 mensen in Berlijn. De gehele metropoolregio Berlijn-Brandenburg heeft 6,3 miljoen inwoners. De stad telt 4.210 inwoners per km\u00b2.\nBevolkingsevolutie.\nDe bevolking van Berlijn was lange tijd van bescheiden in omvang. In 1220 leefden er zo'n 1.200 mensen in Berlijn, in C\u00f6lln, aan de overzijde van de Spree, ongeveer evenveel. De bevolking steeg gestaag tot 12.000 in 1600. Na een kleine neergang door de Dertigjarige Oorlog, kende Berlijn in de tweede helft van de zeventiende eeuw onder de \"Grote Keurvorst\" Frederik Willem, een snelle groei: had de stad in 1648 nog circa 6.000 inwoners, in 1709 waren het er ongeveer 57.000. De actieve immigratiepolitiek van de keurvorsten wierp vruchten af. De immigratiepolitiek had als doel om de bevolking van de stad op te krikken en de economie van het achtergestelde land aan te zwengelen. Initieel waren het vooral Hollanders en Friezen die naar Berlijn migreerden. De vervolgingen in Frankrijk enerzijds en de godsdienstvrijheid in Berlijn anderzijds trok tal van migranten aan, in het bijzonder de protestante hugenoten uit Frankrijk. Deze groep bracht hun industri\u00eble kennis en vaardigheden met zich mee. In 1698 bestond de Berlijnse bevolking voor een kwart uit Franse immigranten.\nOok daarna bleef Berlijn snel groeien. Het bevolkingscijfer overschreed in 1740 de honderdduizend en in 1875 de miljoen. De snelle groei in de negentiende eeuw kent verschillende oorzaken. Enerzijds is dit het gevolg van de industrialisering en daarmee hand in hand de plattelandsvlucht. Deze plattelandsvlucht kwam vooral vanuit het oosten, het platteland van Pruisen. Hierdoor werden in het oosten en noorden van Berlijn enorme woonkazernes gebouwd voor de arbeiders. Dit zorgde voor een verdere uitbreiding van de stad richting Moabit, Wedding en Gesundbrunnen. Nabij de nieuwe woonwijken kwamen hele industri\u00eble sites. Anderzijds werd in 1871 Berlijn de hoofdstad van het nieuwe Duitse Rijk, wat een enorm aanzuigeffect met zich meebracht.\nHet ontstaan van Groot-Berlijn in 1920 deed het inwonertal nog veel verder toenemen.\nIn 1942 telde de stad een recordaantal van 4,48 miljoen inwoners, maar daarna deed de Tweede Wereldoorlog en het opdelen van de stad het bevolkingscijfer sterk teruglopen. Tijdens de opdeling valt op dat Oost-Berlijn een sterke achteruitgang kent (\u221211,6% in 1961) en West-Berlijn een bevolkingstoename (+2,3% in 1961). De bevolking bereikte in 1978 een dieptepunt en stijgt sinds dan nagenoeg constant.\nReligie.\nBerlijn is voor zowel katholieken als protestanten een belangrijke stad in Duitsland. Berlijn maakt integraal deel uit van het katholieke aartsbisdom Berlijn \u2013 de kathedraal is de Sint-Hedwigskathedraal in het centrum van Berlijn (Berlin-Mitte). De protestantse dom van Berlijn is dan weer een van de grootste kerken van Duitsland.\nBij de volkstelling van 2011 behoorde 9,6% van de bevolking tot de Katholieke Kerk en 21,6% tot de Evangelische Kerk in Duitsland. 0,7% van de Berlijners was dan weer lid van een van de andere geregistreerde protestantse kerkgenootschappen. 1,5% van de bevolking behoorde tot een van de geregistreerde orthodoxe kerken; 0,4% stond als jood geregistreerd, en 3,6% bij andere geregistreerde religieuze verenigingen. 62,6% behoorde tot een niet-geregistreerde religieuze vereniging of was niet-confessioneel: hiertoe behoort met name het grote aantal moslims in Berlijn.\nIn Berlijn bevinden zich onder andere de kerken \"Berliner Dom\", Heilig Kruiskerk, \"Kaiser-Wilhelm-Ged\u00e4chtniskirche\", \"Marienkirche\", \"Nikolaikirche\", Sint-Bonifatiuskerk, Sint-Hedwigskathedraal, Sint-Joriskerk.\nImmigranten.\nDe bevolking bestaat uit ongeveer 480.000 buitenlanders. Veruit de grootste etnische groep is afkomstig uit Turkije. In Berlijn woonden op 31 december 2014 ca. 98.700 Turken. De meesten van hen wonen in Kreuzberg. Daarnaast leven er circa 53.000 Polen. Andere grote groepen komen onder meer uit voormalig Joegoslavi\u00eb. Zo komen er circa 20.000 mensen uit Servi\u00eb en Montenegro en 11.200 uit Kroati\u00eb. Ook wonen er relatief veel mensen uit de voormalige Sovjet-Unie. Zij zijn in de statistieken vaak onderbelicht doordat deze \"Aussiedler\" vaak eenvoudig een Duits staatsburgerschap (Duitse voorouders of joods in verband met de Deutsche Wiedergutmachungspolitik) aan hebben kunnen vragen. Het gaat hierbij om ongeveer 45.000 mensen. Daarnaast wonen er circa 25.000 Italianen.\nDialect.\nBerlijns (Duits: \"Berlinisch\" of \"Berlinerisch\") wordt als een variant van het Middelduitse Zuidmarkisch gezien, dat in Berlijn en omgeving wordt gesproken en ook slechts in Berlijn gebruikelijke spreekwoorden en idiomen bevat. Taalkundig gezien gaat het bij het dialect eigenlijk om een metrolect, een stedelijke spraakvermenging, die niet van regionale oorsprong is, maar door vermenging van dialecten van verschillende herkomst ontstaan is. Het tegenwoordige Brandenburgs is een variant van het Berlijnse metrolect.\nHet Berlijns nam door de toestroom van vele bevolkingsgroepen talloze woorden en idiomen uit andere talen en dialecten over, waaronder het Vlaams, Frans en Jiddisch. Het Berlijns was in de geschiedenis overwegend de taal van de eenvoudige mensen, de welgestelden spraken onberispelijk Hoogduits. Vele Nieuwberlijners namen weliswaar delen van het Berlijns over, in het dagelijks gebruik werd het echter als \"ordinair\", \"proletarisch\" of \"dom\" gehouden. In de DDR veranderde deze houding gedeeltelijk, zodat Berlijns ook in hogere kringen gedeeltelijk gesproken werd. Daardoor bevinden zich de gebieden waar het dialect nadrukkelijker aanwezig is tegenwoordig vooral in de \"Ostbezirken\", de oude westelijke arbeiderswijken en het platteland rondom de stad. De taal van Berlijn wordt steeds door immigratiegolven bepaald, waardoor de gebruikte taal veranderlijk blijft.\nIn een groot deel van de huidige voorsteden van Berlijn werden net als in het omliggende Brandenburg tot in de 20e eeuw dialecten van het Nederduits, preciezer het M\u00e4rkisch-Brandenburgs, gesproken, die nochtans als gevolg van de verstedelijking van de voorsteden en door de lingu\u00efstische uitstraling van de metropool Berlijn vergaand verdwenen, en door Middelduitse dialecten of een door Berlijns be\u00efnvloed regiolect van het standaard Duits vervangen is.\nPolitiek.\nBondshoofdstad.\nVoor de Duitse eenwording in 1871 had Duitsland geen hoofdstad. Men zou Frankfurt am Main tot dat moment als hoofdstad kunnen bestempelen, maar het besluit als zodanig is nooit genomen. In 1871 werd Berlijn de hoofdstad van het Duitse Keizerrijk, omdat het de hoofdstad van Pruisen was, het belangrijkste land binnen het keizerrijk. Ten tijde van de Duitse deling was Bonn de West-Duitse hoofdstad en Oost-Berlijn de hoofdstad van de DDR.\nDe eerste Duitse Bondsdag na de hereniging besloot in 1991 met het zogenaamde Hauptstadtbeschluss (hoofdstadbesluit), dat Berlijn als Bondshoofdstad ook zetel van de Bondsdag en de Bondsregering zou worden.\nSinds 1994 bevindt zich de hoofdzetel van de Bondspresident in het Slot Bellevue in Berlijn. In 1999 vond de verhuizing van het grootste deel van de Bondsregering van Bonn naar Berlijn plaats. De Bondsregering, de Bondsdag in het Rijksdaggebouw en de Bondsraad in het voormalige Pruisisch Herenhuis hebben sindsdien het werk in de hoofdstad opgepakt. In het jaar 2001 werd het Bundeskanzleramt ingewijd en voor het eerst door de toenmalige Bondskanselier Gerhard Schr\u00f6der betrokken.\nVan de vijftien Bondsministeries (van de regering-Scholz) hebben negen hun hoofdzetel in Berlijn, waaronder het ministerie van Buitenlandse Zaken (in de in 1934 gebouwde aanbouw van de voormalige Rijksbank) en het ministerie van Financi\u00ebn (in het in 1935 gebouwde voormalige \"Reichsluftfahrtministerium\"). De overige zes hebben hun hoofdzetel in Bonn. Alle ministeries hebben echter in de stad die niet de hoofdzetel is een tweede zetel. Alle bondsministers hebben daarom ook een werkplek in de bondshoofdstad. Delen van de bondsministeries bevinden zich net als voorheen in de vroegere bondshoofdstad (nu \"Bondsstad\") Bonn. De meerderheid van de ambtenaren, ongeveer 9.000 personen, werken in Bonn. Meer dan 140 ambassades met hun diplomatieke vertegenwoordigers hebben hun zetel in Berlijn. De Belgische ambassade is gevestigd aan de J\u00e4gerstra\u00dfe nabij de Gendarmenmarkt; de Nederlandse ambassade aan de Klosterstra\u00dfe.\nStadsbestuur.\nBerlijn is, evenals Hamburg en Bremen, een deelstaat op zichzelf. De regering wordt gevormd door de senaat, die uit de \"Regierender B\u00fcrgermeister\" en maximaal tien senatoren bestaat. De leden van de regering worden gekozen door het Berlijnse parlement, het \"Abgeordnetenhaus\", dat 159 zetels telt. De zetel van de burgemeester en de senaat is het Rotes Rathaus vlak bij de Alexanderplatz.\nBestuurlijk is Berlijn verdeeld in twaalf districten (\"zie het hoofdstuk Stadsindeling\"); voor 1 januari 2001 waren het er 23. Ieder district heeft een eigen bestuur (\"Bezirksamt\"), dat gevormd wordt door een burgemeester (\"Bezirksb\u00fcrgermeister\") en vijf raadsleden. Dit bestuur wordt gekozen door de 55 leden van de \"Bezirksverordnetenversammlung\", die op haar beurt rechtstreeks door de bevolking wordt gekozen. De burgemeesters van de districten vormen de \"Rat der B\u00fcrgermeister\", waarvan de Regierender B\u00fcrgermeister voorzitter is. Deze raad adviseert de senaat.\nDe uitgaven van de deelstaat Berlijn bedragen jaarlijks circa 20 miljard. De deelstaat heeft na de eeuwwisseling enorme schulden opgebouwd. In 2011 werd een top bereikt van 62,91 miljard euro, maar sindsdien daalt de schuld.\nPartnersteden.\nBerlijn onderhoudt relaties met 17 steden verspreid over de wereld. Deze partnerschappen werden voornamelijk kort voor en na de hereniging in 1990 gesloten. Doel van deze stedenverbindingen is het versterken van de Berlijnse economie en wetenschap met andere \"global cities\". Daarnaast bevordert men het cultuuraanbod en -uitwisseling.\nDaarnaast worden er ook vanuit Berlijnse deelgemeenten stedenbanden onderhouden.\nEconomie.\nDetailhandel.\nEr zijn verscheidene grote winkelconcentraties in Berlijn, zoals de bekende Kurf\u00fcrstendamm. Iets ten oosten van de Kurf\u00fcrstendamm bevindt zich het Kaufhaus des Westens (KaDeWe). Aan de Friedrichstra\u00dfe bevinden zich het Quartier 206 en de Galeries Lafayette.\nRond kersttijd zijn er de Berlijnse kerstmarkten.\nToerisme.\nHet toerisme in Berlijn is belangrijk voor de stad. Met 12,7 miljoen bezoekers (2016) is het de op vier na vaakst bezochte stad van Europa.\nEnkele bekende uitgaansgebieden zijn Oranienburger Stra\u00dfe / Hackescher Markt, Kurf\u00fcrstendamm en omgeving, Kollwitzplatz en overig Prenzlauer Berg, de wijk Friedrichshain, Nollendorfplatz en omgeving (homoscene) en Oranienstra\u00dfe en omgeving.\nVerkeer en vervoer.\nBerlijn wordt ontsloten door de ringweg A10, die een lengte van 196\u00a0km heeft en grotendeels door de staat Brandenburg loopt. Ook binnen de A10 liggen enkele snelwegen, waaronder de 22\u00a0km lange Berliner Stadtring (A100), die als een halve, onvoltooide ring om de stadskern ligt. Sinds 2008 is in delen van de Berlijnse binnenstad een milieusticker verplicht.\nHet in 2006 geopende Berlin Hauptbahnhof is het centraal gelegen station van de stad en het grootste kruisingsstation van Europa. Berlijn beschikt over snelle treinverbindingen met de belangrijkste steden van Duitsland en verscheidene andere grote Europese steden.\nBerlijn kent voorts een uitgebreid netwerk van stads- en streekvervoer. Naast regionale spoorverbindingen heeft de stad een S-Bahn, een metro, tram, een groot aantal buslijnen en ook enkele veerlijnen. Veel van deze diensten worden ge\u00ebxploiteerd door de Berliner Verkehrsbetriebe, maar de exploitatie van de S-Bahn in handen van de Deutsche Bahn.\nBerlijn heeft sinds 2020 een enkele luchthaven. Flughafen Berlin Brandenburg (BER) werd gebouwd op het grondgebied van de gemeente Sch\u00f6nefeld, ten zuidoosten van de stad. De nieuwe luchthaven is aangelegd direct ten zuiden van de voormalige luchthaven Berlin-Sch\u00f6nefeld, bij de opening op 31 oktober 2020 omgebouwd tot Terminal 5 van deze nieuwe luchthaven. De opening van BER betekende de sluiting van Tegel, dicht tegen de noordwestelijke wijken van de stad. De oorspronkelijk derde luchthaven van de stad, Tempelhof, werd op 31 oktober 2008 gesloten.\nCultuur.\nBerlijn is op cultureel vlak een van de meest bruisende steden van Europa. Ook geldt het als een van de grootste wetenschappelijke centra. Berlijn is een stad die een grote aantrekkingskracht heeft op kunstenaars. Inmiddels wonen er zo'n tienduizend, uit alle landen van de wereld.\nMusea.\nBerlijn telt in totaal meer dan 170 musea. Op het Museumsinsel, het noordelijke punt van het eiland in de Spree, bevindt zich een vijftal musea:\nSport.\nBerlijn telt ongeveer 2000 sportverenigingen, met in totaal rond de 550.000 actieve leden in de breedtesport. In 2010 komen er daarvan zo'n 145 verenigingen op het hoogste of een na hoogste niveau in Duitsland uit.\nSinds 1891 worden er voetbalcompetities in Berlijn georganiseerd. De eerste grote competitie was de competitie die door de Berlijnse voetbalbond georganiseerd werd. Tot 1963 speelden de clubs uit Berlijn in een eigen competitie als hoogste klasse, waardoor er zeer veel clubs zijn die een rijke geschiedenis hebben, maar door de vele competitiehervormingen inmiddels zijn weggezakt naar lagere reeksen.\nIn de begindagen zwaaiden BTuFC Britannia 1892, BTuFC Viktoria 1889, BFC Preu\u00dfen 1894 en BTuFC Union 1892 de scepter in de stad. Viktoria en Union konden toen ook landskampioen worden. Later traden ook BFC Hertha, SC Union 06 Obersch\u00f6neweide, Tennis Borussia en BFC Vorw\u00e4rts 1890 meer op de voorgrond. Hertha is met twee titels begin jaren dertig de laatste Berlijnse kampioen. Na de invoering van de Bundesliga verdwenen vele clubs uit de hogere reeksen. Hertha werd de enige vaste waarde in de Bundesliga. Daarbuiten konden enkel Tennis Borussia, SpVgg Blau-Wei\u00df en SC Tasmania 1900 een handvol seizoenen in de Bundesliga spelen. In Oost-Berlijn waren BFC Dynamo en 1. FC Union Berlin de succesvolste clubs, van deze speelt enkel Union nog op een hoog niveau (Bundesliga).\nDe Eisb\u00e4ren Berlin en ALBA Berlin komen uit in de hoogste competitie in het ijshockey respectievelijk basketbal. Berlijn was in 1930 gastheer van het WK ijshockey. Verder is de hoofdstad met drie clubs vertegenwoordigd in de volleybal-Bundesliga en waterpoloteam \"Wasserfreunde Spandau 04\" is sinds 1979 bijna opeenvolgend landskampioen geworden. De handballers van \"F\u00fcchse Berlin\" wisten in 2007 te promoveren naar de Bundesliga.\nHet Olympiastadion heeft een capaciteit van bijna 75.000 plaatsen en was in 2006 de plaats waar de finale van het WK Voetbal en in 2024 van het EK Voetbal werd georganiseerd. Ook vindt er jaarlijks de finale van de DFB-Pokal plaats. Het Sportforum Hohensch\u00f6nhausen is een overdekt 400 meter-ijsbaan in Berlijn. Met deze ijsbaan was Berlijn meermaals gastheer van grote kampioenschappen. Zo werd er geschaatst voor de wereldtitels allround in 1993 (alleen vrouwen), 2008 en 2016, de wereldtitels sprint in 1998 en wereld afstandstitels in 2003.\nIn Berlijn wordt de Marathon van Berlijn gehouden. Eveneens ieder vindt in de stad de ISTAF plaats. Deze belangrijke atletiekwedstrijd is onderdeel van de IAAF Diamond League. Tijdens de winterperiode kent Berlijn ook een belangrijk indoor atletiek evnement genaamd ISTAF INDOOR. Dit vindt plaats in de Mercedes-Benz Arena. In 2009 vonden bovendien de wereldkampioenschappen atletiek plaats in Berlijn. In 1931 werden de Olympische Zomerspelen van 1936 aan de stad toebedeeld.\nOp 1 en 2 juli 1987 was de start van wielerkoers Ronde van Frankrijk in West-Berlijn. Dit is sindsdien het meest oostelijke punt waar de wielerwedstrijd ooit is geweest.\nBerlijn was samen met Glasgow van 2 tot 12 augustus 2018 gaststad voor de inaugurale editie van de Europese Kampioenschappen, een multisportevenement dat de Europese kampioenschappen van meerdere sportfederaties groepeert.\nDwars door Berlijn loopt de Europese wandelroute E11, die loopt van Den Haag naar het oosten, op dit moment tot de grens Polen/Litouwen.\nMedia.\nBerlijn is de vestigingslocatie van meerdere regionale en landelijke omroeporganisaties. Naast televisiezenders, als Nick, Comedy Central, Welt en TV Berlin, bevindt er zich in Berlijn een groot aantal commerci\u00eble radiozenders. Ook de publieke omroep RBB heeft een vestiging in Berlijn; Deutsche Welle en Deutschlandradio hebben in de stad een nevenstudio. De politieke betekenis als hoofdstad betekent ook dat de meeste bovenregionale zenders als Das Erste, ZDF en RTL er hun \"Hoofdstadstudio\" hebben.\nIn Berlijn hebben het landelijk belangrijke Springer-Verlag en het regionale Berliner Verlag hun kantoor. In geen enkele andere Duitse stad verschijnen meer dagbladen. Bovenregionale dagbladen zijn de boulevardkrant Bild en de abonnementskranten het links-liberale taz, het conservatieve Die Welt, het Neues Deutschland van de politieke partij Die Linke en het socialistische Junge Welt. Met de rechts-conservatieve Junge Freiheit, de linksburgerlijke der Freitag en het linkse Jungle World verschijnen drie kleine bovenregionale weekbladen.\nDagelijks verschijnende lokale abonnementsdagbladen zijn de Berliner Zeitung, de Berliner Morgenpost alsook Der Tagesspiegel. Buiten dat zijn er in Berlijn de lokale boulevardkranten B.Z. en Berliner Kurier. Verder verschijnen verschillende advertentiebladen als Berliner Woche, het Berliner Abendblatt, en stadsmagazines als Tip, het 030 Magazin en Ex-Berliner.\nFilms in of over Berlijn:\nOnderwijs en wetenschap.\nBerlijn bezit een hoge concentratie van wetenschaps- en onderzoeksinstellingen. In de stad studeren aan in totaal 31 universiteiten en hogescholen, waaronder vier kunstacademies, rond 160.000 studenten, waarvan zo'n 16% uit het buitenland afkomstig is. Aan de vier Berlijnse universiteiten staan samen ongeveer 115.000 studenten ingeschreven (stand wintersemester 2021/2022).\nIn Berlijn bevindt zich de Humboldtuniversiteit te Berlijn, vernoemd naar de broers Wilhelm en Alexander von Humboldt met rond 40.000 studenten (zonder Charit\u00e9), de Vrije Universiteit Berlijn met rond de 35.000 studenten (zonder Charit\u00e9) en heeft een van de grootste opleidingen Nederlandse Taal en Cultuur buiten Nederland en Vlaanderen, de Technische Universiteit Berlijn met rond de 35.000 studenten alsook de Universiteit voor de Kunsten met ongeveer 4.500 studenten. Aan de Charit\u00e9 studeren rond de 9.000 studenten.\nDe medische faculteit van de Vrije Universiteit en de Humboldtuniversiteit werden in 2003 samengevoegd tot Charit\u00e9. Sindsdien is deze met vier standplaatsen Europa's grootste medische faculteit.\nJaarlijks wordt rond \u20ac\u00a01,8 miljard publieke stimuleringsmiddelen in wetenschap en onderzoek ge\u00efnvesteerd, meer dan 13 procent van de patentaanvragen van de wetenschap in Duitsland komen uit Berlijn. Meer dan 60.000 mensen studeren, onderzoeken en werken aan een van de 70 publiek gefinancierde onderzoeksinstellingen (2019). Ook de grote nationale onderzoeksorganisaties Fraunhofer-Gesellschaft, Helmholtz-Gemeinschaft, Leibniz-Gemeinschaften Max-Planck-Gesellschaft zijn met meerdere instituten aanwezig. Daarnaast hebben verschillende bondsministeries in totaal acht onderzoeksinstellingen. De meeste wetenschappelijke instellingen concentreren zich in de standplaatsen Buch, Charlottenburg, Dahlem, Mitte en \"Wissenschafts- und Wirtschaftsstandort Adlershof\" (WISTA) in Adlershof."}
{"id": "9595", "revid": "942836", "url": "https://nl.wikipedia.org/wiki?curid=9595", "title": "Schotland", "text": "Schotland (Engels en Schots: \"Scotland\", Schots-Gaelisch: \"Alba\") is een voormalig koninkrijk en \"constituerend land\" van het Verenigd Koninkrijk. Het omvat het noordelijk deel van het eiland Groot-Brittanni\u00eb en grenst in het zuiden aan Engeland. Schotland kent een eigen rechtsstelsel, vlag, bankbiljetten en binnenlands bestuur en vormt een \"constituerend land\" binnen het Verenigd Koninkrijk. Schotland telt ruim 5,4 miljoen inwoners. De hoofdstad van Schotland is Edinburgh.\nOp 18 september 2014 werd een referendum gehouden dat moest beslissen of Schotland zou deel blijven uitmaken van het Verenigd Koninkrijk. Van het electoraat stemde 55% tegen afscheiding.\nAlgemeen.\nNaam.\nDe naam Schotland is afgeleid van de Latijnse naam \"Scoti\" die door de Romeinen gebruikt werd om de Gaelische bevolking in wat nu Schotland en Ierland heet aan te duiden ter onderscheid van de Picten. De Scoti wisten hun macht in het huidige Schotland uit te breiden en vermengden zich met de Pictische bevolking. Vanaf de elfde eeuw werd de term 'Scotia' gebruikt voor Schotland ten noorden van de rivier de Forth. Vanaf de late middeleeuwen kreeg de term zijn huidige betekenis.\nNationale symbolen.\nDe nationale vlag van Schotland - bekend als de Saltire of het Andreaskruis - werd (volgens de legende) al in de negende eeuw gebruikt en zou daarmee de oudste nationale vlag ter wereld zijn. Sinds 1606 maakt de vlag deel uit van de \"Union Jack\". Er bestaan tal van offici\u00eble en onoffici\u00eble nationale symbolen, waaronder de distel, het nationale bloemenembleem, de onafhankelijkheidsverklaring uit 1320 (Declaration of Arbroath), het textielpatroon tartan dat vaak van clan tot clan verschilt en de \"Lion Rampant\"-vlag.\n\"Flower of Scotland\" wordt vaak beschouwd als het volkslied van Schotland en wordt gespeeld bij bijvoorbeeld voetbal- en rugbywedstrijden waarin het nationale team speelt. \"Scotland the Brave\" wordt gebruikt voor het Schotse team bij de Gemenebestspelen. Sinds Schotland een eigen Parlement heeft, is er een bredere discussie ontstaan. Andere kandidaten voor het volkslied zijn: \"Highland Cathedral\", \"Scots Wha Hae\" en \"A Man's A Man for A' That\".\nSint-Andreasdag (30 november) is een nationale feestdag en is sinds 2007 een Bank holiday. Burns' Night (op of rond 25 januari) wordt uitbundiger gevierd. Op 6 april viert men sinds 2004 op 'Tartan Day' het uitbrengen van de onafhankelijkheidsverklaring in 1320.\nGeschiedenis.\nDe geschiedenis van Schotland begint ongeveer 14.000 jaar geleden toen de eerste mensen de regio van het huidige Schotland binnentrokken toen de ijstijd ten einde kwam. Er zijn veel objecten uit de steentijd, bronstijd en ijzertijd gevonden, maar weinig geschreven bronnen zijn bewaard gebleven.\nDe geschreven geschiedenis van Schotland begint met de komst van het Romeinse Rijk in Britannia - het huidige Engeland, Wales en de Schotse Laaglanden. Ten noorden lagen gebieden die bewoond werden door de Picten, het gebied stond bij de Romeinen bekend als Caledoni\u00eb. Aangezien Schotland aan de rand van Europa ligt, werd lange tijd aangenomen dat de elementen van beschaving maar langzaam naar het land kwamen. Recent onderzoek heeft aangetoond dat enkele ontwikkelingen eerder en geavanceerder in de Schotse samenleving doordrongen dan aanvankelijk gedacht. De zee was hierin een belangrijke schakel.\nVanwege de geografische ori\u00ebntatie van Schotland en zijn sterke afhankelijkheid van handelsroutes over zee had het land veel contacten met Scandinavi\u00eb, de Baltische staten, Ierland, Frankrijk en de Lage Landen. Na de Acts of Union, waarbij Schotland en Engeland verbonden werden in het Koninkrijk Groot-Brittanni\u00eb, de Schotse verlichting en Industri\u00eble revolutie werd Schotland een van de commerci\u00eble, intellectuele en industri\u00eble centra van Europa. Na de Tweede Wereldoorlog stortte de industri\u00eble sector in, waardoor Schotland extra hard werd getroffen. In de laatste decennia beleeft Schotland een culturele en economische renaissance, veelal vanwege een herleving in de financi\u00eble sector, de vondst van olie onder de Noordzee en het beperkte zelfbestuur.\nBestuurlijke indeling.\nVoor het lokaal bestuur is Schotland onderverdeeld in 32 raadgebieden (Engels: \"council areas\"). Deze onderverdeling is ingevoerd in 1996.\nVan 1975 tot 1996 was het land onderverdeeld in regio's.\nDe traditionele indeling in graafschappen (counties) blijft populair in het spraakgebruik en wordt nog gebruikt door de post.\nVoor ceremoni\u00eble doeleinden is het land verdeeld in Lieutenancy areas die ongeveer, maar niet helemaal, met de graafschappen overeenstemmen.\nGeografie.\nHet vasteland van Schotland beslaat ongeveer een derde van de totale landmassa van Groot-Brittanni\u00eb, dat ten noordwesten van Continentaal Europa ligt. De totale oppervlakte van het land is 77.910\u00a0km\u00b2. De enige landgrens die Schotland heeft, is met Engeland en is 96 kilometer lang en loopt van de rivier de Tweed aan de oostkust tot de Solway Firth aan de westkust. Ten westen van Schotland ligt de Atlantische Oceaan en ten oosten de Noordzee. Ierland ligt op slechts 30 kilometer van het schiereiland Kintyre verwijderd, terwijl Noorwegen 305 kilometer naar het oosten ligt en de Faer\u00f6er 270 kilometer naar het noorden.\nDe huidige grenzen van Schotland zijn grotendeels tot stand gekomen bij het Verdrag van York uit 1237 tussen Schotland en het Koninkrijk Engeland en het Verdrag van Perth uit 1266 tussen Schotland en Noorwegen. Uitzonderingen hierbij zijn het eiland Man dat in de veertiende eeuw werd verloren aan Engeland en een Brits Kroonbezit is; de Orkney- en Shetlandeilanden, die in 1472 van Noorwegen werden overgenomen en Berwick-upon-Tweed dat in 1482 door de Engelsen werd veroverd.\nHet geografisch middelpunt van Schotland ligt een paar kilometer van het dorpje Newtonmore in Badenoch. Met 1344 meter boven zeeniveau is de top van Ben Nevis het hoogste punt van het land, terwijl de rivier de Tay met 190 kilometer de langste rivier is.\nGeologie en geomorfologie.\nGedurende de ijstijden in het Pleistoceen was Schotland in zijn geheel bedekt door een ijskap en het landschap is aanzienlijk veranderd door de ijskappen. Vanuit een geologisch oogpunt bestaat het land uit drie verschillende gebieden:\nHooglanden.\nDe Hooglanden liggen ten noorden en westen van de Highland Boundary Fault, die loopt van Arran tot Stonehaven. Dit gedeelte van Schotland is voornamelijk opgebouwd uit oud gesteente uit het Cambrium en Precambrium, die naar boven werden gedrukt tijdens de Caledonische orogenese. Het wordt doorsneden door stollingsgesteente van een recentere periode, waarvan de overblijfselen de huidige gebergten als de Cairngorms en de Cuillins vormen. Een belangrijke uitzondering zijn de lagen van Old Red Sandstone bij de kust van de Moray Firth, die talloze fossielen herbergen. De Schotse Hooglanden zijn in het algemeen bergachtig en de grootste hoogtes van de Britse Eilanden zijn er te vinden.\nEilanden.\nSchotland heeft meer dan 790 eilanden, die in vier hoofdgroepen worden onderverdeeld: Shetlandeilanden, Orkney-eilanden, de Binnen-Hebriden en de Buiten-Hebriden.\nCentral Lowlands.\nDe Central Lowlands zijn een riftvallei, die vooral uit formaties uit het Paleozo\u00efcum bestaat. Veel van de sedimenten hebben een belangrijke economische waarde, aangezien hier de kolen en ijzer uit de grond werden gehaald die de Industri\u00eble revolutie in Schotland mogelijk hebben gemaakt. In het verleden was er ook vulkanisme in dit gebied. Arthur's Seat in Edinburgh is een overblijfsel van zo'n vulkaan. Dit gebied is relatief laag gelegen, hoewel heuvels als de Ochils en Campsie Fells vlakbij liggen.\nSteden.\nDe tien grootste steden in Schotland zijn:\nMeren.\nEr zijn talloze zoetwatermeren in Schotland, waaronder Loch Lomond en Loch Ness.\nDemografie.\nIn 2021 had Schotland 5.439.842 inwoners van wie 83,3% geboren was in Schotland. 9,7% was geboren in een ander deel van het Verenigd Koninkrijk. 7% van de bevolking was geboren buiten het Verenigd Koninkrijk. In 2011 kwamen de meeste immigranten uit Engeland (459.486). Verder kwamen er 55.231 mensen uit Polen en 36.655 mensen uit Noord-Ierland. Snelgroeiende migrantengroepen zijn Chinezen en Indi\u00ebrs. In 2001 waren er 3329 Chinezen en in 2011 waren het er 15.338. In 2001 waren er 10.523 mensen uit India en tien jaar later waren dat er 23.489.\nTaal.\nVrijwel alle inwoners van Schotland spreken Engels. Veel Schotten spreken daarnaast Laagland-Schots, een Germaanse taal verwant aan het Engels, die verschilt van het Standaardengels. Circa 70.000 mensen, voornamelijk van de westelijke eilanden, spreken nog steeds als moedertaal Schots-Gaelisch.\nHistorisch gezien is Schotland verdeeld in twee culturele gebieden: het zuidelijker gelegen Laagland waar voornamelijk Engels gesproken werd en de nog ten dele Gaelisch-sprekende Hooglanden in het noorden.\nDe Schotse overheid heeft sinds 2005 een taalbeleid om het Schots-Gaelisch te beschermen en subsidieert onderwijs en radio- en televisie-uitzendingen in het Schots-Gaelisch. Het Schots-Gaelisch wordt al meer dan 1500 jaar gesproken in Schotland en in 2011 had het 87.000 sprekers in het land. Data van de overheid laten zien dat er een groeiende groep Schots-Gaelisch-sprekenden is onder mensen onder de leeftijd van 29. De commissie B\u00f2rd na G\u00e0idhlig werd in het leven geroepen om taaladviezen te geven aan de overheid.\nReligie.\nIn 2016 was een kleine meerderheid (51,3%) van de Schotse bevolking religieus. Van de religieuze Schotten was de meerderheid protestants. 25,5% van de Schotten was lid van de Kerk van Schotland. 13,8% van de Schotse bevolking was katholiek en 8% was lid van een andere christelijke kerk. 1,4% van de bevolking was moslim. Verder waren er nog personen die joods, hindoe, sikh of boeddhist waren en samen vormden deze minderheid 2% van de totale bevolking. 0,7% van de bevolking wist niet wat voor religie ze moesten aangeven bij de enqu\u00eate van de Schotse overheid over religie.\nNatuur.\nEr zijn twee nationale parken in Schotland:\nFlow Country is erkend als UNESCO natuurlijk werelderfgoed. Schotland kent ook 40 National Scenic Areas, gebieden met een grote landschappelijke schoonheid. Door de gebieden lopen GR-paden, die in Schotland Great Trail worden genoemd.\nBezienswaardigheden.\nKastelen.\nEnkele kastelen in Schotland zijn:\nCultureel.\nBekend zijn:\nTypisch Schotse kleding is:\nMusea.\nMusea bevinden zich vooral in de grotere plaatsen. National Galleries of Scotland omvat een aantal musea in Edinburgh.\nMuziek.\nSchotse muziek wordt vooral gespeeld met de doedelzak. De folkloristische muziek van Schotland is geworteld in de Gaelische of Keltische traditie, terwijl die op de eilanden meer is be\u00efnvloed door de Scandinavische cultuur. De dorpen in de afgelegen gebieden van de Highlands organiseerden samenkomsten of \"c\u00e8ilidhean\", waar muziek, dans en po\u00ebzie voor amusement zorgden. (\"C\u00e8ilidh\", meervoud \"c\u00e8ilidhean\", betekent letterlijk 'bezoek'.) Rondtrekkende muzikanten waren altijd welkom.\nGastronomie.\nEr zijn typisch Schotse gerechten, zoals haggis, gemaakt van de maag van een schaap of een runderdarm, \"Scotch egg\" (vogelnestje) en \"Scottish tablet\" (een soort borstplaat). De belangrijkste dranken zijn bier en whisky.\nEconomie.\nDe Schotse economie is gebaseerd op aardoliewinning in de Noordzee, visvangst en schapenteelt. Andere belangrijke takken zijn de moderne technologie, whisky en toerisme. De Hooglanden hebben vooral extensieve veeteelt en zijn zeer dunbevolkt.\nEnergie.\nIn 2015 genereerde Schotland 59% van zijn elektriciteit met duurzame bronnen. Volgens de energieplannen van het Schotse bestuur zal in 2020 100% van de elektriciteit duurzaam opgewekt worden en in 2030 50% van het totale energiegebruik (inclusief transport).\nPolitiek.\nSchotland maakt deel uit van het Verenigd Koninkrijk, levert sinds de laatste zetelherschikking van 2023 8,77% van de parlementszetels in Londen, in overeenstemming met het door het Office for National Statistics aangeleverde percentage van de Britse stemgerechtigde bevolking op het moment dat voor de herschikking werd gebruikt.\nDe 57 kiesdistricten in Schotland leverden bij de Britse parlementsverkiezingen van 4 juli 2024 de volgende zetelverdeling:\nZoals reeds vermeld, was het Parlement van Schotland afgeschaft in 1707. Toen Labour de Britse verkiezingen won in 1997, werd er een referendum gehouden in Schotland om dit weer in te voeren, wat de Schotten accepteerden met 75%. Het werd heringevoerd in 1999, evenals de door dit parlement gecontroleerde Schotse regering.\nHet Schots Parlement (\"The Scottish Parliament\"/\"P\u00e0rlamaid na h-Alba\") telt 129 zetels, die sinds de parlementsverkiezingen van 2021 en de daaropvolgende verschuivingen als volgt verdeeld zijn:\nDe voorzitter van het Parlement, Alison Johnstone, was een lid van de Scottish Green Party, maar is niet-partijgebonden door de traditie.\nEerste minister (\"First Minister\"/\"pr\u00ecomh mhinistear na h-Alba\") is John Swinney van de Scottish National Party. Hij volgde in 2024 Humza Yousaf op.\nHoewel het Verenigd Koninkrijk formeel een eenheidsstaat is, heeft de Britse regering een aanzienlijk aantal bevoegdheden 'uitbesteed' aan Schotland. Het gaat concreet om gezondheidszorg, onderwijs, lokaal bestuur, sociale zaken, huisvesting, ruimtelijke ordening, toerisme en economische ontwikkeling, verkeer (wegen, bussen en havens), justitie en binnenlandse zaken, politie en brandweer, milieu, natuur, monumenten, landbouw, bosbouw, visserij, sport, cultuur, statistiek en bevolkingsregisters.\nDoor de Britse regering 'gereserveerde' bevoegdheden waar Schotland geen invloed op heeft, zijn grondwettelijke zaken, buitenlands beleid, defensie en nationale veiligheid, belastingen en muntzaken, immigratie en nationalisatie, energiebeleid, gemeenschappelijke markt, handel en industrie, spoorwegen en verkeerswetgeving, werkgelegenheid, sociale zekerheid, kansspelen, databescherming, ethische kwesties en gelijkekansenbeleid. De Schotlandwet uit 1998 bepaalt dat alle bevoegdheden die niet expliciet gereserveerd zijn bij Schotland liggen.\nReferendum over onafhankelijkheid.\nSinds de verkiezingszege van de Scottish National Party in mei 2011 (de SNP won de meerderheid van de zetels in het Schots Parlement) is het streven naar afscheiding van het Verenigd Koninkrijk nieuw leven ingeblazen. De toenmalige Schotse eerste minister en SNP-leider Alex Salmond beloofde v\u00f3\u00f3r 2016 (officieel het eind van zijn ambtstermijn) een referendum te houden over onafhankelijkheid. Dit streven had succes. Op 15 oktober 2012 werd een overeenkomst getekend tussen Salmond en de Britse premier David Cameron voor zo'n referendum in de herfst van 2014. De vraag in het referendum was \"Moet Schotland een onafhankelijk land zijn?\", te beantwoorden met 'ja' of 'nee'. De datum voor het referendum werd uiteindelijk vastgesteld op 18 september 2014. Het referendum stond open voor alle in Schotland wonende burgers van de Europese Unie en van het Gemenebest, met een minimale leeftijd van zestien jaar. Daags na het referendum bleek 55% van de kiezers tegen onafhankelijkheid te zijn.\nSinds het referendum is de SNP de dominante partij in de Schotse politiek geworden. In de Britse Lagerhuisverkiezingen 2015 werd de partij de derde grootste partij in het geheel van het Verenigd Koninkrijk. Zij behielden de meerderheid in de Schotse regering in de Schotse Verkiezingen van 2016.\nOp 23 juni 2016 stemde Schotland, anders dan Engeland en Wales, in het referendum over het lidmaatschap van het Verenigd Koninkrijk van de Europese Unie voor handhaving van het lidmaatschap van de Europese Unie. Door de uitslag van het voornoemde referendum lijkt de kans op een nieuw referendum over de onafhankelijkheid van Schotland een stuk groter geworden. Eerste minister Nicola Sturgeon verklaarde daags na het bekend worden van de op handen zijnde Britse uittreding uit de EU dat de kans op een nieuw Schots referendum \"zeer groot\" was. Op 28 juni 2022 liet Sturgeon officieel weten dat ze een nieuw referendum wilde opstellen voor Schotse onafhankelijkheid. Ze wil dit op 19 oktober 2023, mits toestemming van de centrale overheid.\nVerkeer en vervoer.\nTrein.\nHet Schotse spoorwegnet wordt door verschillende maatschappijen bediend. ScotRail is de grootste; het verzorgt de meeste diensten. Spoorverbindingen met Engeland worden gereden door East Coast en Virgin Trains. De \"Caledonian Sleeper\" nachttreinen naar Londen vallen onder de verantwoordelijkheid van Serco.\nDe meeste grotere plaatsen in Schotland zijn op het spoorwegnet aangesloten. De belangrijkste stations zijn Glasgow Central, Glasgow Queen Street en Edinburgh Waverley. Tussen Glasgow en Edinburgh liggen drie spoorlijnen, met een vierde in aanbouw. In de grootstedelijke gebieden van Glasgow en Edinburgh rijden lokale treinen. Glasgow heeft een metrolijn.\nBus.\nLandelijk openbaar vervoer per bus wordt onder andere verzorgd door Scottish Citylink. Royal Mail onderhoudt een postbusdienst door het hele land, die ook kleine en afgelegen gehuchten aandoet. In de grote steden zijn er lokale busmaatschappijen.\nFerry.\nSchotland heeft een bootverbinding met Noord-Ierland. Het was vanuit Belgi\u00eb een paar jaar lang rechtstreeks te bereiken met de boot onder de lijn Rosyth (stadje boven Edinburgh)-Zeebrugge met Superfast Ferries. Deze dienst is in september 2008 gestaakt, maar is door Norfolkline in mei 2009 hervat. Op 15 december 2010 werd ook deze dienst gestaakt voor passagiers. Er is wel nog vrachtvervoer tussen de twee havens.\nSkye is sinds 1995 bereikbaar via een brug, maar de meeste eilanden zijn alleen per ferry te bereiken. De bewoonde eilanden aan de westkust zijn bijna allemaal te bereiken met de ferry's van Caledonian Macbrayne, ook wel CalMac genoemd.\nNorthlink Ferries vaart naar Orkney (90 minuten) en de Shetlandeilanden (12 uur), onder andere vanaf Aberdeen. Andere veerdiensten naar Orkney (alleen van april tot oktober):\nWegen.\nDe belangrijkste wegen in Schotland zijn:\nSport.\nBij een aantal sporten wordt Schotland gezien als een land dat zelfstandig een nationale ploeg of speler kan afvaardigen. Dit is onder meer het geval bij voetbal, rugby en golf. Er is dan geen sprake van een nationale ploeg van het Verenigd Koninkrijk.\nVoetbal in Schotland:\nBekende Schotten.\nTijdens de industri\u00eble revolutie waren veel bekende uitvinders, ingenieurs en technici van Schotse afkomst.\nZie de voor een overzicht van de artikelen over Schotse personen.\nDiversen.\nSchotland staat bekend om:"}
{"id": "9597", "revid": "117643", "url": "https://nl.wikipedia.org/wiki?curid=9597", "title": "Meningococcen", "text": ""}
{"id": "9603", "revid": "264532", "url": "https://nl.wikipedia.org/wiki?curid=9603", "title": "Paul C\u00e9zanne", "text": "Paul C\u00e9zanne (Aix-en-Provence, 19 januari 1839 \u2013 aldaar, 23 oktober 1906) was een Franse kunstschilder. C\u00e9zanne behoort tot het postimpressionisme, een Europese kunststroming die volgt op het impressionisme. Zijn werk vormde een brug tussen het impressionisme en het kubisme.\nLevensbeschrijving.\nPaul C\u00e9zanne werd geboren als zoon van de hoedenhandelaar en latere bankier Louis-Auguste C\u00e9zanne en Anne-Elisabeth-Honorine Aubert. Zijn ouders trouwden pas in 1844, na de geboorte van Paul en zijn zus Marie (1841).\nAl tijdens zijn schooltijd, vanaf 1856, volgde C\u00e9zanne een avondcursus tekenen bij Joseph-Marc Gibert in het museum van Aix. Tussen 1859 en 1861 studeerde C\u00e9zanne rechten, maar hij volgde tegelijkertijd teken- en schilderlessen. Hij werkte tijdelijk bij de bank van zijn vader, maar dat beviel hem niet. Tegen de wil van zijn vader koos C\u00e9zanne voor de kunst. Hij volgde zijn vriend \u00c9mile Zola naar Parijs. Zijn vader, die zeer vermogend was - hij was na eerst hoedenmaker te zijn geweest stichter van de bank C\u00e9zanne &amp; Cabassol - steunde hem vervolgens toch, zodat C\u00e9zanne financieel onafhankelijk kon zijn.\nIn Parijs studeerde hij aan de Acad\u00e9mie Suisse. In 1863 probeerde hij toegelaten te worden tot de kunstacademie, maar toen dat niet lukte studeerde hij verder aan de Acad\u00e9mie Suisse. Tussen 1863 en 1869 probeerde hij te exposeren bij de offici\u00eble Parijse salon, maar hij werd telkens geweigerd. Hij exposeerde met anderen op de Salon des Refus\u00e9s (Salon van de geweigerden) in 1863.\nIn 1869 leerde hij Hortense Fiquet kennen. Ze gingen in het geheim samenwonen en hielden hun relatie en hun zoon Paul lange tijd geheim voor de vader van C\u00e9zanne, die deze relatie niet zou goedkeuren. Uiteindelijk ontmoette zijn vader zijn kleinzoon, toen deze ongeveer 11 jaar oud was. Hortense Fiquet stond vaak model voor C\u00e9zanne.\nIn 1872 verbleef hij in Auvers-sur-Oise. Hij werkte daar met Camille Pissarro en andere impressionisten, maar zocht een duidelijk eigen weg. Hij werkte in het huis van dokter Paul Gachet. In 1874 organiseerden de impressionisten hun eerste gezamenlijke expositie in het atelier van de fotograaf Nadar. Paul C\u00e9zanne liet daar drie schilderijen zien: \"Une moderne Olympia\", \"La Maison du pendu\" en \"\u00c9tude, paysage d'Auvers\".\nHij deed in 1874 mee met de eerste expositie van de impressionisten in Parijs. In 1875 vond de tweede expositie van de impressionisten plaats, waar hij echter weinig werk verkocht. In 1877 was de derde expositie er, en weer was er veel kritiek op de impressionisten. C\u00e9zanne vertrok in 1885 naar Gardanne, een klein dorp bij Aix. Hier maakt hij diverse schilderijen van de Montagne Sainte-Victoire.\nIn 1882, twintig jaar na zijn eerste poging, werd uiteindelijk toch werk van C\u00e9zanne toegelaten in de Salon.\nNa het overlijden van zijn vader in 1886 kreeg hij een grote erfenis, waardoor hij financieel onafhankelijk werd. Hij trouwde in datzelfde jaar met Hortense Fiquet, na 20 jaar met haar samengewoond te hebben. C\u00e9zanne heeft ongeveer 25 portretten van haar gemaakt, onder andere gezeten in een rode leunstoel. In 1887 deed C\u00e9zanne mee met de tentoonstelling van Les XX in Brussel. In 1895 exposeerde de ambitieuze galeriehouder Ambroise Vollard werk van C\u00e9zanne. Veel aanhangers had C\u00e9zanne echter nog steeds niet.\nIn 1897 vestigde Paul C\u00e9zanne zich permanent in Aix-en-Provence. Na de wereldtentoonstelling van 1900 in Parijs, waarop drie schilderijen van C\u00e9zanne werden tentoongesteld, begon hij eindelijk ook in het buitenland bekend te worden. Zijn schilderijen hingen onder meer in de Weense Sezession. Vanaf ongeveer 1901 werd C\u00e9zanne bewonderd door jongere kunstenaars, zoals Maurice Denis, Pierre Bonnard en \u00c9douard Vuillard. Zij kwamen naar Aix om hem te zien schilderen en voor wijze raad. Hij schijnt een norse, egocentrische persoon te zijn geweest, met weinig vrienden.\nPaul C\u00e9zanne overleed op 22 oktober 1906 aan longontsteking in Aix-en-Provence.\nOp de Salon d'Automne van 1907 worden 56 werken van Paul C\u00e9zanne tentoongesteld. Emile Bernard publiceerde in Le Mercure de France twee delen met herinneringen aan C\u00e9zanne.\nInvloeden.\nC\u00e9zanne was al sinds 1852, toen zij samen op het Coll\u00e8ge Bourbon zaten, bevriend met schrijver \u00c9mile Zola, maar kreeg later onenigheid met hem door de beschrijving die Zola gaf van C\u00e9zanne en het losbandige leven van de impressionisten in zijn roman \"L'Oeuvre\" (\"Het meesterwerk\") uit 1886.\nOm te oefenen kopieerde C\u00e9zanne werken van Eug\u00e8ne Delacroix en Nicolas Poussin die in het Louvre hingen. Hij bewonderde ook Gustave Courbet en \u00c9douard Manet. In 1888 schilderde C\u00e9zanne samen met Renoir. In 1894 had hij contact met Claude Monet in Giverny. Tevens ontmoette hij daar de beeldhouwer Auguste Rodin.\nWerk.\nHet werk van C\u00e9zanne is in vier periodes onder te verdelen. De genoemde jaartallen zijn globaal, een exacte datering van de schilderijen van C\u00e9zanne ontbreekt meestal.\nRomantische periode.\nDe schilderijen uit 1865-1870, uit de vroege romantische periode zijn extreem persoonlijk, individualistisch werk. C\u00e9zanne gebruikte gewelddadige onderwerpen en bizarre fantasie\u00ebn in harde, sombere kleuren, meestal aardkleuren (zie het voorbeeld van Herakles).\nImpressionistische periode.\nIn de periode vanaf begin 1870 schilderde hij in impressionistische stijl, waarbij hij echter gebruik maakte van overheersende vlakken in zijn compositie.\nConstructivistische stijl.\nIn de periode van ongeveer 1880 tot aan ongeveer 1890 schilderde hij in een constructivistische stijl, met parallelle en krachtige streken van zijn kwast (zie het voorbeeld van \"De kaartspelers\").\nIn deze periode schilderde hij ook landschappen, onder andere tijdens zijn verblijf van juli 1878 tot maart 1879 in L'Estaque in de omgeving van Marseille, bijvoorbeeld \"Rotslandschap bij l'Estaque\", 1879-1882 in het Museu de Arte de S\u00e3o Paulo en de \"De zee bij l'Estaque\", 1878-1879 in het Mus\u00e9e Picasso in Parijs. Verder maakte hij stillevens en portretten.\nLaatste periode.\nIn de laatste periode, van circa 1888 tot 1906, waarin ook zijn verhuizing naar Aix-en-Provence viel in 1897, werkte C\u00e9zanne aan diverse grote schilderijen met naakte baadsters.\nOok maakte hij enkele schilderijen van kaartspelers, zoals onder andere de schilderijen \"De kaartspelers\", 1890-1892, dat hangt in het Metropolitan Museum of Art in New York en \"De kaartspelers\", 1893-1896, in het Mus\u00e9e d'Orsay in Parijs.\nHij schilderde ook vaak de berg Mont Sainte-Victoire vlak bij zijn huis (deze berg lijkt ook op het schilderij van Herakles te staan). In 1901 kocht Cezanne een landgoed ten noorden van Aix, waar hij zijn atelier had. Vanuit zijn atelier kon C\u00e9zanne deze berg zien, evenals het tussenliggende dal. Tussen 1902 en 1906 komt de berg in veel werk terug. Hij observeerde hem en probeerde uit de vormen en kleuren de diepere betekenis van de natuur te ontcijferen. Zie \"Montagne Sainte-Victoire (Paul C\u00e9zanne)\".\nIn latere jaren legde C\u00e9zanne zich toe op het schilderen van stillevens, waarbij vooral de vele afbeeldingen van een schaal met fruit erg indrukwekkend zijn door het krachtige kleurgebruik en de textuur van de vruchten.\nDe stillevens lijken realistisch, maar er zitten in de schilderijen speciale effecten die het werk veel krachtiger maken dan een zuiver realistische afbeelding kan doen. De tafels waar het fruit op ligt zijn vaak naar voren gekanteld. Verder lijkt de tafel vaak doorbroken door een verticaal element zoals een fles (zie het voorbeeld van het stilleven). In deze laatste fase van zijn ontwikkeling wordt de verfstreek lichter.\nReeksen.\nNet als zijn tijdgenoot Claude Monet keerde C\u00e9zanne telkens weer terug naar dezelfde onderwerpen zoals landschappen, stillevens met fruit die hij telkens weer op een nieuwe manier wist af te beelden. Voorbeelden hiervan zijn:\nPaul C\u00e9zanne schilderde ook diverse zelfportretten.\nInvloed van C\u00e9zanne.\nIn het werk van C\u00e9zanne spelen licht en kleur een grote rol. Door het kleurgebruik is zijn werk echter niet zuiver impressionistisch, maar loopt het al vooruit op het expressionisme. Zo gebruikt C\u00e9zanne vaak warme en koele kleuren tegen elkaar aan. Door zijn soms hoekige vormentaal wordt zijn werk door sommigen al tot het kubisme gerekend. Ook gebruikt hij massievere en helderder kleuren dan zijn tijdgenoten, de impressionisten.\nPaul C\u00e9zanne wordt gezien als de grondlegger van de moderne kunst. De vormentaal van C\u00e9zanne inspireerde dan ook het kubisme van Picasso en Braque. Picasso noemde C\u00e9zanne zijn enige echte meester. C\u00e9zanne wordt gezien als de vader voor de kunstschilders die na hem kwamen.\nDe innovatieve kleurcombinaties die C\u00e9zanne gebruikte waren ook invloedrijk, met name op Matisse en bij Les Fauves, in het bijzonder Andr\u00e9 Derain.\nSchilderijen van C\u00e9zanne zijn door verzamelaars zeer gewild. Over de decennia is bij de top-5 van duurste schilderijen wel een van zijn werken te vinden. Een van C\u00e9zanne's versies van De Kaartspelers vond in 2012 voor rond de 200 miljoen dollar zijn weg naar Qatar. \nGalerij.\nC\u00e9zanne maakte ongeveer 950 olieverfschilderijen en tegen de 650 aquarellen. Enkele van zijn schilderijen:\nDiefstal.\nHet schilderij \"Jeune Gar\u00e7on au Gilet Rouge\", met een waarde van 83 miljoen euro, werd in 2008 gestolen uit de E.G. B\u00fchrle Collectie in Z\u00fcrich. Het werd op 12 april 2012 in Servi\u00eb teruggevonden."}
{"id": "9604", "revid": "107", "url": "https://nl.wikipedia.org/wiki?curid=9604", "title": "Antibiotica", "text": ""}
{"id": "9608", "revid": "15168", "url": "https://nl.wikipedia.org/wiki?curid=9608", "title": "Stamboom", "text": "Een stamboom is een diagram in de vorm van een boomstructuur waarin veranderingen in de tijd worden weergegeven. In de genealogie is een stamboom een getekende of beschreven presentatie van familiegegevens, bijvoorbeeld in de vorm van een boom of met symbolen zoals gebruikt in de genetica.\nEen fylogenetische stamboom is in de evolutiebiologie een schema dat de evolutionaire afstammingsgeschiedenis van een bepaalde groep verwante biologische soorten (of andere taxa) weergeeft.\nVan alle processen die in de tijd veranderen, kan een stamboom opgesteld worden als er voldoende informatie is over het verloop van die processen. Er zijn stambomen mogelijk van instellingen, politieke partijen en dieren.\nBij dieren is een stamboom een overzicht van voorouders, bij mensen is dit een kwartierstaat. Als bij een dier een stamboom met door een keurmeester gekeurde dieren wordt geleverd, is dit een rashond, raspaard of raskat.\nVoorouderonderzoek.\nBij voorouderonderzoek is een stamboom een grafisch overzicht van voorouders, nakomelingen en hun partners in een boomvorm. De oudste voorouder (stamvader) wordt in de wortel of in de stam geplaatst. Dit is dan de proband van de stamboom. Vaak wordt een echtpaar als proband genomen. De kinderen van dit echtpaar vormen dan de hoofdtakken, de kleinkinderen de zijtakken en de vruchten. De laatst-overlevende met de familienaam is de stamhouder.\nEen afbeelding van een stamboom kan werkelijk een boom tonen, waarbij vaak ook een portret wordt geschilderd van elk familielid. Vaker wordt de schematische stamboom gebruikt, waarbij de oudste voorouder(s) juist bovenaan gezet worden en waarbij elke stap omlaag een nieuwe generatie betekent. Met pijlen en lijnen wordt daarbij aangegeven, welke personen met elkaar gehuwd waren en welke kinderen bij welk ouderpaar horen.\nDoor de boomvorm komt er snel een ruimtegebrek in de kroon om alle generaties weer te geven. De stamboom wordt daarom weinig gebruikt door genealogen. Een stamboom met alleen de takken van de nakomelingen in mannelijke lijn is een genealogie, wat ook de naam is voor stamboomonderzoek in het algemeen.\nBiologie.\nIn de biologie wordt vaak een stamboom van het leven (fylogenetische stamboom) getoond om het verloop van de evolutie te illustreren. Een fylogenetische stamboom geeft grafisch weer hoe verschillende taxa (groepen organismen) onderling verwant zijn.\nDe hoge mate van verwantschap tussen alle taxa lijkt te wijzen op een gezamenlijke voorouder van alle organismen op aarde, waarvan het nageslacht in de loop van de tijd van elkaar is gaan verschillen. Omdat de genetische uitwisseling bij de primitieve voorouders van het leven veel vrijer verliep, netwerkevolutie, is het waarschijnlijk correcter dat er sprake is van een gezamenlijke voorouderpopulatie. De opsplitsingen in verschillende soorten organismen worden weergegeven door afsplitsingen van de hoofdtak. Hoe later de afsplitsing tussen twee soorten is ontstaan, hoe meer verwant ze geacht worden te zijn.\nGenetica.\nIn de genetica worden schematische stambomen gebruikt om een of meer erfelijke aandoeningen die in een familie voorkomen overzichtelijk te maken. Deze stambomen lijken in principe op de genealogische stambomen, waarbij de klinisch geneticus een overzicht zal proberen te maken van alle verwanten van de pati\u00ebnt en hun onderlinge relaties. De nadruk ligt op het aan- of afwezig zijn van bepaalde aandoeningen bij die verwanten. De stamboom zal bovendien meestal slechts een aantal generaties in de tijd teruggaan, omdat medische informatie van de generaties daarvoor meestal niet beschikbaar is."}
{"id": "9609", "revid": "231402", "url": "https://nl.wikipedia.org/wiki?curid=9609", "title": "Paul Cezanne", "text": ""}
{"id": "9617", "revid": "1364734", "url": "https://nl.wikipedia.org/wiki?curid=9617", "title": "Eukaryoten", "text": "Eukaryoten (Eukaryota) zijn een van de drie domeinen waarin de huidige biologische wetenschap het leven indeelt. De eukaryoten vormen een grote groep van diverse organismen, die zich kenmerken doordat hun cellen een celkern bevatten en relatief complex van bouw zijn. Alle planten, dieren, schimmels, plus de eencellige protisten zijn eukaryoten. De andere twee domeinen in de biologie zijn de bacteri\u00ebn, het grootste domein, en de archaea. Deze twee laatste domeinen worden, ter onderscheiding van de eukaryoten als prokaryoot aangeduid. \nEukaryoten vormen slechts een minderheid van het totaal aantal organismen op aarde, maar vanwege hun grotere omvang is hun gezamenlijke biomassa veel groter dan die van de prokaryoten. Eukaryoten ontwikkelden zich ruwweg 2,2 miljard jaar geleden, tijdens het Proterozo\u00efcum. Een cruciale stap in de evolutie van de eukaryotische cel was de verwerving van mitochondri\u00ebn en van chloroplasten; beide zijn het resultaat van endosymbiose. De oudst bekende eukaryotische fossielen \u2013 meercellige planktonische organismen \u2013 zijn gedateerd op een ouderdom van 2,1 miljard jaar.\nDe soortenrijkste groepen binnen de eukaryoten bestaan uit eencellige vertegenwoordigers, met de verzamelnaam protisten. De evolutionaire diversiteit van protisten is zeer groot. De systematiek ervan is in de loop van de geschiedenis sterk veranderd en met de komst van nieuwe genetische technieken nog steeds volop in beweging. Naast eencellige protisten behoren bijna alle meercellige organismen tot de eukaryoten. Eukaryoten planten zich ongeslachtelijk voort door middel van simpele mitose, of geslachtelijk door middel van meiose en versmelting van gameten.\nOverzicht.\nEukaryoten als organismen.\nHet domein van de eukaryoten omvat levende wezens die zich uitstrekken van de microscopische schaal \u2013\u00a0eencelligen van enkele millimeters \u2013 tot dieren als de blauwe vinvis, die tientallen meters groot kunnen worden, of planten als de mammoetboom (reuzensequoia) die over de 100 m hoog kunnen worden. Vrijwel alle levende organismen die men met het blote oog kan zien en in het dagelijks leven tegenkomt, zoals planten, dieren en schimmels, zijn eukaryoten. De meeste vertegenwoordigers zijn echter eencellig en leven in de grond of in het water. Eukaryotische cellen zijn groter en complexer dan die van prokaryoten, de bacteri\u00ebn en archaea.\nDe eukaryoten vormen een zeer diverse taxonomische groep. Alle meercellige levensvormen \u2013 met uitsluiting van enkele uitzonderlijke bacteri\u00ebn \u2013 behoren tot dit domein. Meercelligheid is minstens twintig keer onafhankelijk ontstaan binnen de eukaryoten. Complexe meercellige organismen komen voor in zes verschillende evolutielijnen: dieren, hogere schimmels, bruinwieren, roodwieren, groenwieren en landplanten. Kolonievormende slijmzwammen begeven zich op de rand van meercelligheid. Eukaryoten worden in de moderne biologie vooral gegroepeerd op basis van genetische overeenkomsten.\nEukaryoten versus prokaryoten.\nEukaryoten hebben een andere celbouw dan prokaryoten, de organismen in de twee andere domeinen. Eukaryote cellen hebben een gecompartimenteerde bouw: ze hebben interne celstructuren die omgeven zijn door een membraan. Voorbeelden van dergelijke structuren zijn de celkern, het golgi-apparaat, mitochondri\u00ebn en plastiden. De aanwezigheid van een celkern vormt de minimumvoorwaarde voor een organisme om \u00fcberhaupt als eukaryoot geclassificeerd te worden.\nAls men de prokaryoten en de eukaryoten met elkaar vergelijkt, dan lijken de eukaryoten chimerische organismen. Evolutie heeft dan ook niet alleen langs Darwiniaanse lijnen (zoals mutaties en selectie) plaatsgevonden, maar waarschijnlijk ook langs niet-Darwiniaanse lijnen als endosymbiose en endosymbiotische genoverdracht (EGT), versmelting van cellen en horizontale genoverdracht (HGT). Door een dergelijke evolutie moeten bij de soortvorming de resulterende veranderingen geleid hebben tot grote evolutionaire sprongen en niet tot een geleidelijke evolutie. De grootste evolutionaire overgang (of sprong) is waarschijnlijk de overgang vanuit uitgestorven prokaryote eencelligen naar eukaryote eencelligen geweest.\nEukaryotische celbouw.\nEukaryotische cellen zijn veel groter en complexer dan prokaryotische cellen. Het belangrijkste onderscheidende kenmerk is de aanwezigheid van een of meer celkernen; bij eukaryoten is het DNA opgeslagen in een eigen membraan-omsloten compartiment. Daarnaast hebben eukaryoten verschillende organellen: interne membranen en andere intracellulaire structuren. Organellen vervullen verschillende functies die aan de basis liggen van alle cellulaire activiteit, zoals energieproductie of verwerking van eiwitten. Het cytoskelet, dat is opgebouwd uit microtubuli, microfilamenten en intermediaire filamenten, bepaalt de interne organisatie en vorm van de cel.\nInterne membranen en vesikels.\nDe celkern is omgeven door een dubbel membraan met kernpori\u00ebn waardoor materiaal aan- en afgevoerd kan worden. Binnen de celkern is het genetisch materiaal (DNA) opgeslagen, verdeeld over een aantal chromosomen. Het kernmembraan wordt omgeven door het endoplasmatisch reticulum, een ingewikkeld netwerk van ronde of vlakke uitstulpingen. Het endoplasmatisch reticulum kan worden verdeeld in een ruw reticulum dat zich direct om de celkern heen bevindt en een glad reticulum verder van de kern af. Het ruwe gedeelte herbergt ribosomen, kleine complexen die eiwitten synthetiseren. Nieuw gevormde eiwitten worden in het endoplasmatisch reticulum verwerkt en getransporteerd.\nIn het golgicomplex worden de producten afkomstig van het endoplasmatisch reticulum (ER) omgebouwd en opgeslagen, en dan later naar andere bestemmingen getransporteerd te worden. Bij de meeste eukaryoten bestaat het uit afgeplatte en opgestapelde vesikels. Zulke stapels eiwithoudende vesikels worden dictyosomen genoemd.\nEukaryotische cellen bevatten door membranen gevormde structuren, die samen het endomembraansysteem genoemd worden. Door afsnoeringen van de membranen kunnen soms blaasjes ontstaan, die vesikels of vacuolen genoemd worden. Eukaryotische cellen nemen voedsel op door een proces dat endocytose genoemd wordt. Het membraan omsluit het op te nemen voorwerp en splitst ten slotte, zodat zich een vesikel rondom de stof vormt.\nVesikels kunnen verschillende functies binnenin de cel hebben, zoals:\nBij planten wordt het grootste deel van het volume van uitgegroeide cellen opgenomen door de vacuole dat dient om de turgordruk en zo de stevigheid van de cel op peil te houden.\nMitochondri\u00ebn en plastiden.\nBijna alle eukaryoten hebben mitochondri\u00ebn voor hun energievoorziening, die vrij in het cytoplasma liggen. Mitochondri\u00ebn worden omhuld door een dubbele membraan van fosfolipiden. Het binnenste membraan is in kleine instulpingen naar binnen geplooid waar respiratie plaatsvindt, deze worden cristae genoemd. Mitochondrien bevatten hun eigen DNA (het mtDNA) en ribosomen en zorgen voor hun eigen reproductie. Het aantal mitochondri\u00ebn in een eukaryotische cel hangt samen met de energiebehoefte. Een klein aantal eukaryoten heeft geen mitochondri\u00ebn, maar uit mitochondri\u00ebn afgeleide organellen die een vergelijkbare functie hebben, zoals hydrogenosomen of mitosomen.\nBij de planten en verschillende groepen algen komen daarnaast plastiden voor. Net als mitochondri\u00ebn bevatten deze hun eigen DNA, het plastoom). Er zijn verschillende typen plastiden, maar de belangrijkste soort zijn chloroplasten en leukoplasten. Chloroplasten bevatten het biopigment chlorofyl, waarmee ze licht opvangen, waardoor ze voor fotosynthese zorgen. Chloroplasten spelen daarmee een belangrijke rol in de energievoorziening van de plantaardige cel. Leukoplasten slaan voedsel op in de vorm van zetmeel.\nCytoskelet en extern membraan.\nHet cytoskelet bestaat uit verschillende soorten polymeren van eiwitten in de cellen, die samen zorgen voor stevigheid, vorm en beweeglijkheid. Het cytoskelet bestaat uit drie typen filamenten, namelijk microfilamenten, microtubuli en intermediaire filamenten.\nEukaryotische cellen kunnen aan de buitenkant van de cel structuren in het cytoskelet hebben die beweging mogelijk maken, zoals een of meerdere flagel of zweepstaartjes, cilia of lamellipodia.\nFlagellen zijn lange staartvormige structuren, cili\u00ebn zijn korter. Ze bestaan voornamelijk uit tubuline en kunnen gebruikt worden bij de actieve voortbeweging, bij het binnenhalen van voedsel of bij aftasten van de omgeving. De flagellen van eurkaryoten verschillen sterk van die van prokaryoten. De flagellen worden ondersteund door een bundel microtubuli, typisch negen paren om twee enkele, die uit een centriool komen. Flagellen kunnen bedekt zijn met haarachtige structuren die mastigonemen genoemd worden, of schubben die membranen en interne structuren afdekken. Het binnenste van een flagel is verbonden met het cytoplasma van de cel.\nCentriolen komen ook voor op cellen die geen flagella hebben. Vaak vormen ze de aanhechtingsplek van microtubuli op de cel. Deze structuren in het cytoskelet spelen een rol tijdens de celdeling. Flagellen en cili\u00ebn kunnen reageren op chemische signalen door beweging van de cel te veroorzaken, zoals bij chemotaxis of chemokinese.\nSommige protisten, zoals Wortelpotigen, Stralendiertjes of Zonnediertjes, hebben lang uitgerekte structuren in het cytoskelet, die pseudopodia of schijnvoetjes genoemd worden. Ze kunnen dienen om deze eencellige organisme in water te laten drijven of een prooi te vangen. Haptophyta hebben een uniek organel, een haptonema, dat lijkt op een flagel maar een andere opbouw van de microtubuli heeft.\nVoortplanting.\nIn tegenstelling tot prokaryoten komt bij eukaryoten naast ongeslachtelijke voortplanting ook geslachtelijke voortplanting voor. Sommige groepen eukaryoten planten zich uitsluitend geslachtelijk voort, andere alleen op ongeslachtelijke wijze, en sommige kunnen zich op beide wijzen voortplanten en hebben een levenscyclus, soms met morfologische generatiewisseling en cytologische kernfasewisseling.\nDe deling van de cel en de celkern gaat tegelijk, volgens een proces dat mitose genoemd wordt. Van elk chromosoom wordt hierbij een kopie gemaakt voor de dochtercel. De mitochondri\u00ebn en plastiden reproduceren zich onafhankelijk door binaire deling en worden ge\u00ebrfd via de eicel.\nIn eukaryotische diplo\u00efde cellen zijn van elk chromosoom twee kopie\u00ebn aanwezig. Bij geslachtelijke voortplanting worden haplo\u00efde geslachtscellen (gameten) aangemaakt door een proces dat meiose wordt genoemd. Dit zijn cellen waarin niet twee, maar \u00e9\u00e9n kopie aanwezig is van elk chromosoom. Bij de bevruchting versmelten twee haplo\u00efde cellen en hun celkernen, van elke ouder \u00e9\u00e9n, zodat seksueel voortplantende eukaryoten twee ouders hebben. De manier waarop de meiose en celfusie plaatsvinden verschilt echter sterk tussen de verschillende groepen eukaryoten.\nOmdat eukaryotische cellen groter zijn dan prokaryotische, hebben ze een relatief klein oppervlak-volume-verhouding en daardoor een tragere stofwisseling. Ook zit er daardoor meer tijd tussen twee celdelingen.\nEvolutie en indeling.\nGeschiedenis van de classificatie.\nIn de oudheid werden de dieren en planten al als twee aparte groepen levensvormen gezien, onder meer door de filosoof Aristoteles. In de 18e eeuw kregen ze door Carl Linnaeus een taxonomische rang: het rijk. Hoewel hij de schimmels met enig voorbehoud bij de planten opnam, werd al vrij snel duidelijk dat dit een aparte groep betreft die tot een eigen rijk behoren. De verschillende eencellige eukaryoten werden oorspronkelijk bij planten of dieren geplaatst toen ze ontdekt werden.\nIn 1818 bedacht de Duitse bioloog Georg Goldfuss het woord protozoa voor microscopische organismen als ciliaten. In de loop der tijd werden hier andere eencellige eukaryoten aan toegevoegd. Ernst Haeckel maakte in 1866 van deze groep een eigen rijk, Protista. Haeckel introduceerde dus een systeem waarin de eukaryoten werden onderverdeeld in vier rijken: Protista, Plantae, Fungi en Animalia. Deze indeling is lange tijd in zwang geweest onder biologen en systematici.\nEencellige eukaryoten werden samengevoegd op basis van hun primitief-lijkende eencellige bouw. De onderlinge verwantschappen tussen de groepen eencellige en meercellige eukaryoten ontwikkelde zich pas substantieel met de uitvinding van DNA-sequencing. Dit leidde tot een systeem waarin het leven werd verdeeld in drie domeinen, voorgesteld door Carl Woese en anderen in 1990. In dit systeem werden alle eukaryoten verenigd in het domein \"Eucarya\". In 1996 kwam de evolutiebioloog Lynn Margulis met het idee om de domeinen en rijken namen te geven die de endosymbiotische geschiedenis weerspiegelden. Hierbij introduceerde ze de naam \"Eukarya\".\nHuidige fylogenie.\nIn de jaren 2010 ontstond er een ruwe consensus over de evolutionaire afstammingsgeschiedenis (fylogenie) van de eukaryoten. Bijna alle eukaryoten kunnen geplaatst worden in twee grote monofyletische zustergroepen, de Amorphea (voorheen bekend als de Unikonta), en de Diphoda (ook wel Bikonta) genoemd. Amorphea bevat onder meer amoeben, de slijmzwammen, de schimmels, de dieren en andere eencellige verwanten. Diphoda bevat onder andere fotosynthetische soorten zoals roodwieren, glaucofyten, planten, evenals de SAR-clade: een diverse en succesvolle supergroep waarbinnen bijvoorbeeld de micro-algen diatomee\u00ebn en dinoflagellaten, en de vrijlevende ciliaten en radiolari\u00ebn worden ingedeeld.\nIn onderstaande fylogenetische boom zijn de belangrijkste groepen eukaryoten weergegeven. De verwantschappen zijn bepaald op basis van vergelijkende genomische onderzoeken, die zich sinds de jaren 2000 sterk hebben ontwikkeld. Enkele kleine of zeldzame groepen of vertegenwoordigers zijn weggelaten.\nOorsprong van eukaryoten.\nDe ontwikkeling van de eukaryotische cel is een mijlpaal geweest in de evolutie van het leven. Deze gebeurtenis gaf immers aanleiding tot complexe cellen en de verdere ontwikkeling van meercellige organismen. De laatste gemeenschappelijke voorouder van de eukaryoten, soms aangeduid met de afkorting LECA, was vermoedelijk een eencellige protist met een celkern, een centriool en een flagel. Mogelijk was deze voorouder in staat tot geslachtelijke voortplanting (meiose en syngamie) en facultatieve celademhaling door middel van mitochondri\u00ebn. Waarschijnlijk was LECA geen afzonderlijk individu, maar een biologische populatie.\nHet is onduidelijk hoe de eerste eukaryotische cel is ontstaan. De leidende theorie gaat uit van een endosymbiotische associatie tussen een vrijlevend, anaeroob archaeon en een aerobe alphaproteobacterie. Het archaeon groeide en ontwikkelde een inwendig membraansysteem, en de bacterie bleef in de cel leven als een mitochondrion. Aanwijzingen voor het feit dat de eukaryotische cel uit een archaeon is ontstaan, wordt geleverd door het feit dat sommige archaea over genen en eiwitten beschikken die uniek zijn voor eukaryoten. Dit zijn bijvoorbeeld eiwitten die een cytoskelet mogelijk maken, of andere complexe cellulaire structuren. Later in de evolutie vond nog een symbiotische gebeurtenis plaats, waarbij een blauwwier werd opgenomen, die evolueerde tot de chloroplast. Deze evolutionaire gebeurtenis gaf aanleiding tot het ontstaan van plantaardige organismen.\nFossielen.\nOnder de oudste fossielen van eukaryoten bevinden zich 1,650 miljard jaar oude acritarchen. Nog ouder (2,1 miljard jaar) zijn fossielen van \"Grypania\", een organisme waarvan vanwege zijn grootte wordt vermoed dat het een eukaryotische soort alg was. De oudste fossiele eukaryoten die aan een modern taxon kunnen worden toegeschreven zijn van de roodalg \"Bangiomorpha pubescens\"."}
{"id": "9618", "revid": "628344", "url": "https://nl.wikipedia.org/wiki?curid=9618", "title": "Sjeng Schalken", "text": "Sjeng Schalken (Weert, 8 september 1976) is een voormalig Nederlands proftennisser.\nCarri\u00e8re.\nSchalken trad in 1994 toe tot het profcircuit. Van 1996 tot 2006 maakte hij deel uit van het Nederlands Davis Cup-team, en stond op 21 april 2003 elfde op de ATP-wereldranglijst, hetgeen zijn hoogste positie ooit was.\nWimbledon.\nOp het gras van Wimbledon wist Schalken drie keer op rij de kwartfinales te halen, namelijk in 2002, 2003 en 2004.\nIn 2002 kwam Schalken het dichtst bij de halve finales, maar de toenmalige nummer een van de wereld Lleyton Hewitt - de latere toernooiwinnaar - wist de Nederlander in een thriller te verslaan: 6-2 6-2 6-7 1-6 7-5.\nIn 2003 versloeg Schalken top-10 speler Rainer Sch\u00fcttler nog in de vierde ronde, maar in de kwartfinales stuitte hij op Roger Federer, die dat jaar de eerste van zijn 5 opeenvolgende Wimbledon-titels zou binnenslepen. Schalken ging met 6-3 6-4 6-4 onderuit tegen de Zwitser.\nIn het laatste optreden van Schalken op Wimbledon - in 2004 - was het nummer 2 van de wereld Andy Roddick die te sterk was in de kwartfinales (7-6 7-6 6-3).\nPensioen.\nOp 29 maart 2007 maakte Schalken bekend te stoppen met proftennis. Lichamelijke ongemakken als de ziekte van Pfeiffer, een hernia en een achillespeesblessure maakten een terugkeer op het hoogste niveau moeilijk. Hij won tijdens zijn carri\u00e8re als proftennisser negen ATP-titels in het enkelspel en zes in het dubbelspel. Sjeng Schalken was lang de enige speler die zijn eerste vijf ATP finales heeft gewonnen. In 2009 lukte dat ook Juan Mart\u00edn del Potro. Na zijn tenniscarri\u00e8re begon hij zijn eigen kledinglijn, Sjeng Sports genaamd.\nPriv\u00e9leven.\nHij is getrouwd en heeft twee dochters."}
{"id": "9619", "revid": "97", "url": "https://nl.wikipedia.org/wiki?curid=9619", "title": "Monet", "text": ""}
{"id": "9620", "revid": "211114", "url": "https://nl.wikipedia.org/wiki?curid=9620", "title": "Parijse salon", "text": "De Parijse salon is een grote kunsttentoonstelling, die regelmatig in Parijs plaatsvindt. De Salon de Paris of Salon was vooral in de 19e eeuw van groot belang voor de kunst.\nGeschiedenis.\nDe salon, destijds genaamd \"l'exposition\", werd in 1648 opgericht door kardinaal Jules Mazarin, minister van financi\u00ebn onder Lodewijk XIV, en was bedoeld voor afgestudeerden aan de \u00c9cole des Beaux-Arts. Vanaf 1673 vond jaarlijks (later ook wel tweejaarlijks) de tentoonstelling plaats, georganiseerd door door de eveneens in 1648 gestichte Acad\u00e9mie royale de peinture et sculpture (die in 1816 werd vervangen door de Acad\u00e9mie des Beaux-Arts). \nIn 1725 werd de expositie gehouden in de Salon carr\u00e9 van het Palais du Louvre en heette aanvankelijk de \"Sallon\". De Salon, zoals de expositie later werd genoemd, was sinds 1737 ook voor het publiek toegankelijk. Gedurende twee eeuwen was het de belangrijkste tentoonstelling voor beeldende kunstenaars in Frankrijk en het was voor schilders en beeldhouwers die hun naam wilden vestigen, absoluut noodzakelijk er aan deel te nemen.\nDe strenge selectie werd na de revolutie van 1848 geliberaliseerd en aanvankelijk werden minder kunstenaars geweigerd. De organisatie van de Salon is sinds 1881, toen de staat zich volledig als organisator terugtrok, in handen van de Soci\u00e9t\u00e9 des Artistes Fran\u00e7ais en de offici\u00eble naam werd gewijzigd in Salon des Artistes Fran\u00e7ais.\nDe salon werd bezocht door bezoekers uit alle lagen van de bevolking. De salon toonde vooral werken van gevestigde beeldende kunstenaars vanuit de kunstacademie. Nieuwelingen die hun eigen weg gingen, zoals Paul C\u00e9zanne, werden vaak geweigerd. Als werk van kunstenaars werd geweigerd voor de Salon, werden de mogelijkheden om het elders te exposeren erg klein. Het geweigerde werk werd namelijk gemerkt met een stempel met de letter R (van \"refus\u00e9\", geweigerd).\nMaar ook als het werk was geselecteerd, was het nog van belang een goede plaats te krijgen. In de negentiende eeuw werd namelijk bij een tentoonstelling de gehele wand volgehangen met schilderijen. Als het werk erg hoog werd opgehangen kon niemand het natuurlijk zien. Door brieven en verzoeken aan de directie van de Acad\u00e9mie probeerden de kunstenaars een betere plaats te krijgen.\nLijst van Parijse salons.\n1673, 1699, 1704, 1737, 1738, 1739, 1740, 1741, 1742, 1743, 1745, 1746, 1747, 1748, 1750, 1751, 1753, 1755, 1757, 1759, 1761, 1763, 1765, 1767, 1769, 1771, 1773, 1775, 1777, 1779, 1781, 1783, 1785, 1787, 1789, 1791, 1793, 1795, 1796, 1798, 1799, 1800.\n1801, 1802, 1804, 1806, 1808, 1810, 1812, 1814, 1817, 1819, 1822, 1824, 1827, 1831, (in 1832 afgelast in verband met een cholera-epidemie), 1833, 1834; daarna jaarlijks (niet gehouden in 1858 en vanwege de Frans-Duitse Oorlog afgelast in 1871)."}
{"id": "9621", "revid": "967", "url": "https://nl.wikipedia.org/wiki?curid=9621", "title": "Stilleven", "text": "Een stilleven is een artistieke compositie (schilderij, tekening, foto) van roerloze of levenloze objecten, die met zorg zijn belicht. Met het schilderen van een stilleven kan een schilder zich concentreren op de compositie en op het gebruik van kleur en toonwaarde, het vloeiende onderscheid in kleurnuances tussen de lichtste en donkerste partij.\nEen stilleven is een studiewerk of proefstuk voor de virtuositeit van de schilder. Karel van Mander schreef dat het stilleven oefenstof voor de jeugd was en dat een goede schilder het laat rusten ten gunste van betere onderwerpen.\nGeschiedenis.\nHet stilleven is van alle tijden. De Romeinen schilderden al stillevens op muren, die in Pompe\u00ef bijvoorbeeld nog bewaard zijn gebleven.\nConstantijn Huygens was omstreeks 1630 de eerste die het woord \"inanimatis\" gebruikte bij het beschrijven van het werk van Jacques de Gheyn en Johannes Torrentius. Volgens hem was er niemand \"die dingen van glas, tin, aardewerk en ijzer\"' beter schilderde dan Torrentius. Pas omstreeks 1650 kwam het woord \"stilleven\" voor het eerst voor bij het beschrijven van een boedelinventaris.\nDe stillevens uit de Vlaams-Nederlandse schilderkunst uit de 17e eeuw zijn vooral beroemd om de stofuitdrukking, de weergave van het oppervlak van een voorwerp. In \u00e9\u00e9n stilleven laat de schilder zijn vaardigheid zien om tegelijkertijd bijvoorbeeld het karakter van een satijnen kleed, een droog brood, een mat ei, bedauwde druiven, een hard glanzend glas en een parelmoeren schelp weer te geven. Vaak gebruikten schilders hun geliefde objecten telkens opnieuw.\nQua stilleven is vooral het bloemstuk (\"blompotje\" en dergelijke) populair. Dan volgen \"fruitage\", het \"banketje\" en \"keukenstuk\" en in mindere mate het \"ontbijtje\". Ook benamingen als \"tafeltje\", \"maaltijd\" en \"braderie\" komen soms voor.\nMarkt- en keukentaferelen zijn geschilderd door Pieter Aertsen, Joachim Beuckelaer en Frans Snyders. Jacht- en wildstillevens door Jan Fijt, Jan Weenix en Dirk Valkenburg.\nOf er nu bloemen, fruit, wild, vis, vogels of kostbaar zilver, glas, porselein of gewoon aardewerk werd afgebeeld, het uitbundig vertoon van overvloed bleef steeds een essentieel aspect van het Nederlandse stilleven.\nSamuel van Hoogstraten schreef uitgebreid over het stilleven. Gerard de Lairesse verwijt de stillevenschilders te weinig diepgang en hun werk vermeende intellectuele armoede, maar erkende de populariteit van het genre.\nEtymologie.\nDe term stilleven is voor het eerst aangetroffen in een tekst van de schilder Arnold Houbraken in zijn boek \"De Groote Schouburgh der Nederlantsche Konstschilders en Schilderessen\" (1718-1721). De betekenis van dat neologisme zou kunnen duiden op een groep onbeweeglijke voorwerpen voor een schilderij \"naar het leven\". Een andere verklaring is dat het gaat om de uitbeelding van levende wezens in een staat van rust of stilte, dus niet om levenloze voorwerpen. Een eerdere variant van de tem uit 1656 is \"een stil leggent leven van Rembrant\". Uit het jaar 1667 stamt het citaat: \"Evert van Aelst is [...] een seer uytnemend Schilder in allerhande soort van stil-staende leven, insonderheyt Fruyt\".\nHet woord \"stilleven\" is in het Duits en Engels overgenomen. Anderen denken dat het woord in het Duits is ge\u00efntroduceerd door Goethe, vanuit het Engels. Via het Duits is de term aan de Scandinavische talen doorgegeven.\nDe Romaanse talen gebruiken een andere term. Zij duiden het stilleven aan met \"dode natuur\", zoals het Franse \"nature morte. \"In veel Slavische talen is het Franse woord overgenomen.\nTypen stillevens.\nEr bestaan verschillende soorten stillevens, die in typen worden onderscheiden:\nOok kan met een stilleven de rijkdom van de opdrachtgever van het schilderstuk worden gesymboliseerd, het zogenaamde pronkstilleven.\nSymboliek.\nStillevens kunnen gebruikt worden als symbool, bijvoorbeeld een \"memento mori\" (door een combinatie van een bijbel en een menselijke schedel weer te geven). De \"Sinnepoppen\" uit 1614 van Roemer Visscher worden veelvuldig aangehaald bij de interpretatie van stillevens.\nStillevens lenen zich voor meervoudige interpretatie, omdat aan stillevens gewoonlijk geen verhaal ten grondslag ligt. Men doet er goed aan, in een stilleven niet slechts \u00e9\u00e9n betekenis te zoeken.\nGouden Eeuw.\nIn de Gouden Eeuw beleefde de productie van stillevens in Nederland en Vlaanderen een hoogtepunt. \nGrote meesters zijn Jan Jansz. den Uyl, Willem Kalf, Pieter Claesz., Abraham van Beijeren en Willem Claesz. Heda Heda.\nAnderen zijn Clara Peeters, Melchior d'Hondecoeter, Pieter de Ring, Pieter Boel, Jacob van Hulsdonck, Maerten Boelema de Stomme, Harmen Steenwijck, Pieter Steenwijck, Karel Slabbaert, Adriaen van Utrecht, Elias Vonck, Albert Vinckenbrinck, Jacques de Ville, Jan Treck, Roelant Savery, Adriaen Coorte, Hendrik Gerritsz. Pot, Carstian Luyckx, Joos de Momper, Cornelis Kick, Cornelis Bris\u00e9, Pieter van den Bosch, Johannes Borman, Osias Beert de Oudere, Floris van Dyck, Abraham Brueghel en Nicolaes Gillis.\nHeropleving.\nIn hedendaags Nederland werd Henk Helmantel bekend als stillevenschilder en een van de Noordelijke realisten."}
{"id": "9622", "revid": "1165742", "url": "https://nl.wikipedia.org/wiki?curid=9622", "title": "Ralf van der Rijst", "text": "Ralf van der Rijst (Woerden, 16 maart 1977) is een Nederlands oud-langebaanschaatser. Hij was allrounder met een voorkeur voor de middellange afstanden: zijn specialiteit was de 1500 meter.\nVan 2004 tot 2006 schaatste hij voor het Team Telfort, voor die tijd maakt hij twee jaar deel uit van de TVM-ploeg en schaatste hij een jaar in de kernploeg. Sinds het begin van het seizoen 2006-2007 maakte Van der Rijst deel uit van het trainingscollectief van Gianni Romme. Op 19 maart 2007, vlak na zijn dertigste verjaardag, maakte hij bekend te stoppen met schaatsen omdat hij niet meer de motivatie kon opbrengen om nog een seizoen door te gaan.\nVan der Rijst werkt tot eind 2012 als hoofd Sport bij de Koninklijke Nederlandse Klim- en Bergsport Vereniging. Sinds 1 december 2012 is hij technisch directeur van de Nederlandse Handboog Bond. Met ingang van 1 juni 2017 treedt hij in dienst bij NOC*NSF als prestatiemanager voor de paralympische sport."}
{"id": "9623", "revid": "1267155", "url": "https://nl.wikipedia.org/wiki?curid=9623", "title": "Erben Wennemars", "text": "Egbert Rolf (Erben) Wennemars (Dalfsen, 1 november 1975) is een voormalig Nederlands langebaanschaatser. Hij was gespecialiseerd in de sprint- en middenafstanden 500, 1000 en 1500 meter, maar waagde zich ook aan het allrounden. De hoogtepunten uit zijn carri\u00e8re zijn twee wereldtitels op de sprintvierkamp (2004 en 2005), zes wereldtitels per afstanden (twee keer de 1000, \u00e9\u00e9n keer de 1500, drie keer de ploegenachtervolging) en twee bronzen medailles op de Olympische Spelen van Turijn in 2006. In 2010 plaatste hij zich niet voor de Olympische Spelen en stopte hij met zijn schaatscarri\u00e8re waarna Wennemars aan de slag ging als presentator bij BNN, analist bij de NOS, voetbalbestuurder en ondernemer. In 2013 maakte hij een terugkeer op de ijsbaan.\nCarri\u00e8re.\nIn het begin van zijn carri\u00e8re noemde Wennemars zichzelf soms \"Kees Roeiboot\" omdat mensen zijn naam moeilijk konden onthouden, maar toen hij later wat bekender werd is deze naam weer in onbruik geraakt.\nErben Wennemars leerde schaatsen van zijn vader Derk Jan, die vanaf 1970 bestuurslid was van de Dalfse schaatsvereniging Stokvisdennen. Hij was de eerste schaatser die de 1500 meter sneller schaatste dan 1.50,00. Zijn 1.49,89 in de zomer van 1997 werd echter niet als officieel wereldrecord erkend, omdat de wedstrijd niet aangemeld was bij de ISU.\nTijdens de Olympische Spelen van Nagano in 1998, waarvoor Wennemars zich voor de 500, 1000 en 1500 meter had gekwalificeerd, werd hij op de tweede 500 meter voor de rest van het toernooi uitgeschakeld, doordat de Noor Grunde Nj\u00f8s viel en Wennemars in zijn val meenam. De schouder van Wennemars raakte hierbij uit de kom.\nHet eerste grote succes behaalde Wennemars in 2003 tijdens de WK Afstanden in Berlijn door goud te winnen op de 1000 en 1500 meter. Een jaar later werd Wennemars wereldkampioen sprint in Nagano. In 2005 prolongeerde hij zijn titel bij de WK Sprint in Salt Lake City.\nSeizoen 2005/06.\nIn december 2005 kwalificeerde Wennemars zich tijdens het Nederlands kampioenschap afstanden in Heerenveen op 500, 1000 en 1500 meter voor de Olympische Winterspelen 2006, door al die drie afstanden als tweede te eindigen. Wennemars slaagde er niet in om zich op het NK sprint te plaatsen voor het WK Sprint, waardoor hij zijn titel niet kon prolongeren. In januari brak Wennemars met zijn coach Jac Orie vanwege een vertrouwensprobleem. In de voorbereiding op de Olympische Winterspelen van Turijn trainde Wennemars in de TVM-ploeg bij Gerard Kemkers. Op de Spelen kwam hij uit op vier onderdelen waarbij hij brons won op de 1000 meter en de ploegenachtervolging en werd hij 5e op de 1500 meter en 16e op de 500 meter.\nSeizoen 2006/07.\nEind 2006 deed Wennemars mee het NK Allround. Zoals verwacht won hij de 500 en de 1500 meter, maar hij greep verrassend zelfs brons in het eindklassement door een sterke 10 kilometer waarin hij twintig seconden van zijn persoonlijke record afreed. Door deze verbetering van zijn tijd op de tien kilometer steeg Wennemars van de twintigste naar de tiende plaats op de Adelskalender, de schaatsranglijst aller tijden. Achteraf bezien heeft de breuk met Orie zijn schaatscarri\u00e8re een nieuwe frisse impuls gegeven die hij, naar eigen zeggen, nodig had.\nBegin 2007 won Wennemars voor de derde maal het NK Sprint in Groningen. In de laatste 1000 meter versloeg Wennemars zijn grote rivaal Jan Bos met een nieuwe baanrecord (1.10.40) en haalde daarmee de eindoverwinning binnen. Volgens eigen zeggen (en beaamd door o.a. Jan Bos) had hij nog nooit zo'n spannende NK Sprint meegemaakt.\nHet WK Sprint in Hamar verliep voor Wennemars niet als gepland. Vooral door een mindere tweede 500 meter eindigde hij op de zesde plaats, direct achter TVM-teamgenoot Beorn Nijenhuis. In de week die volgde schaatste Wennemars een skate-off om zich te plaatsen voor het WK Allround later het jaar in Thialf. Vooral door zijn uitslagen op de 1500 meter en 5000 meter plaatste hij zich voor het allroundkampioenschap. Wennemars eindigde op dit toernooi als vijfde. Hij won op dit toernooi de 500 en 1500 meter. Na dit WK steeg hij naar de achtste plaats op de Adelskalender.\nHij won in 2006/07 tijdens de World Cup finale het eindklassement op zowel de 1000 meter (voor de vierde maal) als op de 1500 meter. Op de 1500 meter verbeterde hij ook zijn Nederlandse record tot 1.43.24. Tijdens de Wereldkampioenschappen afstanden verbeterde hij dit tot 1.42,80. Op het laatste onderdeel op de WK afstanden, de ploegenachtervolging, behaalde hij samen met Sven Kramer en Carl Verheijen goud in een nieuw wereldrecord.\nSeizoen 2007/08.\nOp 26, 27 en 28 oktober 2007 werden de NK Afstanden gehouden in Thialf, Heerenveen. Wennemars werd derde op de 500 meter, achter Jan Smeekens en Simon Kuipers. Op de 1000 meter legde hij beslag op de derde plaats, achter Simon Kuipers en Jan Bos, en op de 1500 meter eindigde hij als tweede, achter Simon Kuipers. Op alle drie de afstanden reed Wennemars goed genoeg om wereldbekerwedstrijden te mogen gaan rijden. Op de 1000 meter hoefde hij geen beroep te doen op zijn beschermde status.\nOp 9 november evenaarde hij het wereldrecord van Shani Davis op de 1500 meter: 1.42,32. Aan \"De Telegraaf\" uitte hij op 4 december 2007 zijn zorgen over de toekomst van het Nederlandse schaatsen door de opkomst van landen als Rusland, Canada en China. Wennemars ziet graag dat de faciliteiten in schaatshal Thialf worden verbeterd.\nOp 4 januari 2008 maakte Wennemars bekend alsnog via een skate off mee te willen dingen om een WK Allround ticket. Hij moest Carl Verheijen, die ook meedong om een ticket echter voor laten gaan.\nSeizoenen 2008/10.\nOp het NK Allround eindigde Wennemars als vijfde. Een week later werd Wennemars tweede op het NK Sprint. Op het WK Sprint kwam hij hard ten val en beschadigde hij zijn lies.\nTijdens het OKT wist Wennemars zich op de 1500 meter niet te plaatsen voor zijn laatste optreden op de Olympische Winterspelen in Vancouver. Zijn tijd van 1.46,67 was slechts \u00e9\u00e9n honderdste langzamer dan die van Kramer die zich daarmee als vierde kwalificeerde. Op 31 december 2009 werd door de KNSB bekendgemaakt dat de Dalfsenaar niet mee zal gaan naar Vancouver. Op 2 januari maakte Wennemars bekend dat hij stopt met schaatsen. Op 11 januari 2010 reed hij zijn laatste wedstrijd tijdens het NK kortebaanschaatsen in geboorte- en woonplaats Dalfsen. Hij werd in de eerste knock-outronde uitgeschakeld.\nOp 14 januari reed Wennemars zijn eerste marathon op natuurijs. Hij moest in de Veluwemeertocht na 20 kilometer opgeven na een val.\nDe laatste jaren.\nWennemars reed na zijn actieve carri\u00e8re als langebaanschaatser mee met marathons op natuurijs. Zo reed hij op 25 januari 2013 mee met de Nederlandse kampioenschappen marathonschaatsen op natuurijs op het Veluwemeer. Hij kon het tempo van de voorste mannen niet bijhouden, maar wist wel de finish te bereiken. In 2017 en 2018 won hij het Nederlandse kampioenschappen marathonschaatsen op kunstijs in de categorie veteranen/masters.\nOp 22 september 2013 nam Wennemars deel aan een trainingswedstrijd in Thialf. Op de 1500 meter klokte hij een tijd van 1.52,04. Hij hoopte zich middels de Holland Cup te plaatsen voor het NK Allround 2014 dat verreden werd in het Olympisch Stadion in Amsterdam. Een week later op 28 september nam hij weer deel aan een trainingswedstrijd in Thialf over 1500 meter. Ditmaal klokte hij 1.51,59. Op 37-jarige leeftijd maakte Wennemars op 12 oktober 2013 zijn rentree bij de 44e IJsselcup en stelde op de 1500 meter met een vierde tijd van 1.52,92 achter onder meer winnaar Thomas Krol (die 1.52,46 klokte) en Rhian Ket een ticket voor de NK Afstanden in Thialf veilig, waarvan hij in eerste instantie nog niet zeker was of hij deze in zou nemen. Wennemars maakte daar op zaterdag 26 oktober 2013 zijn rentree met de 73-jarige Henk Gemser als coach en reed naar de 15e tijd in 1.49,49.\nTijdens de Olympische Spelen van 2014, Olympische Spelen van 2018 en de Olympische Spelen van 2022 werkte hij voor de NOS als analist, commentator en interviewer bij het langebaanschaatsen. In 2018 was hij ook elke avond te zien als sidekick in het televisieprogramma \"Studio Sportwinter\" met Henry Schut als presentator.\nPEC Zwolle.\nWennemars is lid van de Raad van Commissarisen van PEC Zwolle. In mei 2011 werd bekend, dat Wennemars commercieel directeur ad interim wordt bij de Zwolse voetbalclub. Hij volgde hiermee Ard de Graaf op.\nPriv\u00e9.\nWennemars is getrouwd met televisiepresentatrice Renate van der Zalm. Samen hebben zij twee zoons, onder wie schaatser Joep Wennemars. In 2015 werd de Majoor Bosshardt Prijs aan hem toegekend.\nResultaten.\nMedaillespiegel.\nTotaal medailles: 198"}
{"id": "9624", "revid": "67286261", "url": "https://nl.wikipedia.org/wiki?curid=9624", "title": "Carl Verheijen", "text": "Carl Eduard Verheijen (Den Haag, 26 mei 1975) is een Nederlandse oud-langebaanschaatser. Hij was gespecialiseerd in de 5 en 10 kilometer.\nBiografie.\nVerheijen begon met schaatsen op zijn 16e bij schaatsvereniging Woudenberg, waar hij vervolgens na een jaar overstapte naar schaatsvereniging Eemland. Zijn eerste internationale succes behaalde hij bij de Winter Universiade van 1997 in Muju-Chonju, waar hij goud won op de 5 en 10 kilometer.\nVerheijen is een zoon van oud-schaatsers Eddy Verheijen en Rieneke Demming en is getrouwd met oud-schaatsster Andrea Nuyt. Ze hebben drie dochters. Frank Verheijen, de broer van Carl, schaatst marathons.\nSeizoen 2005-2006.\nOp 19 november 2005 reed Verheijen de wereldbekerwedstrijd 5000 meter in Salt Lake City tegen ploeggenoot Sven Kramer die hij ronden lang voorbleef. Verheijen reed op het schema wereldrecord toen Kramer de laatste twee rondes versnelde en met 6.08,78 twee tienden eerder over de streep kwam.\nOp 4 december 2005 scherpte Verheijen het wereldrecord op de 10.000 meter aan bij World Cup wedstrijden in Heerenveen. In de rit voor hem had de Amerikaan Chad Hedrick reeds het bijna vier jaar oude record van Jochem Uytdehaage (12.58,92) verbeterd met 0,67 seconden, maar deze tijd bleef niet lang 's werelds beste: Verheijen eindigde zijn race een kwartier later na 12.57,92. Een aantal weken later, op oudjaarsdag, verloor Verheijen dit record weer aan Hedrick die met 12.55,11 tijdens de Amerikaanse afstandskampioenschappen het wereldrecord op de 10.000 meter aanscherpte.\nOp 27 december 2005 won Verheijen tijdens het Nederlands kampioenschap afstanden in Heerenveen de 5000 meter in een nieuw baanrecord van 6.17,58. Hiermee werd hij niet alleen Nederlands kampioen maar wist hij zich op deze afstand ook te verzekeren voor de Olympische Winterspelen 2006. Op de 10.000 meter reed Verheijen lange tijd onder zijn eigen wereldrecord, maar moest hij uiteindelijk genoegen nemen met een winnende tijd van 13.00,27. Met deze resultaten plaatste Verheijen zich op deze afstanden voor de Olympische Winterspelen.\nOlympische Winterspelen 2006.\nTijdens de Olympische Spelen in Turijn kwam Verheijen op de eerste dag van het schaatstoernooi uit op de vijf kilometer tegen Sven Kramer. Kramer nam het initiatief en Verheijen eindigt uiteindelijk ruim twee seconden achter Kramer in 6.18,25. Lang leek deze tijd voldoende voor het brons, in de laatste ronde van de laatste rit stootte de Italiaan Enrico Fabris Verheijen alsnog van het podium, het verschil was uiteindelijk minder dan 0,6 seconde.\nBij het nieuwe onderdeel, de ploegenachtervolging, reed Verheijen als enige van de Nederlanders in alle vier de wedstrijden. In de halve finale tegen Itali\u00eb ging zijn teammaat Kramer ongelukkig onderuit in een bocht en nam Verheijen mee in zijn val. Uiteindelijk wist het Nederlandse team in de kleine finale toch nog het brons veilig te stellen.\nOp de 10.000 meter, de laatste schaatsafstand voor de heren tijdens dit olympische toernooi, kwam Verheijen in de laatste rit uit tegen de topfavoriet Chad Hedrick. Toen zij aan hun race begonnen had Bob de Jong de snelste tijd neergezet met 13.01,57. Verheijen liet het initiatief aan Hedrick, die zeer snel startte, na driehonderd meter kruiste Hedrick al voor Verheijen langs. Lang lag Verheijen een aantal seconden achter op Hedrick die zijn snelle start niet vol kon houden, langzaam kwam Verheijen dichterbij. Hedrick zag het gevaar op tijd en wist een versnelling te plaatsen die Verheijen niet meer kon beantwoorden. Hedrick werd uiteindelijk tweede en Verheijen eindigde uiteindelijk met een tijd van 13.08,80 op de derde plaats.\nSeizoen 2006-2007.\nBij de opening van het schaatsseizoen in Assen, tijdens de NK Afstanden, werd Verheijen tweede op de 5 en 10 kilometer, beide keren achter teamgenoot Sven Kramer. Op de 1500 meter werd hij 5e.\nOp de NK Allround in Thialf legde hij (wederom achter Kramer) beslag op de tweede plaats.\nOp de EK Allround en het WK Allround haalde hij brons. Het goud was opnieuw beide keren voor Kramer en het zilver ging naar de Italiaanse 1500-meter specialist Enrico Fabris.\nDe laatste wedstrijden van het seizoen, de WK Afstanden, verliepen goed voor Verheijen. Weliswaar was hij een beetje verkouden en stak Kramer hem opnieuw op zowel de 5 als de 10 kilometer de loef af, op de ploegenachtervolging haalde Verheijen samen met Wennemars en Kramer het goud in een wereldrecord.\nTegenslagen.\nDe zomermaanden in 2007 waren een tijd van veel trainen en ook veel trainingskampen. Verheijen kwam in deze tijd twee keer onzacht in aanraking met een auto. Tijdens een trainingskamp op Mallorca brak hij daarbij een sleutelbeen.\nOp de NK Afstanden in Heerenveen van 26 tot en met 28 oktober 2007 won Verheijen zilver op de 5 kilometer, achter Sven Kramer. Op de 1500 meter eindigde hij op de 13e plaats. Verheijen zegt af voor de afsluitende 10 kilometer. Op 2 december 2007 viel Verheijen in de eerste ronde van de tien kilometer door op een blokje te stappen. Hierbij liep hij een vleeswond aan zijn enkel op en een sleutelbeenblessure. Tijdens de wereldbekerwedstrijden in Hamar op 27 januari viel Verheijen halverwege, wederom door op een blokje te stappen.\nTijdens het Olympisch Kwalificatie Toernooi in december 2009 wist Verheijen zich niet te plaatsen voor de Winterspelen in Vancouver op de 10.000 meter. Ook op de 5000 meter kwam hij tekort, waardoor hij zich op die afstand nog eens moet bewijzen in een zogeheten \"OKT II\". Op die afstand bleek Jan Blokhuijsen ditmaal te sterk, hoewel Verheijen hem een maand eerder met zeven seconden had verslagen.\nOp zaterdag 13 maart 2010 be\u00ebindigde Verheijen zijn loopbaan, hij deed dat na de wereldbekerwedstrijd om de 5000 meter in Thialf."}
{"id": "9625", "revid": "75723", "url": "https://nl.wikipedia.org/wiki?curid=9625", "title": "Bob de Jong (schaatser)", "text": "Bob Johannes Carolus de Jong (Leimuiden, 13 november 1976) is een voormalig Nederlands schaatser en huidig schaatscoach die gespecialiseerd was in de vijf en vooral de tien kilometer. In 2006 in Turijn won hij de gouden olympische medaille op de 10.000 meter, een afstand waar hij ook olympisch zilver (1998) en twee keer olympisch brons (2010 en 2014) op won. Daarnaast werd De Jong vijf keer wereldkampioen afstand op de 10.000 meter en twee keer op de 5000 meter. Hij was wereldkampioen allround bij de junioren in 1995 en 1996. De Jong won twee keer de Ard Schenk Award en een keer de Oscar Mathisen-trofee. Op 22 februari 2016 nam hij bij een 10\u00a0km-wedstrijd in Haarlem op 39-jarige leeftijd afscheid van de wedstrijd schaatssport in 14.43,06.\nOp 12 maart 2016 ontving hij de oeuvreprijs van de KNSB voor zijn grote verdienste voor de schaatssport.\nBiografie.\nDe Jong begon met schaatsen in 1982 bij \"IJsclub Nut &amp; Vermaak\" in Leimuiden. Naast het schaatsen zwom hij wedstrijden in Alkemade en voetbalde hij zeven jaar in de jeugd bij de Kickers '69. Ook tenniste hij vanaf zijn dertiende en deed mee aan triatlons. Hij debuteerde in de KNSB-Kernploeg - met Ids Postma, Martin Hersman, Gianni Romme en Jeroen Straathof - onder de vleugels van Leen Pfrommer. Hij werd wereldkampioen bij de junioren in 1995 en 1996, waarbij de 3000 meter die hij in 1996 reed tevens een Nederlands- en wereldrecord bij de senioren betekende. In wereldbekerverband debuteerde hij op vaste schaatsen op 24 november 1996 in Berlijn waar hij de achtste tijd noteerde in 7.07. Het wereldrecord op vaste schaatsen, 6.37,55 verreden in Calgary, staat nog steeds. Bij de senioren wist hij zich door zijn minder goede korte afstanden slechts twee keer te plaatsen voor een allroundtoernooi; in 2005 werd hij 7e op het WK in Moskou, en in 2006 22e in Calgary. De Jong was wel succesvol op de WK Afstanden: vijfmaal won hij de 10.000 meter, in 1999, 2003, 2005, 2011 en 2012 en tweemaal was hij de beste op de 5000 meter, in 2001 en in 2011.\nTijdens de Olympische Winterspelen won hij in 1998 zilver op de 10 kilometer. Vier jaar later werd 'zijn' afstand een totale deceptie: hij eindigde als vijftiende op de 10.000 meter en als dertigste op de 5000 meter. Dit alles maakte hij goed tijdens de Spelen van Turijn in 2006. De Jong werd de zesde Nederlandse olympisch kampioen op de 10 kilometer, na Ard Schenk, Piet Kleine, Bart Veldkamp, Gianni Romme en Jochem Uytdehaage. Hij won (op 24 februari 2006) het goud in een persoonlijke recordtijd van 13.01,57. Hij liet wereldrecordhouder Chad Hedrick en Carl Verheijen achter zich. Op 1 maart 2006 werd De Jong hiervoor geridderd.\nVoor het seizoen 2007/2008 was de Leimuidenaar in de zomer vooral druk om danspasjes te leren voor het tv-programma Dancing with the Stars waar hij vierde werd. Direct daarna begon zijn voorbereiding op het nieuwe winterseizoen. De Jong was goed voorbereid op de vijf kilometer tijdens het NK Afstanden, maar werd 's morgens ziek wakker. Met een tijd van 6.31,58 eindigde hij desondanks toch nog als vijfde. Het bleek n\u00e8t voldoende om een ticket voor de daarop volgende wereldbekerwedstrijden te bemachtigen. Voor de 10 kilometer kreeg hij een zilveren medaille omgehangen.\nOp 9 maart 2008, de laatste dag van het WK Afstanden, drong De Jong aan op een wijziging voor de wereldbekerwedstrijden op de tien kilometer. Op het moment worden de vijf en tien kilometer-afstanden samengevoegd in de puntentelling, maar volgens De Jong zijn er vele langebaan- en marathonschaatsers die moeite hebben met de vijf kilometer en daarom afhaken. Tijdens de NK afstanden eind oktober 2009 behaalde hij tweemaal een tweede plaats achter Sven Kramer op de 5 en 10 kilometer. Daarmee plaatste hij zich voor het World Cup seizoen 2009/2010. Tijdens de eerste twee World Cup weekenden die werden gehouden in het Duitse Berlijn en in het Nederlandse Heerenveen begin november 2009 behaalde hij een keer een derde plaats en een tweede plaats op de 5 kilometer.\nOp 27 december 2009 kwam De Jong aan de start van de 5 kilometer tijdens het Olympisch Kwalificatie Toernooi in Heerenveen. Hij nam het op tegen Carl Verheijen voor het laatste startbewijs voor de 5 kilometer tijdens de Olympische Spelen in de Canadese stad Vancouver in februari 2010. De Jong won de rit en plaatste zich voor de vierde keer rechtstreeks. Het is deze rit die De Jong betitelt als zijn mooiste rit. Op 30 december 2009 won De Jong de 10\u00a0km tijdens het Olympisch Kwalificatietoernooi (OKT) in een nieuw persoonlijk record. Hiermee plaatste hij zich voor deze afstand in Vancouver. De Jong behaalde daar de vijfde plaats op de 5000 meter en brons op de 10.000 meter op zijn vierde Olympische Spelen.\nNa de Winterspelen in Vancouver stapte hij over naar het marathonschaatsen. Met Jillert Anema als trainer reed hij daags na de worldcupwinst in Hamar direct de natuurijsmarathon in Noordlaren. Ook op de Weissensee stond hij aan de start voor de alternatieve elfstedentocht. Verder reed hij een succesvol langebaanseizoen; hij won de Wereldbeker over de 5 en 10 kilometer en in Inzell werd hij wereldkampioen op beide afstanden. In juni 2011 werd zijn prestatie tijdens het WK afstanden in Inzell, waar hij op de 10 kilometer het goud veroverde met een tijd van 12.48.20 (de beste tijd ooit gereden in Europa), door de Oslo Skating Club gewaardeerd met de prestigieuze Oscar Mathisen-trofee.\nOp 11 februari 2012 won De Jong voor het eerst een wereldbekerwedstrijd van Kramer sinds 2007 in een rechtstreeks duel. Hij won de 5000 meter in 6.21,23 en klopte Kramer met zes tiende van een seconde.\nTijdens de Olympische Winterspelen van 2014, die werden gehouden in Sotsji, won De Jong wederom brons op de 10.000 meter, met een tijd waarover De Jong zelf niet tevreden was. De medaille betekende zijn vierde olympische medaille op de 10 kilometer waarmee hij de succesvolste medaillewinnaar (1-1-2) is sinds 1924. Tijdens de sluitingsceremonie van de Spelen droeg De Jong de Nederlandse vlag.\nIn seizoen 2014/2015 schaatste De Jong bij \"Team New Balance\" onder trainer Johan de Wit. In november 2014 wint hij de Worldcup in Seoul over 10\u00a0km (19e WC zege). Op NK allround wordt De Jong op de 5\u00a0km een diskwalificatie wegens Dr.Bibber regel en mag daardoor niet starten op de 10\u00a0km die als WK kwalificatie geldt. De zomer traint hij in Calgary met het Canadese team van Bart Schouten, waarna hij in oktober 2015 aansluit bij Team Corendon onder trainer Peter Kolder. Op het Nederlands kampioenschap afstanden in december 2015 reed hij voor het laatst een 10\u00a0km in een vol Thialf dat verbouwd werd. \nDe ploegenachtervolging (Team Pursuit) stond nog in de kinderschoenen maar De Jong werd samen met Ralf van der Rijst en Remco Olde Heuvel de eerste Nederlands kampioen op dit onderdeel in 2006. Tijdens het IJsgala dat jaar versloegen ze ook de Olympisch Kampioen Itali\u00eb in een rechtstreeks duel.\nStrijd om WK-tickets.\nOp 2 februari 2008 moest De Jong zich als derde zien te plaatsen voor de WK Afstanden in Nagano vanwege het feit dat hij een week eerder een tiende langzamer was dan Mark Ooijevaar(in B-groep) die zich wel direct wist te plaatsen. Dit betekende een skate-off op 16 februari. \"regel: beste Nederlander (mits op podium) en tijdsnelste\" Zaakwaarnemer Ron Mulder liet het hier echter niet bij en verzocht de KNSB-topsportcommissie om De Jong op basis van zijn laatste wereldbekerwedstrijd aan te wijzen voor het WK, omdat hij de beste Nederlander was en daarvoor 70 WB-punten kreeg. Mulder stelde een ultimatum; 7 februari om 12.00 uur en anders een gang naar de geschillencommissie van de KNSB. Op 11 februari voerde Mulder namens de olympisch kampioen in Amsterdam zijn verhaal. Diezelfde dag werd tevens bekendgemaakt dat Brigt Rykkje aan het deelnemersveld van de skate-off werd toegevoegd. Op 11 februari kwam het verlossende woord en besloot de commissie dat De Jong voor de 10 kilometer rechtstreeks is geplaatst. Volgens de commissievoorzitter Van der Valk Bouman staat in de reglementen niet vermeld wat men bedoelt met de beste drie tijden en kan er geen misverstand bestaan dat het over de A-categorie gaat. De Jong wint brons in dit WK, Ooijevaar eindigt op plek 8\nTijdens het NK Allround 2015 werden de WK afstanden-tickets vergeven. De Jong wilde via het NK Allround het 10\u00a0km-ticket veiligstellen. Echter, op de 5 kilometer werd zijn tijd van 6.20,17 doorgestreept wegens het tweemaal aantikken van de lijn waardoor hij de afsluitende afstand niet kon rijden. De Jong diende een officieel protest in. Na afloop van het allroundtoernooi schaatste hij de derde tijd (13.17) waardoor Kramer en Bergsma, die onder zijn tijd reden, geplaatst zijn. De ongelijke omstandigheden in de hal (temperatuur, publiek, tijdstip) die ook Carien Kleibeuker troffen - zij reed v\u00f3\u00f3r het allroundtoernooi de 5 kilometer - leidden bij KNSB-directeur Arie Koops niet tot aanpassing/herziening van de selectie. Hij nam afscheid van de wedstrijd schaatssport op 29 december 2015 bij het Nederlands kampioenschap afstanden. Op de 10.000 meter reikte hij tot een tijd van 13.24,57. Hij werd gediskwalificeerd wegens het tijdens de rit weggooien van z'n knellende witte armband, maar was anders zesde geworden.\nOverige activiteiten.\nIn 2006 neemt hij deel aan Peking Express VIP, samen met Bas Westerweel. In maart 2007 neemt hij deel aan \"Dancing with the Stars\" met Euvgenia Parakhina waar hij vierde werd.\nIn 2009 speelt hij een figurantenrol in De Hel van '63 als schaatser bij Hindeloopen, samen met onder andere Henk Angenent en Henk Gemser. In 2010 pakt hij 35 FIS punten op de Skicross in Hemsedal tijdens de open Noorse kampioenschappen.\nIn 2014 doet hij mee aan het tweede seizoen van het AVRO-programma \"Atlas\" in Suriname.\nOp 11 maart 2016 presenteerde De Jong zijn boek \"Bob - Anders\" dat journalist Carl Mureau schreef waarna hij een dag later afscheid nam van het schaatspubliek tijdens de wereldbekerfinale in Thialf.\nIn seizoen 2017/2018 was De Jong assistent-bondscoach van de Zuid-Koreaanse schaatsploeg, waar hij zich op de lange afstand-specialisten en de ploegenachtervolging richtte. Vanaf seizoen 2018/2019 tot en met de Olympische Winterspelen van 2022 in Peking is hij assistent-coach van Xiuli Wang."}
{"id": "9626", "revid": "1316882", "url": "https://nl.wikipedia.org/wiki?curid=9626", "title": "Renate Groenewold", "text": "Renate Titzia Groenewold (Musselkanaal, 8 oktober 1976) is een Nederlands oud-schaatsster en oud-schaatscoach. Ze schaatste bij het TVM-schaatsteam, maar Groenewold was ook lid van de DSB Wielerploeg. Tussen 2011 en 2014 was zij coach bij Team Corendon (voorheen Team Op=Op Voordeelshop) samen met Peter Kolder.\nHet grootste succes uit haar loopbaan behaalde zij in 2004, toen zij in Hamar Wereldkampioen allround werd. Daarmee was zij de eerste Nederlandse wereldkampioene sinds 1974. Groenewold nam acht keer deel aan het WK Allround. Zes keer reed ze bij de top tien. Naast haar titel in 2004 stond ze ook op het WK van 2001 op het erepodium bij de huldiging, ze werd derde. Afstandmedailles haalde ze allen in de jaren dat ze ook op het podium plaatsnam. In 2001 veroverde ze goud op de 1500m en zilver op de 5000m. In 2004 veroverde ze goud op de 3000m en zilver op de 1500m en 5000m.\nBiografie.\nSeizoen 2001/2002.\nHet seizoen 2001/2002 stond in het teken van de Olympische Winterspelen van Salt Lake City. Daar kwam Groenewold ten val op de 1500 meter, maar pakte wel de zilveren medaille op de 3 kilometer.\nSeizoen 2005/2006.\nOp 27 december 2005 weet Groenewold zich tijdens het Nederlands Kampioenschap afstanden in Heerenveen voor zowel de 1500 als de 3000 meter te kwalificeren voor de Olympische Winterspelen 2006 in Turijn. Haar kwalificatie voor de 3000 meter weet ze succesvol te \"verzilveren\" met een zilveren medaille, ze eindigt vlak achter landgenote Ireen W\u00fcst en voor de Canadese favoriete Cindy Klassen. De 1500 en 5000 meter vallen enigszins tegen, op beide afstanden wordt ze negende. Ze neemt ook deel aan het nieuwe Olympische onderdeel achtervolging. Samen met Paulien van Deutekom en Ireen W\u00fcst slaagt ze er in de kwartfinale niet in om de Duitse vrouwen van een halve finale plaats af te houden. Uiteindelijk wordt Nederland zesde op de achtervolging.\nHet seizoen eindigt in mineur. Groenewold is ziek in de aanloop naar de WK Allround in Calgary en wordt vervangen door Tessa van Dijk.\nSeizoen 2006/2007.\nHet seizoen begint goed voor Groenewold. De Groningse wint in november de wereldbeker over 3000 meter in Heerenveen en staat zo na twee jaar weer op de hoogste tree bij een wereldbekerwedstrijd. Een week later herhaalt ze deze prestatie in Berlijn. In Collalbo waar het EK wordt gehouden, neemt ze voor de vijfde keer de bronzen medaille naar huis. Ireen W\u00fcst mist op driehonderdste de titel en Martina S\u00e1bl\u00edkov\u00e1 wordt Europees kampioen.\nSeizoen 2007/2008.\nTijdens de tweede world cup-wedstrijd rijdt Groenewold op de 3 kilometer een nieuw Nederlands record: 3.55,98. In deze rit nam ze het op tegen de Tsjech Martina S\u00e1bl\u00edkov\u00e1 die een Tsjechisch record reed en 0,15 seconden sneller reed! Op vrijdag 7 december 2007 wint ze tijdens de world cup in Heerenveen op de 3000 meter en maakt ze via Sport1 bekend tijdens de Spelen van 2010 in Vancouver haar schaatscarri\u00e8re te willen afsluiten.\nIn een skate-off voor het laatste startbewijs voor het WK Allround besloot Groenewold de 3000 meter niet te rijden. Ze voelde zich fysiek niet helemaal in orde. Door deze afmelding plaatste Diane Valkenburg zich automatisch voor het WK.\nSeizoen 2008/2009.\nIn dit seizoen besloot Groenewold zich volledig te richten op de stayerafstanden, de 3000 en 5000 meter. Tijdens \u00e9\u00e9n world cup-wedstrijd, de 3000 meter in Thialf, wist zij op 14 november 2008 de Tsjechische Sablikova te verslaan. Daar Groenewold nog niet eerder een Wereldkampioenschap per afstand wist te winnen, was een voorbode voor dit seizoen: in de ijshal van Vancouver lukte het haar om met zeven honderdste verschil het goud te pakken op \"haar\" afstand in een nieuw baanrecord. Vooraf kondigde ze al haar plannen aan en tijdens dat interview gebruikte ze kritische woorden richting ploeggenoten Van Deutekom en W\u00fcst die zichzelf overtraind hadden door t\u00f3ch tijdens rustperiodes door te trainen. Op de WK afstanden 2009 in Richmond, Canada veroverde Groenewold de wereldtitel op de 3000 m, het verschil met Martina S\u00e1bl\u00edkov\u00e1 bedroeg op de streep 0,07 seconde.\nVoor aanvang van haar laatste seizoen werd ze begin mei succesvol geopereerd aan een hernia. Toen op 3 juli 2009 de Duitse Claudia Pechstein werd beschuldigd van het gebruik van bloeddoping zei ze: \"Voor mij is ze keihard van haar voetstuk gevallen. Ik heb geen enkel respect meer voor haar. Ik ben perplex, maar vooral woedend. Ik weet niet hoelang ze de boel al belazerd heeft, maar mijn gedachten gaan direct terug naar Salt Lake City. Er is niets erger dan olympisch goud te verliezen van iemand die later gepakt wordt. Pechstein heeft niet alleen zichzelf verneukt, maar iedereen om haar heen.\"\nSeizoen 2009/2010.\nIn het eerste \"SchaatsSport\"-nummer vertelden Groenewold en oud-schaatsster en juriste Annemieke Hazelhoff over hun onderzoeksrapport \"Together4talent\" waarin zij onderzochten hoe de informatieverstrekking van pupillen A naar de gewestelijke selecties verloopt. Daarbij kwamen aspecten als de combinatie school en schaatsen (\"lootscholen\"), voeding en materiaal en de communicatie (het aanmelden en in aanmerking komen voor regiowedstrijden en waar die toe dienen) aan de orde. De KNSB heeft al positief gereageerd op het onderzoek.\nOp 28 december 2009 rijdt Groenewold een matige 3000 meter tijdens het OKT en was ze aanvankelijk niet van plan uit te komen op de Olympische Winterspelen. Voor de 5000 meter meldt ze zich af. Na gesprekken en trainingsarbeid liet ze weten de vorm te pakken te hebben en gebruik te willen maken van het startbewijs.\nGroenewold be\u00ebindigde haar carri\u00e8re op 12 maart 2010 in Thialf met het rijden van de 3000 meter.\nNa haar carri\u00e8re.\nIn 2011 richtte ze de vrouwen-schaatsploeg Team Op=Op Voordeelshop op waar ze ook coach van werd. In maart 2016 keerde ze terug toen de ploeg Team Corendon uiteenviel. Met ingang van seizoen 2016/2017 is ze coach van Uwgereedschap.nl en manager van Team Victorie.\nIn 2016 werden al haar gouden medailles gestolen bij een inbraak. De wereldschaatsbond ISU liet de vijf medailles namaken en Groenewold kreeg de medailles in maart 2017 opnieuw uitgereikt tijdens het WK Shorttrack. Op 26 oktober 2018 werd ze door de Internationale Schaatsunie benoemd als vertegenwoordiger van de coaches in de Technische Commissie (langebaan) van de ISU.\nGroenewold is ook werkzaam in de timmerfabriek en het aannemersbedrijf van haar broer in Stadskanaal."}
{"id": "9627", "revid": "351563", "url": "https://nl.wikipedia.org/wiki?curid=9627", "title": "Saint Patrick's Day", "text": "Saint Patrick's Day (Iers: \"L\u00e1 Fh\u00e9ile P\u00e1draig\") is de nationale feestdag van Ierland, Noord-Ierland, Montserrat en de Canadese provincie Newfoundland en Labrador. De feestdag valt op 17 maart, waarbij men de beschermheilige van het land, Saint Patrick, herdenkt. Overal in Ierland wordt dit uitbundig gevierd met openluchtconcerten, kermis, een grote optocht en vuurwerk bij de rivier de Liffey in Dublin. Groen is de kleur die met het festival wordt geassocieerd. Feestgangers dragen meestal groene kleding en men kan op deze dag bijvoorbeeld groen bier kopen. \nSaint Patrick's Day wordt ook groots gevierd in de Verenigde Staten en Australi\u00eb, landen waar veel Ieren naartoe zijn ge\u00ebmigreerd. In deze landen worden veel grote optochten georganiseerd. In New York vindt de oudste en grootste parade ter wereld plaats. Ook is het een traditie dat de Taoiseach (de Ierse premier) en de president van de Verenigde Staten op Saint Patrick's Day overleg met elkaar hebben over de voortgang van het vredesproces in Ierland, en breder over de gevolgen van gebeurtenissen in de wereld.\nIn veel landen is een jaarlijks groeiende groep mensen die Saint Patrick's Day viert. Niet alleen Ieren of mensen met Ierse voorvaderen; er is ook een groep zonder Ierse wortels, die zichzelf 'Irish for the day' verklaren. Zo heeft de voormalige burgemeester van New York, Ed Koch, zichzelf eens omgedoopt tot 'Ed 'O Koch'.\nSaint Patrick's Day is niet alleen verbonden aan de Ierse cultuur, maar is ook een christelijk feest dat door de Katholieke Kerk, de Anglicaanse Kerk, de Lutherse Kerk en de Oosters-orthodoxe Kerk gevierd wordt. Deze feestdag valt altijd in de vastentijd en kan soms in de zogeheten Goede Week vallen. Valt Saint Patrick's Day in zo'n week, dan wordt de feestdag verschoven naar de tweede maandag na Pasen."}
{"id": "9629", "revid": "3", "url": "https://nl.wikipedia.org/wiki?curid=9629", "title": "Softenon", "text": ""}
{"id": "9630", "revid": "3", "url": "https://nl.wikipedia.org/wiki?curid=9630", "title": "Contergan", "text": ""}
{"id": "9631", "revid": "276060", "url": "https://nl.wikipedia.org/wiki?curid=9631", "title": "Wimbledon 1996", "text": "De 110e editie van het Britse grandslamtoernooi, Wimbledon 1996, werd gehouden van maandag 24 juni tot en met zondag 7 juli 1996. Voor de vrouwen was het de 103e editie van het graskampioenschap. Het toernooi werd gespeeld bij de All England Lawn Tennis and Croquet Club in de wijk Wimbledon van de Britse hoofdstad Londen.\nOp de eerste zondag tijdens het toernooi (\"Middle Sunday\") werd traditioneel niet gespeeld.\nHet toernooi van 1996 trok 385.042 toeschouwers. De All England Lawn Tennis and Croquet Club boekte met het toernooi van 1996 een winst van 29,1 miljoen pond (75 miljoen gulden). De winsten werden vooral gebruikt om de infrastructuur te verbeteren in het Britse tennis.\nBelangrijkste uitslagen.\nMannenenkelspel\nFinale: Richard Krajicek (Nederland) won van MaliVai Washington (Verenigde Staten) met 6-3, 6-4, 6-3\nVrouwenenkelspel\nFinale: Steffi Graf (Duitsland) won van Arantxa S\u00e1nchez Vicario (Spanje) met 6-3, 7-5\nMannendubbelspel\nFinale: Todd Woodbridge (Australi\u00eb) en Mark Woodforde (Australi\u00eb) wonnen van Byron Black (Zimbabwe) en Grant Connell (Canada) met 4-6, 6-1, 6-3, 6-2\nVrouwendubbelspel\nFinale: Martina Hingis (Zwitserland) en Helena Sukov\u00e1 (Tsjechi\u00eb) wonnen van Meredith McGrath (Verenigde Staten) en Larisa Neiland (Letland) met 5-7, 7-5, 6-1\nGemengd dubbelspel\nFinale: Helena Sukov\u00e1 (Tsjechi\u00eb) en Cyril Suk (Tsjechi\u00eb) wonnen van Larisa Neiland (Letland) en Mark Woodforde (Australi\u00eb) met 1-6, 6-3, 6-2\nMeisjesenkelspel\nFinale: Am\u00e9lie Mauresmo (Frankrijk) won van Mag\u00fci Serna (Spanje) met 4-6, 6-3, 6-4\nMeisjesdubbelspel\nFinale: Volha Barabansjtsjikava (Wit-Rusland) en Am\u00e9lie Mauresmo (Frankrijk) wonnen van Lilia Osterloh (Verenigde Staten) en Samantha Reeves (Verenigde Staten) met 5-7, 6-3, 6-1\nJongensenkelspel\nFinale: Vladimir Voltsjkov (Wit-Rusland) won van Ivan Ljubi\u010di\u0107 (Kroati\u00eb) met 3-6, 6-2, 6-3\nJongensdubbelspel\nFinale: Daniele Bracciali (Itali\u00eb) en Jocelyn Robichaud (Canada) wonnen van Damien Roberts (Zuid-Afrika) en Wesley Whitehouse (Zuid-Afrika) met 6-2, 6-4\nUitzendrechten.\nIn Nederland was Wimbledon te zien bij de commerci\u00eble zender RTL 5. RTL 5 deed dagelijks rechtstreeks verslag van 13.00 tot 18.05 uur. Het commentaar werd in de eerste week verzorgd door Jan Roelfs en Monique Maks. In de tweede week was het commentaar in handen van Jan Roelfs en Griselda Visser.\nVerder kon het toernooi ook gevolgd worden bij de Britse publieke omroep BBC, waar uitgebreid live-verslag werd gedaan op de zenders BBC One en BBC Two. In Duitsland werd Wimbledon dagelijks van 13.00 uur tot 18.45 uur uitgezonden op de commerci\u00eble zender RTL Television."}
{"id": "9633", "revid": "84181", "url": "https://nl.wikipedia.org/wiki?curid=9633", "title": "Geschiedenis van de kerk", "text": ""}
{"id": "9634", "revid": "25293", "url": "https://nl.wikipedia.org/wiki?curid=9634", "title": "Synode", "text": "Een synode is een kerkelijke vergadering, zowel binnen de Rooms-Katholieke Kerk, de oosters-orthodoxe kerken als de ori\u00ebntaals-orthodoxe kerken. Ook bij een grote groep van protestantse gemeenten en kerken is het begrip synode gebruikelijk. In de praktijk heeft een synode eenzelfde doel als een concilie. Binnen de Katholieke Kerk wordt een vergadering van grotere omvang gewoonlijk als concilie aangeduid. Het woord synode wordt dan gebruikt voor een vergadering op provinciaal niveau, zoals een diocesane synode, op het niveau van een bisdom. Paus Paulus VI heeft in 1965 de Bisschoppensynode als een bijzondere vorm van synode opgericht.\nEtymologie.\nHet woord synode is afgeleid van het samengestelde Griekse woord \u03c3\u03cd\u03bd\u03bf\u03b4\u03bf\u03c2 (\"sunodos\"), dat \u2018samen op weg\u2019 betekent, van \u03c3\u03cd\u03bd (\"sun\") = samen, \u1f41\u03b4\u03cc\u03c2 (\"hodos\") = de weg.\nKatholieke synodes.\nDe eerste synodes werden gehouden in het Midden-Oosten rond het midden van de 2e eeuw, naar aanleiding van het probleem van het montanisme.\nIn de tweede helft van de 2e eeuw behandelden de synodes het feest van Pasen.\nTot dan toe werden enkel bisschoppen uitgenodigd; nadien werd afgestapt van die gewoonte en werden ook priesters en diakens uitgenodigd; enkel de bisschoppen hadden stemrecht. Bovendien mochten in de vroegste synodes de bisschoppen zitten, terwijl de priesters, diakens en leken recht moesten blijven staan.\nDeelnemers.\nTot in de 2e eeuw namen er enkel bisschoppen deel aan een synode. Nadien werd afgestapt van die gewoonte en werden ook priesters en diakens uitgenodigd; enkel de bisschoppen hadden stemrecht. Bovendien mochten in de vroegste synodes de bisschoppen zitten, terwijl de priesters en diakens recht moesten blijven staan. \nIn latere (vooral in het Westen en in de oecumenische) synodes was vaak ook de keizer of koning van het betrokken land (als leek) aanwezig.\nMettertijd mochten de priesters, diakens en leken ook mee de canons ondertekenen, evenwel met andere bijgevoegde woorden.\nDe oecumenische synodes werden vaak voorgezeten door de paus of zijn legaten. De beslissingen werden vaak bekrachtigd door de paus en/of de keizer; de invloed van de keizer vermindert in de latere eeuwen. De genodigden zaten vaak in een cirkel met de heilige Schrift in het centrum ervan.\nIn 2021 heeft paus Franciscus een meerjarig synodaal proces in gang gezet waarbij ook leken, godgewijden, diakens en priesters betrokken zijn. Deze deelnemers mochten aan kleine tafels in de Paus Paulus VI Aula aanzitten. De eerste zitting van de gewone algemene vergadering van deze bisschoppensynode vond van 4 tot en met 29 oktober 2023 plaats. Namens de Nederlandse Bisschoppenconferentie was Ted Hoogenboom, hulpbisschop van Utrecht vertegenwoordigd. Deze leidde tot het document \"Een synodale kerk op zending\".\nAan het eind van de synodale vergadering greep de paus terug op het uiteindelijke doel van de Synode: 'De Heer zal ons leiden en helpen een meer synodale en missionaire Kerk te zijn, een Kerk die God liefheeft en de vrouwen en mannen van onze tijd dient, voortgaande iedereen de troostende vreugde van het Evangelie te brengen.'\nProtestantse synodes.\nSommige protestantse kerken kennen verschillende \"niveaus\" van synodes. Op landelijk niveau heeft men dan een \"generale\" synode, en op regionaal (bijvoorbeeld provinciaal) niveau zogenaamde \"particuliere\" synodes. In de Nederlandse Hervormde Kerk (die in 2004 is opgegaan in de PKN), werden deze regionale synodes provinciale kerk\"vergaderingen\" genoemd. Voorts kan het gebied van een particuliere synode nog onderverdeeld zijn in meerdere \"classes\" (enkelvoud: \"classis\").\nOok congregationalistische kerken kunnen een synode bijeenroepen. In tegenstelling tot synoden van andere protestantse kerken, kan een synode van congregationalistische kerken uitsluitend adviseren en niet opleggen dan wel afdwingen.\nEnkele belangrijke protestantse (generale) synodes.\nIndien zonder toelichting, dan betreft het een synode van de Nederduits Gereformeerde Kerk resp. de Nederlands-Hervormde Kerk."}
{"id": "9635", "revid": "1043329", "url": "https://nl.wikipedia.org/wiki?curid=9635", "title": "Punk (muziek)", "text": "Punk of punkrock is een ruwe vorm van rockmuziek die opkwam in de tweede helft van de jaren zeventig van de twintigste eeuw. \nOorspronkelijk was het een zowel muzikaal als sociaal verschijnsel dat zich in de periode 1976/1977 manifesteerde als een reactie op de uit-ontwikkelde, van haar bronnen en milieu vervreemde, gekunstelde popmuziek en haar wezen als breed geaccepteerd onderdeel van industrie en samenleving. Gekoppeld aan de bij een nieuwe generatie jongeren behorende sociale onvrede in het door traditioneel klassenbewustzijn en economische teruggang geteisterde Engeland, manifesteerde deze reactie zich in muziek die, net als in 1955 en 1963, uitging van haar meest simpele vorm: rock-'n-roll. In de periode 1977-1980 werd punk de meest zichtbare jeugdsubcultuur in het Verenigd Koninkrijk en in de meeste westerse grootstedelijke centra (met name Londen, Los Angeles en Melbourne).\nVoorgeschiedenis.\nVoorlopers.\nPunks (in het Nederlands ook wel: 'punkers') waren niet de eersten die hun walging vertaalden in provocatief absurdisme. Het verschijnsel draagt kenmerken van dada\u00efsme en situationisme, maar vindt dankzij de massamedia een veel groter publiek. In muzikaal opzicht wordt voor het ontstaan van de punk vaak verwezen naar de protopunkbands MC5, Ramones, Iggy Pop &amp; The Stooges, The Velvet Underground, Patti Smith en Jonathan Richman &amp; The Modern Lovers. In retrospectief wordt ook de in 1971 opgerichte band Death de protopunk gerekend.\nBenaming.\nIn 1970 brengt Nick Tosches het woord \"punk\" voor het eerst in verband met luidruchtige popmuziek. Hij doet dat in een artikel voor het Amerikaanse muziektijdschrift Fusion, getiteld \"The Punk Muse: The True Story of Protopathic Spiff Including the Lowdown on the Trouble-Making Five-Percent of America's Youth\". Mede dankzij de Engelse impresario Malcolm McLaren, die de media op handig wijze wist te be\u00efnvloeden, verwijst de term vanaf 1976 naar een stroming binnen de jongerencultuur.\nPunk in het Verenigd Koninkrijk.\nAls manager van de punkgroep Sex Pistols zet McLaren in 1976 een handige mediacampagne op touw die onder het rebelse deel van de Britse jeugd massale navolging vindt. De stijl van de Sex Pistols is niet uniek, maar leunt zwaar op de ongepolijste gitaarrock van Amerikaanse groepen als de Stooges, de Ramones en de New York Dolls. Met terugwerkende kracht worden ook deze artiesten tot de punk gerekend (alhoewel de Ramones drie jaar voor de Britse punk begonnen).\nDe hoogtijdagen.\nIn het kielzog van de Sex Pistols begonnen talloze Britse jongeren hun eigen punkband.\nPunk brak pas echt door in Engeland na een concert van The Ramones. Een van de eerste punkplaten was \"Live at the Roxy WC1\" met een aantal van de eerste punkrockbands. Er is ook een documentaire, \"The Punk Rock Movie\" (Don Letts, 1978), uit deze beginperiode in Engeland.\nAls reden voor het succes van de punk worden vaak de sociale omstandigheden in het Verenigd Koninkrijk genoemd (stakingen, werkloosheid en dergelijke). Het optimisme van de hippiegeneratie heeft voor veel jongeren afgedaan. Ze voelen zich genegeerd en niet serieus genomen. Punk is een uitlaatklep voor dergelijke frustraties. Zonder enige kennis van muziekachtergronden beginnen veel jongeren een bandje. Punkliedjes bestaan zelden uit meer dan drie verschillende akkoorden. De zang is hard. De punks dragen gescheurde kleding en tightpants (strakke broek) en gebruiken scheermesjes en veiligheidsspelden als sieraden.\nInvloed.\nNadat Johnny Rotten begin 1978 de Sex Pistols verliet, en daarna Sid Vicious in 1979 overleed, verloor de punk in het Verenigd Koninkrijk aan populariteit. Toch bleef de stroming nog jarenlang invloedrijk op het gebied van mode (zie Vivienne Westwood), popmuziek en grafische vormgeving (zie Jamie Reid).\nOnder de noemer new wave bepaalt de mentaliteit van de punks nog jaren het gezicht van de Britse en Amerikaanse popmuziek.\nSinds het begin van de jaren 90 kent de punkmuziek weer een opleving: onder invloed van de Amerikaanse grunge leefde in Groot-Brittanni\u00eb de belangstelling voor de oude punkmuziek weer op. Er werden diverse verzamel-cd's uitgebracht.\nPunk in Noord-Amerika.\nIn tegenstelling tot de Britse punk, die in feite weinig meer was dan een tijdelijke, zeer succesvolle mediahype, is de Amerikaanse punk een subcultureel verschijnsel met een zeer lange geschiedenis. Deze begint al in de jaren zestig van de twintigste eeuw, toen in Amerika reeds volop garagerock werd gemaakt. Na het Britse succesverhaal werd de naam \"punk\" ook door Amerikaanse bands geadopteerd of aan hen opgedrongen.\nOostkust.\nOnder invloed van het succes van de Sex Pistols in Groot-Brittanni\u00eb werd vanaf het einde van de jaren zeventig van de twintigste eeuw een aantal luidruchtige bands uit New York tot het genre gerekend. Het ging om bands die eerder waren ontstaan dan de Sex Pistols. De rock-'n-rollband Ramones was het grote voorbeeld voor de New Yorkse punk. In tegenstelling tot de Britse tegenhanger wist deze Amerikaanse punk nauwelijks tot de grote media door te dringen. Het bleef een cultverschijnsel.\nAan de Oostkust kende de punk veel invloeden van andere genres, zoals de reggae, oi! en hardcore.\nOok ontstond er in New York een experimentele vorm van punk. De no wave-stroming met daaruit voortkomende noiserockbands:\nWestkust.\nDe punk van de Amerikaanse westkust onderging directere invloeden van Britse punk. Dead Kennedys, in 1978 in San Francisco opgericht, was een punkband in de stijl van de Sex Pistols. Deze band stond aan de basis van wat in 1980 hardcore punk ging heten: snelle, keiharde muziek gespeeld door stoere mannen. Het subcultuurtje van jongeren in Californi\u00eb beschouwde het als \"hun\" muziek. Suicidal Tendencies is een schoolvoorbeeld van een dergelijke band. Black Flag (met Henry Rollins) en de Circle Jerks zijn ook te zien in de film \"The decline of the Western Civilization.\"\nOok de punkrevival uit 1990 was een Westkustverschijnsel. De muziek van Rancid en vele punkbands was lichtvoetiger dan de hardcore, met minder metalinvloeden. De bands grepen terug op het eigenwijze snotneusimago van de Britse punk.\nOverig.\nDe documentaire \"King of Punk\" bevat interviews met bandleden van groepen als DA!, Avengers, MDC, Testors, The Dead Boys, Ramones, en the Electric Chairs. De film is gemaakt door de Nederlands-Amerikaanse filmmaker Kenneth van Schooten en laat de overeenkomsten en verschillen zien tussen twee generaties Amerikaanse en Engelse punkbands.\nPunk in Nederland.\nDe punkscene in Nederland viel aanvankelijk, net als in veel andere Europese landen, min of meer samen met de kraakbeweging en is daardoor sterk politiek geori\u00ebnteerd.\nVergeleken met het Verenigd Koninkrijk dringt het bestaan van de stroming in Nederland nauwelijks tot het grote publiek door, met uitzondering van optredens van Iggy Pop en The Stranglers in het populaire televisieprogramma \"AVRO's Toppop\". Binnen de underground ontstaat er wel een punkscene. In 1977 brengt het platenlabel 1000 Idioten de eerste Nederlands(talig)e punkplaat uit: \"Van Agt Casanova\" van Paul Tornado. Deze single werd veelvuldig op de radio gedraaid door de VPRO, die ook in het televisieprogramma \"Onrust!\" veel aandacht besteedde aan punkmuziek en -cultuur.\nPunk in Vlaanderen.\nAan het eind van de jaren 70 van de twintigste eeuw waren The Kids de bekendste Vlaamse punkgroep.\nEr is in de 21e eeuw in Vlaanderen ook nog steeds een underground hardcore- en punkscene, met bands als Funeral Dress, The Usual Suspects, Koncept, Ulrikes Dream, Equal Idiots en Lunatic Society, SONS en vele andere. Deze DIY-bands komen niet vaak op de televisie of op de radio. Ze doen veel optredens in een alternatief circuit, zoals kraakpanden, cafeetjes en jeugdhuizen. Een aantal van deze DIY-punkbands heeft behoorlijk wat optredens in het buitenland.\nEen van de bekendste personen uit het Vlaamse punklandschap was Johan van Mieghem. Naast het redigeren van verschillende punk-fanzines als \"Skunk\" en \"Teenage Warning\", richtte hij een eigen platenlabel op. Eerst onder de naam Getaloif, later Ghetto Rock. Van Mieghem organiseerde tal van concerten, zoals Punk &amp; Disorderly in Antwerpen en Cock Sparrer. Eind 2005 pleegde hij zelfmoord en het label en de mailorder werden overgenomen door Nederlandse vrienden.\nVaria.\nKenmerkend voor de punk waren behalve de harde, ruige en snelle nummers ook cynische en sarcastische songteksten en een anti-commerci\u00eble houding. Tevens werden er ruige pastiches of persiflages gemaakt op zoetsappige nummers uit de commerci\u00eble popmuziek, zoals de bekende versie door Sid Vicious van Frank Sinatra's nummer \"My Way\" en door de Stranglers van \"Walk on By\" van Dionne Warwick en hun nummer \"Nice 'n' Sleazy\", dat een parodie was op Sinatra's \"Nice 'n' Easy\"."}
{"id": "9636", "revid": "62037", "url": "https://nl.wikipedia.org/wiki?curid=9636", "title": "Concilie", "text": "Een concilie (van het Latijnse woord \"concilium\", samenkomst of vergadering) is een vergadering van regionale christelijke leiders/ambtsdragers. De term Concilie, officieel Oecomenisch Concilie, werd aanvankelijk uitsluitend gebruikt als benaming voor de gezamenlijke bijeenkomsten van christelijke patriarchen tussen de jaren 325 en 787 van onze jaartelling. Sinds het Eerste Vaticaans Concilie slaat het woord concilie in het bijzonder op de vergadering van de rooms-katholieke bisschoppen onder leiding van de bisschop van Rome.\nEen concilie op provinciaal niveau wordt ook wel \"synode\" genoemd.\nOverzicht.\nDe belangrijke eerste zeven oecumenische concilies in het begin van de kerkgeschiedenis gingen over de vaststelling van de christelijke dogma's, de verhoudingen met de (toenmalige) Romeinse maatschappij en hoe om te gaan met niet-christelijke en 'ketterse' stromingen. Ze worden meestal genummerd van I tot en met VII, maar daarnaast zijn er vele kleinere bijeenkomsten vaak van lokale aard geweest:"}
{"id": "9637", "revid": "1125181", "url": "https://nl.wikipedia.org/wiki?curid=9637", "title": "Existentialisme", "text": " \nHet existentialisme is een 20e-eeuwse filosofische en literaire stroming die individuele vrijheid, verantwoordelijkheid en subjectiviteit vooropstelt. Het existentialisme beschouwt iedere persoon als een uniek wezen, verantwoordelijk voor eigen daden en eigen lot. De uitdaging van ieder individueel mens is om - in afwezigheid van een transcendente god - binnen zijn absurd en zinloos bestaan zijn vrijheid te gebruiken om een eigen ethos op te bouwen en zijn bestaan zodoende zin te geven. Het existentialisme beleefde in de jaren 60 van de twintigste eeuw een ongekende populariteit onder kunstenaars en intellectuelen die zich de denkstijl en de manier van leven van existentialisten als Sartre en de Beauvoir eigen maakten.\nHet existentialisme wordt geplaatst binnen de hedendaagse filosofie, en meer concreet de continentale traditie. Het existentialisme, met auteurs als Jean-Paul Sartre, is ook sterk ge\u00efnspireerd op de fenomenologie van Edmund Husserl en Martin Heidegger.\nIntroductie.\nAanvankelijk werd het existentialisme gedefinieerd door het tegenover de twee belangrijkste traditionele stromingen te positioneren, namelijk het materialisme en het idealisme. Zich eerst inspirerend op de fenomenologie en vervolgens op het marxisme, ontwikkelde Sartre een realistisch denken.\nJean-Paul Sartre formuleerde de basisidee van het existentialisme als \"l'existence pr\u00e9c\u00e8de l'essence\": existentie (bestaan) gaat vooraf aan essentie (de zin van het zijn). Dit betekent dat iemand eerst op deze wereld verschijnt, dan existeert, en uiteindelijk zichzelf (zijn essentie) definieert door middel van zijn daden. Anders dan de vroegere filosofie, ontkent het existentialisme dat de essentie van iemands leven al op voorhand is bepaald (gedetermineerd) door zijn plaats in de natuur of de geschiedenis. Het is de persoon in kwestie zelf, die verantwoordelijk is voor wat zijn leven uiteindelijk zal betekenen via zijn daden en woorden. Sartre heeft zijn existentialisme vooral uiteengezet in \"L'\u00eatre et le n\u00e9ant\" (1943) en \"L'existentialisme est un humanisme\" (1946).\nEtymologisch is \"existentialisme\" verwant met \"existentie\", dat het Duits met \"Dasein\" (zie Martin Heideggers \"Sein und Zeit\" (1927)) en het Frans (zie Sartre) met \"\u00eatre-l\u00e0\" aanduidt. Sartre \"importeerde\" de leer van het existentialisme en de fenomenologie uit Duitsland en was grotendeels verantwoordelijk voor de verspreiding ervan in de rest van Europa. Het existentialisme was vooral in de jaren 40 van de 20e eeuw erg in de mode en had een grote invloed op de filosofie, de psychologie, de literatuur en zelfs op de mode van die tijd. Het existentialisme was in zijn bloeitijd niet slechts een filosofie, maar een hele levenswijze. Heel merkbaar was dit in de Parijse uitgaanswijk van Saint-Germain-des-Pr\u00e9s, waar Sartre en Simone de Beauvoir samen met geestesgenoten vertoefden en discussieerden.\nHistorische achtergrond.\nS\u00f8ren Kierkegaard kan beschouwd worden als de grondlegger van de existentiefilosofie. De term \u201cexistentialisme\u201d, zoals die later door Karl Jaspers en Sartre gebruikt zou worden, komt van hem. Hij zette zich daarbij af tegen de middeleeuwse scholastiek, die \"existentie\" als niet meer dan een toevallige verschijningsvorm tegenover de eeuwige, achterliggende \"essentie\" plaatste. Kierkegaard verbindt existentie met het concrete, unieke menselijke bestaan van het individu.\nFriedrich Nietzsche zag, als athe\u00efst, voor de mens een toekomst weggelegd waarin deze, en niet bijvoorbeeld God, zijn eigen waarden bepaalt. Van Nietzsche is de constatering dat \"God dood is\", maar dat velen de consequenties hiervan nog niet inzien. De mens moet, bevrijd van alle angsten en \u00e9\u00e9n met de natuur, meester van zijn eigen lot worden, en is alleen zichzelf verantwoording schuldig. Dit kan leiden tot een Dionysische, zelfzuchtige, houding als gevolg van de onbegrensde vrijheid die deze 'nieuwe mens' plotseling ervaart.\nEdmund Husserls methode van de fenomenologie zou voor de meeste latere existentialisten heel belangrijk worden. Sartre en Jaspers bestudeerden in de jaren dertig van de 20e eeuw zijn methode van fenomenologische analyse en namen die op in hun wijsgerig denken.\nMartin Heidegger, Husserls belangrijkste leerling, plaatste \"Existenz\" op de voorgrond en zou op zijn beurt het werk van Sartre en andere existentialisten be\u00efnvloeden. Zijn opvattingen over mens-zijn als Dasein, als in-der-Welt-sein, het \"Niets\", angst en dood klinken nog steeds door in de moderne wijsbegeerte.\nOok in het literaire werk van bijvoorbeeld Dostojevski en Kafka treden personages op die worstelen met de absurditeit en de zinloosheid van hun bestaan. Zij moeten de confrontatie aangaan met de gevolgen van hun foute keuzes, en lijden onder de vervreemding die dat met zich meebrengt. Dat zijn allemaal typisch existentialistische motieven.\nBelangrijkste concepten.\nOver wat existentialisme nu precies is, lopen de meningen van filosofen die zichzelf existentialist noemen ver uiteen. Over de belangrijkste concepten waarmee existentialisme wordt geassocieerd, zijn zij het doorgaans wel eens.\nExistentialisme in de theologie.\nOok in de theologie speelt het existentialisme een belangrijke rol. Zo heeft Rudolf Bultmann veel ontleend aan de filosofie van Heidegger. Typerend voor Bultmann is verder het onderscheid tussen existentieel en existentiaal. Existentiaal gaat over de analyse van de existentie, terwijl existentieel gaat over de beslissingen die iemand neemt over zijn eigen bestaan.\nInvloedrijke christelijke of religieus ge\u00efnspireerde existentialisten (naast eerder genoemde Kierkegaard en Bultmann):\nExistentialisme in de kunst.\nIn de kunst komt existentialisme onder meer tot uiting in werk de Fluxusbeweging van George Maciunas. In Nederland in de a-dynamische kunst van Wim T. Schippers, maar ook in het werk van Willem Frederik Hermans. Laatstgenoemde laat in zijn werk de hoofdpersonen een zinloos leven leiden, dat vol mislukkingen en toevalligheden zit.\nIn de film komt existentialisme veel voor, onder meer door regisseurs als Ingmar Bergman, Andrej Tarkovski, Terrence Malick en Stanley Kubrick. In Bergmans \"Het zevende zegel\" leidt de hoofdpersoon een inhoudsloos bestaan tot hij op een dag met de dood wordt geconfronteerd.\nOok de film Taxi Driver van Martin Scorsese zit feitelijk boordevol existentialisme."}
{"id": "9639", "revid": "25293", "url": "https://nl.wikipedia.org/wiki?curid=9639", "title": "Lijst van theologen", "text": "Deze lijst bevat een opsomming van personen die theologisch hun sporen hebben getrokken in de geschiedenis van de christelijke kerk; het hoeft hierbij niet noodzakelijkerwijs in alle gevallen om theologen te gaan, ook anderen kunnen hun inbreng hebben geleverd (bijvoorbeeld bepaalde filosofen of niet-theologisch geschoolde christenen).\nNiet alleen diegenen die positief hebben bijgedragen aan allerlei theologische ontwikkelingen worden genoemd, ook diegenen die van negatieve invloed zijn geweest staan vermeld. De min of meer gebruikelijke periodisering wordt gehanteerd waarbij moet worden beseft dat de grenzen tussen de verschillende periodes niet scherp kunnen worden afgebakend en daarom ten dele een zekere overlap vertonen.\nEr zijn vier indelingen gemaakt, de eerste betreft de tijd van de christelijke kerk in haar beginstadium die zo tegen de tijd van keizer Karel de Grote overgaat in die van de middeleeuwse theologie die op haar beurt in de vijftiende eeuw wordt opgevolgd door het christelijk humanisme, met in de zestiende eeuw de protestantse Reformatie en als tegenreactie de rooms-katholieke Contrareformatie. In de 17e eeuw volgen uitlopers hiervan zoals Nadere Reformatie en jansenisme en komen tevens theologen op die zijn be\u00efnvloed door het rationalisme. Tot slot begint in de loop van de 18e eeuw de tijd van de huidige theologie."}
{"id": "9640", "revid": "177104", "url": "https://nl.wikipedia.org/wiki?curid=9640", "title": "Monnik (christendom)", "text": "Een monnik (Grieks: \u03bc\u03bf\u03bd\u03b1\u03c7\u03bf\u03c2 \"monachos\", eenzaam en \u03bc\u03bf\u03bd\u03bf\u03c2 \"monos\", alleen) is in het christendom iemand die omwille van het Koninkrijk Gods armoede, gehoorzaamheid en kuisheid belooft, de professie van de Evangelische raden.\nEen vrouwelijke monnik is zuster, non of religieuze. Een slotzuster of moniale is een contemplatieve zuster die strikt binnen de clausuur van een klooster verblijft en door plech\u00adti\u00adge ge\u00adlof\u00adten ver\u00adbon\u00adden en ge\u00adhou\u00adden is het koor\u00adge\u00adbed te ver\u00adrich\u00adten.\nMonniken wonen meestal bij elkaar in een klooster of abdij, waar ze een speciale dagindeling hebben die helemaal gewijd is aan gebed en contemplatie. Er bestaan echter sinds de 13e eeuw ook de bedelorden waarvan de monniken deels een actief bestaan hebben in de samenleving.\nKloosterleven.\nEen monnik voelt zich geroepen zijn leven volledig te wijden aan het streven naar christelijke volmaaktheid. Leidraad hierbij zijn de zogenoemde evangelische raden. Hij maakt zich zo veel mogelijk vrij van prikkels uit de wereld. Door de rust en regelmaat is het kloosterleven uitermate geschikt voor gebed en meditatie. Ook veel leken (niet-kloosterlingen) bezoeken kloosters voor de rust die daar ervaren kan worden.\nDe levensstijl van monniken bevat vaak diverse vormen van ascese; door zoveel mogelijk de mentale en lichamelijke genietingen te beperken en de behoeften van het eigen lichaam onder controle te brengen, probeerde men de belemmeringen voor grotere geestelijke groei weg te nemen. De regels van strenge middeleeuwse kloosters schreven voor dat er meerdere malen per jaar een algemene aderlating plaatsvond. De kloosterlingen pasten de handeling in principe bij zichzelf toe. Het werd niet alleen beschouwd als een middel tegen veel kwalen, maar lichamelijke verzwakking moest ook de ascese bevorderen door zinnelijke gevoelens te beteugelen.\nEen in afzondering levende monnik wordt heremiet, kluizenaar of anachoreet genoemd.\nOorsprong.\nHet christelijke kloosterwezen is ontstaan uit de heremieten die zich in de tweede en derde eeuw vestigden in de Egyptische woestijn in de omgeving van Wadi Natroen. Zij waren nogal eens voor de christenvervolgingen gevlucht die regelmatig in het Romeinse Rijk plaatsvonden, en hadden ontdekt dat stilte, eenzaamheid en matigheid in voedsel, drank en slaap een vruchtbare basis voor het gebed konden vormen. De beroemdsten van deze kluizenaars zijn de heilige Paulus van Thebe en de heilige Antonius van Egypte. In het tijdperk na de christenvervolgingen werd het voor deze monniken mogelijk om hun levenswijze gezamenlijk gestalte te geven onder leiding van een ervaren geestelijke, die abt werd genoemd. Dit gezamenlijke monnikendom heet coenobitisme.\nDe eerste kloosterregel.\nDe vierde-eeuwse gewezen Romeinse soldaat Pachomius wordt beschouwd als degene die de eerste regels voor het kloosterleven opstelde. Basilius introduceerde deze regels in aangepaste vorm in Klein-Azi\u00eb en staat daarom bekend als de vader van het oostelijke kloosterleven. Augustinus bracht het kloosterleven naar Noord-Afrika. In Ierland ontwikkelde het Keltische kloosterleven zich tot de uitvalsbasis van het missiewerk in het nog heidense Noord-Europa en de (her-)bekering van Brittanni\u00eb en de grensgebieden van het vroegere Romeinse Rijk. Die waren tijdens de Grote Volksverhuizing veelal teruggevallen in heidendom.\nDoordat er in het Westen verschillende regels en tradities voor het kloosterleven ontstonden was er al snel sprake van diverse onafhankelijke kloosterordes. In het Oosten is er nooit een dergelijke ontwikkeling geweest. Dit heeft geleid tot verschillende situaties in de tegenwoordige Rooms-Katholieke Kerk en de Oosters-orthodoxe kerken.\nOntwikkeling in het christelijke Westen.\nHet rooms-katholieke kloosterwezen bestaat tegenwoordig uit een aantal grote families die onderverdeeld zijn in zogenaamde orden van contemplatieve of actieve dan wel gemengde snit. Dit is voor een groot deel de uitkomst geweest van een cyclus van idealisme en verwereldlijking. Vaak werd een kloosterorde gesticht door idealistische monniken, die in alle eenvoud het samenleven van de eerste christenen zoals beschreven in het Nieuwe Testament probeerden na te volgen. Door het succes van deze ordes groeiden ze soms uit tot grote en welvarende instellingen waar de idealen van het begin nogal eens verwaterden. Na een paar eeuwen lokte dit dan een tegenreactie uit van hervormers die terugkeerden naar de idealen van de eerste stichter(s). Vervolgens werd zo'n hervorming op haar beurt ook weer zo succesvol dat de principes waarop de gemeenschap gegrond was weer verwaterden, wat dan weer een nieuwe hervorming uitlokte. Dit proces herhaalde zich keer op keer in de loop van de geschiedenis. Zo'n zuiveringsbeweging noemt men een observantiebeweging.\nVan Columbanus naar Benedictus.\nDe oudste familie in het Westen, die tegenwoordig uitgestorven is, is de familie van kloosters die leefden volgens de Ierse monnikenregels (Keltische christendom). De bekendste daarvan is de regel van Columbanus geweest. Deze kloosters lagen meestal op onherbergzame en eenzame plaatsen zoals op kleine eilandjes in de Atlantische oceaan of in onbewoonde bergstreken en kenmerkten zich door een grote nadruk op de ascese. De rigoureuze spiritualiteit van versterving maakte het leven in deze kloosters zo hard dat er behoefte kwam aan een meer gematigde variant. \nDie tweede familie in de westerse geschiedenis, tegenwoordig nog de grootste en bekendste, is de benedictijnse familie van kloosters die leven volgens de Regula Benedicti van de heilige Benedictus van Nursia. Hiertoe behoren de benedictijnen, de cisterci\u00ebnzers, de trappisten, de camaldulenzers, de olivetanen en nog enkele kleinere gemeenschappen. De kloosters van de Ierse regels zijn grotendeels in deze familie overgegaan.\nVanaf circa 600 groeide de kloosterregel van Benedictus uit tot de overheersende in het westerse christendom. De taken van een benedictijner monnik konden worden samengevat in het motto 'ora et labora' - 'bid en werk' - dat vaak boven de hoofdingang van een klooster is aangebracht. Met 'werk' werden lichamelijke arbeid en eenvoudig handwerk bedoeld.\nOnder Karel de Grote werd de regel van Benedictus de enig geldende in het Westen. Zo stichtte \nde Ierse monnik Bonifatius zelf op zijn zendingsreizen tot in het Rijnland de nodige benedictijner kloosters en maakte hij voor de missie effectief gebruik van het zich uitbreidende kloosternetwerk. De kloostergemeenschappen speelden vaak ook een belangrijke rol in het ontginnen van woeste gronden.\nDaarnaast stuurden welgestelden, bij gebrek aan onderwijsinstellingen, hun kroost vaak een aantal jaren als oblaten het klooster in om intellectuele bagage op te doen. De kloosters werden culturele centra die een rol vervulden voor de hele gemeenschap. Hun culturele succes kon op gespannen voet komen te staan met het regiem van bidden en werken.\nAbdij van Cluny.\nEr werden hervormingspogingen ondernomen om het benedictijnse ideaal te herstellen. Deze pogingen sorteerden pas merkbaar effect toen de kloosters bij het uiteenvallen van het Frankische Rijk meer en meer in verval raakten.\nDe Abdij van Cluny (gesticht rond 909) was toonaangevend in deze herbezinning op de door Benedictus opgestelde regel. Tijdens de Cluniacenzische Hervorming werden de banden tussen de diverse kloosters stevig aangehaald. Niet elk klooster had in het vervolg een abt: kleinere kloosters werden geleid door een prior die verantwoording schuldig was aan de abt van de Abdij van Cluny. De abt op zijn beurt viel onder het gezag van de paus. De kloosters werden hiermee onafhankelijk van bisschoppen of plaatselijke adel: ze hadden een eigen organisatie waarop ze hun macht konden baseren. De kloosters gingen een politieke rol spelen in de voortdurende strijd tussen paus, lokale geestelijkheid en adel, zodat er van bidden en werken weer steeds minder terechtkwam.\nDe inrichting van cluniacenzerkloosters was ter ere van God gedrenkt in een cultuur van schoonheid. Toen vanaf 1100 de economie in West-Europa opbloeide kreeg dit streven zijn beslag in steeds overdadiger vormen van versiering. Omdat Jezus, volgens Matte\u00fcs 10:9, over vrijwillige armoede van zijn apostelen had gesproken, ontstond tegen deze toestand protest.\nCisterci\u00ebnzers en kartuizers.\nRobert van Molesme kreeg van Paus Gregorius VII de taak enkele kloosters te hervormen en stichtte in 1075 de Abdij van Molesme In 1082 kreeg hij het bezoek van Bruno van Keulen, die in 1084 het klooster La Grande Chartreuse, de bakermat van de kloosterorde, de kartuizers stichtte. Deze monniken leven als kluizenaars in een (zeer beperkte) vorm van gemeenschap. Zij hebben nooit enige hervorming van betekenis doorgemaakt omdat zij sinds hun stichting altijd aan hun onverkorte regel hebben vastgehouden. Zelfs het Tweede Vaticaans Concilie heeft bij hen nauwelijks verandering teweeggebracht.\nIn 1098 stichtte Robert van Molesme in C\u00eeteaux de belangrijkste orde die protesteerde tegen de exuberante levensstijl en de bouw van Cluny III. Naar de Latijnse naam voor C\u00eeteaux \u2013 Cistercium \u2013 werden deze kloosterlingen cisterci\u00ebnzers genoemd. De toonaangevende geestelijke Bernard van Clairvaux kwam uit hun midden voort.\nIn de sober ingerichte kloosters van de cisterci\u00ebnzers heerste stilte. Ze waren veelal gevestigd in onherbergzame streken, zodat de monniken zich met zwaar handwerk moesten bezighouden om te kunnen overleven. Er werd land ontgonnen. De kloosters groeiden uit tot succesvolle boerderijen, schapenfokkerijen, bierbrouwerijen enz. Het handwerk werd meer en meer verricht door ongeletterde lekenbroeders, die niet als volwaardige monniken werden beschouwd. Door dit economische succes kwam van bidden en werken steeds minder terecht.\nRidderordes.\nMet de kruistochten werd ook het verschijnsel van de ridderordes ge\u00efntroduceerd. Dergelijke ordes probeerden de gedrevenheid van monnik en soldaat te verenigen. Bijvoorbeeld:\nBedelorden.\nDe bedelordes ontstonden vrijwel tegelijkertijd in de 13e eeuw. Hoewel het hier niet om strikt contemplatieven gaat, worden franciscanen en dominicanen soms toch monniken genoemd. Wel zijn er altijd onder de franciscanen broeders geweest die zich terugtrokken als heremiet. Als laatste voorbeeld in Nederland is de kluis in Neerlangel een tijdlang bewoond geweest door een heremiet uit de franciscaanse traditie. Alleen de vrouwelijke takken van de verschillende bedelorden zijn strikt genomen comtemplatief.\nParallel met de grote benedictijnse beweging ontstonden andere monastieke takken met een vaak uitgesproken eigen spiritualiteit. Een tweede grote familie met zeer uiteenlopende kinderen bestaat uit kloostergemeenschappen met de regel van Augustinus. Hiertoe behoren de augustijner heremieten, de augustijner koorheren, de norbertijnen, de predikheren of -broeders, de birgittinessen en birgittijnen, de visitandinnen en enkele kleinere gemeenschappen. Een hele serie congregaties uit de 19e eeuw leeft wel volgens de regel van Augustinus, maar wordt niet tot de orden gerekend.\nTrappisten.\nAls reactie op dit alles zijn de trappisten afgescheiden van de cisterci\u00ebnzers \u2013 zij leven volgens een strengere regel (de strikte observantie) en vormen een zelfstandige orde. De benaming trappisten is afgeleid van het Franse klooster La Trappe, waar abt Armand Jean le Bouthillier de Ranc\u00e9 in 1664 strenge regels instelde die elders veel navolging kregen. In 1892 is de laatste poging gedaan om cisterci\u00ebnzers en trappisten weer in \u00e9\u00e9n Orde te verenigen, maar vergeefs. In de Lage Landen overvleugelden trappisten de cisterci\u00ebnzers. Naast vier trappistenkloosters (Berkel-Enschot, Zundert, Diepenveen, en Echt) was er in Nederland slechts een cisterci\u00ebnzerabdij; abdij Mari\u00ebnkroon te Nieuwkuijk.\nVerval.\nIn de aanloop naar de reformatie keerde de bevolking zich, met name in Noord-Europa, steeds sterker af van de traditionele benedictijnse kloosters, die net als andere kerkelijke instanties waren uitgegroeid tot bolwerken van rijkdom en wereldlijke macht. De bedelordes, die in middeleeuws Europa vaak de enige bron van verzorging waren voor zieken en armen onder de bevolking, konden op meer sympathie rekenen.\nEr ontstonden ook nieuwe vormen van monastiek. In het Rijnland leefden vrouwen zonder kloosterregel als begijn. Ook de Broeders des Gemenen Levens, rond 1380 gesticht door Florens Radewijns, leidden een monnikachtig bestaan. In aanleg zonder geloften af te leggen, toen de beweging succesvol bleek zouden ze daar door de Kerk min of meer toe gedwongen worden.\nPolitieke betekenis van kloosters in de middeleeuwen.\nIn de middeleeuwen vormden kloosters een belangrijke factor in de politiek van die tijd. Veel koningen en andere feodale heren stichtten en steunden daarom kloosters en begunstigden ze met grote schenkingen. De grote bezittingen van de kloosters waren voor de landsheer beter te controleren dan als hij ze door leenmannen liet besturen.\nIn de vroege middeleeuwen was de belangrijkste reden voor de steun aan kloosters dat deze de enige centra van kennis waren. Daarmee waren kloosters onmisbaar voor de organisatie van een doelmatig bestuur. In die tijd gebeurt het ook veel dat zoons, dochters of weduwen van de landsheer, abt of abdis worden van een klooster om zo de gewenste leiding te verzekeren. Daarnaast was een gedwongen intrede in het klooster een geliefd middel om op een meer humane wijze politieke tegenstanders uit te schakelen.\nIn de loop van de middeleeuwen ontwikkelden scholing, correspondentie, administratie en internationale contacten zich ook buiten de geestelijkheid. De politieke rol van de kloosters werd vooral die van grootgrondbezitter, soms zelfs met een militaire taak. De wereldse belangen van een klooster werden in de regel door een seculiere edelman behartigd, in het Heilige Roomse Rijk werd dit een voogd genoemd en in Frankrijk een leke-abt. Dit gaf een voogd grote macht en inkomsten, en middelen om zich ten koste van het klooster te verrijken. Zo bestond de machtsbasis van bijvoorbeeld Hugo Capet niet uit een eigen groot feodaal bezit, maar uit het feit dat hij leke-abt was van een handvol rijke kloosters (en heer van enkele belangrijke steden, waaronder Parijs). Het ambt van voogd was een erfelijke feodale functie.\nIn de tiende en elfde eeuw ontstaan familiekloosters, kloosters die een bijzondere band hebben met een adellijke familie. Deze familiekloosters worden gesticht als laatste rustplaats voor de leden van de familie en er wordt daar voor hun zielenheil gebeden. Een voorbeeld is de abdij van Egmond, gesticht door Dirk I van Holland. Een familieklooster was in deze periode onmisbaar voor een landsheer met status.\nReformatie en contrareformatie.\nTijdens de reformatie moesten kloosters het evenzeer ontgelden als kerken. Kloosters in protestantse gebieden werden geplunderd en kregen een andere functie. Monniken die zich niet in veiligheid hadden weten te brengen, werden soms op gruwelijke wijze vermoord.\nAls deel van de contrareformatie werden vanuit Rome nieuwe kloosterordes in het leven geroepen met de bedoeling het op de protestanten verloren terrein terug te winnen: in 1540 stichtte Ignatius van Loyola de Orde der Jezu\u00efeten - strikt genomen geen kloosterorde, maar in organisatie sterk daarop gelijkend.\nVerklaring van een aantal termen.\nOrthodox christendom.\nHet kloosterwezen van de Oosters-orthodoxe kerken kent geen verschillende orden. Toch zijn er onderling grote verschillen aan te wijzen. Omdat de Orthodoxe kerken hun bisschoppen uit de kloosters rekruteren is er bijvoorbeeld al verschil tussen kloosters waar monniken wonen die vergelijkbaar zijn met westerse wereldgeestelijken en kloosters waar het meer eigenlijke monniksideaal wordt nagestreefd. Zo is in bijvoorbeeld Rusland het beroemde klooster Troitse-Sergieva Lavra een compleet kerkelijk centrum met academie, koorschool en seminarie, terwijl het klooster van Optina dan weer het centrum van het beschouwende, ascetische monnikendom genoemd zou kunnen worden.\nZoals in het westen verschillen de praktijken van klooster tot klooster. Wel is de levensloop en de initiatie van monniken en monialen zo ongeveer overal vergelijkbaar, en ook vergelijkbaar met het Westen. Eerst wordt men novice. Novicen mogen soms gekleed gaan in de Isorason of potriassa, het zwarte onderkleed, en de skoefia, een soort zachte hoed, dat is aan de hegoumen of archimandriet. De skoufos en de Potriassa zijn namelijk het eerste deel van het habijt, waarvan er in het oosten eigenlijk maar een vorm bestaat, met een paar regionale verschillen. Als de novice volgens de abt bekwaam genoeg is, wordt hem gevraagd monnik te worden. Indien hij dit wil, wordt hij met een formele dienst gewijd, en ontvangt hij de Exoriassa, het buitenste gewaad, en de kloboek, een soort harde ronde hoed met een sluier.\nDit is het eerste niveau. De monnik wordt nu Rjasofoor genoemd. Hij heeft nog geen professie achter de rug, dus nog geen geloften afgelegd. Het is de voorbereidende stap tot het aannemen van het klein schima. De dienst wordt geleid door een priestermonnik (of hi\u00ebromonnik), een monnik die ook priester is. Zijn aanspreektitel is broeder en hij kan uittreden zonder verdere consequenties.\nHet volgende niveau volgt een paar jaar later, naar het oordeel van de abt. De monnik wordt, eens temeer in een formele dienst, gewijd tot Stavrofoor (klein schima). Een monnik van het klein schima legt de geloften van kuisheid, armoede en gehoorzaamheid af. Tevens ziet hij af van de wereld en al het wereldse. Hij ontvangt symbolische onderscheidingen aan zijn habijt en de abt verhoogt zijn functie in de gebedsdiensten. Ook legt de monnik zijn geloften af. Ook deze dienst wordt geleid door een Hi\u00ebromonnik. Zijn aanspreektitel is nu vader en hij mag niet meer uittreden. Op straffe van ex-communicatie is het hem verboden om uit te treden. Doet hij dit wel, dan wordt hij pas na een periode van daadwerkelijk berouw en een nieuwe aanname in de kerk toegelaten tot de communie.\nHet laatste niveau ten slotte heet Megaloschemos (groot schima). Ook dit wordt 'uitgereikt' als de abt dat beslist. In de Slavische traditie wordt de monnik pas na 'slechts' 25 jaar of op zijn sterfbed Megaloschemos. In de Griekse traditie wordt iedere monnik of moniale na verloop van tijd groot schima gewijd. Monniken met deze rang leven meestal als kluizenaar. Een priestermonnik van het groot schima behoudt het recht om als priester te dienen. Een hegoumen en een archimandriet van het groot schima mogen in hun klooster geen machtspositie meer innemen. Een bisschop van het groot schima mag de liturgie niet meer opdragen en geen diocesane macht uitoefenen.\nOrthodoxe monniken worden altijd aangesproken met 'Vader', tenzij ze novice zijn, maar ook als ze geen priester zijn. De abt heet hegoemen of archimandriet. In principe spreekt men alle priesters aan met Vader, diakens met Vader Diaken en monniken die klein-schima gewijd zijn spreekt men ook aan met vader. Het verschil tussen Vladyka en Vladyko. Vladyka is Russisch voor \u201cmeester\u201d; liturgische titel, waarmee de bisschop aangesproken wordt (bijvoorbeeld In plaats van \u201czegen, vader\u201d, zegt men indien de bisschop aanwezig is: \u201dzegen, meester\u201d, (Russisch Vladyko)). Ook als men zich rechtstreeks tot de bisschop richt gebruikt men dit woord. In het kort: Vladyko is Slavische vocativus (aanspreekvorm) en wordt enkel in de Liturgie gebruikt. Vladyka is het Russische woord, maar de vocativus is gelijk aan de nominativus (eerste naamval). Vladyka wordt dus buiten de liturgie gebruikt.\nOrthodoxe monialen worden aangesproken met 'moeder', als ze klein schima gewijd zijn. Als ze novice of rjassofoor zijn worden ze aangesproken met zuster. Bovendien is het gebruik om de abdis (hegoumena) Moeder te noemen en de andere monialen zuster.\nOecumenische kloosters.\nIn Frankrijk ligt in het plaatsje Taiz\u00e9 een oecumenische communiteit, de Gemeenschap van Taiz\u00e9. De gemeenschap werd gesticht door Fr\u00e8re Roger, die hier in de Tweede Wereldoorlog kwam wonen. Er wonen nu ruim honderd broeders en jaarlijks komen duizenden jongeren naar Taiz\u00e9."}
{"id": "9641", "revid": "474", "url": "https://nl.wikipedia.org/wiki?curid=9641", "title": "Kloosterorde", "text": "Een kloosterorde is een orde van religieuzen, mannen of vrouwen, die zich verenigd hebben omtrent een gemeenschappelijke geloofsopvatting en kloosterregel waaraan zij gebonden zijn, en die op een permanente wijze samenleven binnen een en dezelfde plaatselijke gemeenschap, een klooster of een tempel. Kloosters van religieuzen die volgens een bepaalde regel leven, vormen samen een kloosterorde. Kloosterorden komen voor bij verschillende religies, waaronder het christendom, de islam en het boeddhisme.\nReligieuze gemeenschappen binnen de Rooms-Katholieke Kerk kunnen worden verdeeld in kloosterordes en congregaties.\nChristelijke kloosterorden.\nIn het christendom zijn de kloosterorden een zaak van de Rooms-Katholieke Kerk, enkele daarmee verbonden oosters-katholieke kerken en de Anglicaanse Kerk. De oosters-orthodoxe kerken en de ori\u00ebntaals-orthodoxe kerken hebben zeer veel kloosters, maar kennen geen afzonderlijke kloosterorden. De lutherse kloosters vormen evenmin afzonderlijke verbanden en zijn volledig ge\u00efntegreerd in de regionale kerkelijke organisatie. In kringen van hervormden en methodisten kwamen in de 19e eeuw diakonessenhuizen op.\nKatholieke kloosterorden.\nEen orde (in kerkelijke zin) is volgens het kerkelijk recht een vorm van een Instituut van Godgewijd Leven. Dit is een vereniging van mannelijke en/of vrouwelijke religieuzen, die zich door geloften verbonden hebben aan een religieuze vereniging binnen de Katholieke Kerk. De leden van de orde worden geacht zich aan de kloosterregels te houden en worden daarom tot de reguliere geestelijken gerekend.\nBinnen de Katholieke Kerk wordt verder onderscheid gemaakt tussen kloosterorden (in engere zin) en congregaties (kloosterorden in ruimere zin). De cesuur ligt bij de besluiten van het Concilie van Trente (1545-1563):\nLeden van een kloosterorde hebben, in tegenstelling tot leden van een congregatie, een strengere clausuur en behouden geen persoonlijke bezittingen wanneer ze intreden. Bij een congregatie worden er enkel eenvoudige (tijdelijke of eeuwige) geloften afgelegd. Kloosterorden staan niet onder het gezag van de bisschoppelijke hi\u00ebrarchie maar staan onder het directe gezag van de paus.\nOblaten waren kloosterlingen die op jeugdige leeftijd door hun ouders aan een klooster werden overgedragen. Tegenwoordig slaat de benaming oblaten op leken die zich met een kloosterorde associ\u00ebren, met name de Benedictijnen.\nIn de Middeleeuwen worden losse verenigingen van zelfstandige kloosters veelal als congregatie aangeduid. De grens tussen kloosterorde, congregatie en affiliatie (de band tussen moeder- en dochterkloosters) was in de praktijk vaak vloeiend. Sommige congregaties ontwikkelden zich in de elfde en twaalfde eeuw tot echte kloosterorden, die als zodanig door de paus erkend werden; andere kloosterorden uit de begintijd verloren hun zelfstandigheid. Met name bij de augustijner koorheren bleef de organisatiestructuur tamelijk vrijblijvend.\nMiddeleeuwse kloosterorden bestonden gewoonlijk uit gemeenschappen, waarvan behalve monniken en/of nonnen ook lekenbroeders en -zusters deel uitmaakten. Daarnaast ontstonden vanaf de dertiende eeuw ook gemeenschappen van Apostolisch leven, waarvan de leden geen kloostergelofte aflegden, waaronder de begijnen, de begarden en een deel van de geestelijke ridderorden oftewel hospitaalbroeders en -zusters. Een deel daarvan werd door oudere kloosterorden onder hun hoede genomen; de meeste worden na ongeveer 1550 tot de congregaties gerekend. In de onderstaande lijst is ervoor gekozen behalve de kloosterorden (in engere zin) ook de apostolische leefgemeenschappen en congregaties v\u00f3\u00f3r ongeveer 1550 op te nemen.\nNaar \"levensstijl\" worden de orden van kanunniken (augustijner koorheren, premonstratenzers, kruisbroeders) en clerici (jezu\u00efeten en missiecongregaties) onderscheiden van de soberder levende monniken (benedictijnen, cisterci\u00ebnzers) en leden van de bedelorden. Verder zijn er de kluizenaars (kartuizers). Verschillende orden zijn mengvormen (dominicanen, augustijnen).\nNaar het \"doel\" kan men de kloosterorden indelen in overwegend \"beschouwende\" orden (benedictijnen, cisterci\u00ebnzers, kartuizers), overwegend \"actieve\" orden (geestelijke ridderorden en broeders van het gemene leven) en \"gemengde\" orden (norbertijnen, bedelorden, begijnen en tertiarissen). Bij norbertijnen, bedelorden en augustijnen is het vooral de vrouwelijke tak (de zogenoemde \"tweede orde\"), die zich beschouwend opstelt.\nAbdijen, proosdijen, priorijen, commanderijen en kapittels.\nNiet alle kloosters worden abdijen genoemd. Een abdijgemeenschap wordt enkel gevormd bij monniken- en nonnenkloosters van de eerste of tweede orde, met name bij de ordes van de benedictijnen, cisterci\u00ebnzers, kartuizers en norbertijnen.\nKloosters van Augustijner koorheren worden doorgaans een kapittel genoemd. Bij de norbertijnen spreekt men ook wel over een canonie; de abt heette hier vanouds een proost. Een kloostervestiging die afhankelijk is van een abdij (doorgaans een nonnenklooster) noemt men priorij. De bedelorden kenden vanouds geen abdijen, maar conventen; de overste heet hier prior of gardiaan. Bij de geestelijke ridderorden spreekt men over een commanderij, die wordt geleid door een commandeur.\nKloosterorden en congregaties moeten onderscheiden worden van kapittels van seculiere kanunniken. Dit zijn gemeenschappen van seculiere geestelijken, verbonden aan een kathedraal, basiliek of belangrijke parochiekerk.\nIndeling van rooms-katholieke kloosterorden.\nGeestelijke ridderorden (hospitaalbroeders en -zusters).\nDe geestelijke ridderorden werden doorgaans gevormd door reguliere kanunniken, die leefden volgens de kloosterregel van Sint-Augustinus. De Tempeliers, de Zwaardbroeders en de Orden van Alcant\u00e1ra, Calatrava en Montesa ontleenden hun regels aan de cisterci\u00ebnzers.\nBegijnen, begarden en tertiarissen (derde orde).\nOok wel: Derde Orde van Penitenten, Latijn: \"Tertius ordo de poenitentia\"\nOosters-katholieke kloosterorden.\nDit betreft oosters-katholieke kerken, die verbonden zijn met Rome en de paus als universeel hoofd van de Kerk van Christus erkennen.\nKloosterorden volgens de regel van Basilius.\nEen deel van deze kloosterorden behoort tot de Rooms-Katholieke Kerk, een deel tot verschillende oosters-katholieke kerken onder gebruikmaking van de Byzantijnse ritus.\nChaldeewse Kloosterorde (Chaldeeuwse ritus).\nDe Chaldeeuws-Katholieke Kerk is in 1552 afgesplitst van de Nestoriaanse Kerk en onderhoudt sindsdien nauwe banden met de Rooms-Katholieke Kerk.\nOverige christelijke kloosterorden.\nDe Anglicaanse Kerk kent een groot aantal kloosterorden, die vooral de regels van Benedictus en Franciscus volgen. Daarnaast zijn te noemen:\nBoeddhistische kloosterorden.\nDe boeddhistische Sangha als geheel is een kloosterorde, die gebaseerd is op de Dhamma en Vinaya van de Boeddha. Boeddhistische monniken worden bhikkhus genoemd. Strikt gesproken hoeven bhikkhus niet altijd in kloosters te wonen, maar dit is wel de norm. De Orde van Bhikkhunis is een aparte kloosterorde voor nonnen. In de boeddhistische Sangha als geheel kunnen er twee ordes onderscheiden worden:\nBinnen de verschillende stromingen van het Boeddhisme (Theravada, Mahayana en het Tibetaans boeddhisme) bestaan er de volgende kloosterorden, die onderling meer uniform zijn dan de Sangha als geheel is. Deze lijst is niet compleet.\nMahayana.\nHet Mahayana heeft meer verschillende groeperingen, en in sommige van die groeperingen bestaat er geen Vinaya, en zijn er geen bhikkhus. De kloosterorden zijn er erg gevarieerd, en sommige ordes beoefenen zelfs vechtsporten.\nTheravada.\nDe Theravada Sangha is behoorlijk uniform, ook tussen de verschillende Theravada boeddhistische landen zoals Thailand en Sri Lanka.\nTibetaans boeddhisme.\nHet Tibetaans boeddhisme beschikt wel over de Vinaya, en de verschillende groeperingen zijn er onderling meer uniform dan in het Mahayana. In het Tibetaans boeddhisme wordt zowel het Mahayana als het Vajrayana boeddhisme aangehangen.\nB\u00f6n.\nDe b\u00f6n is een oude religie uit Tibet die veel gebruiken van het Tibetaans boeddhisme heeft overgenomen, waaronder de vorming van kloosterordes.\nIslamitische kloosterorden.\nHet Soefisme kent vele kloosterorden, ook wel tariqats genoemd."}
{"id": "9643", "revid": "87073", "url": "https://nl.wikipedia.org/wiki?curid=9643", "title": "Jurriaan Andriessen (componist)", "text": "Jurriaan Hendrik Andriessen, ook bekend onder het pseudoniem Leslie Cool (Haarlem, 15 november 1925 \u2013 Den Haag, 23 augustus 1996) was een Nederlandse componist. Als zoon van de componist Hendrik Andriessen was hij lid van de bekende kunstenaarsfamilie Andriessen en een oom van de beeldend kunstenaar en componist Jurriaan Andriessen en een oudere broer van de componist Louis Andriessen.\nLevensloop.\nAndriessen begon zijn studie muziek/compositie bij zijn vader, en studeerde piano bij Gerard Hengeveld en Andr\u00e9 Jurres, en directie bij Willem van Otterloo aan het Utrechts Conservatorium te Utrecht. Na zijn examens in 1947 verbleef hij enkele maanden in Parijs met het doel filmmuziek te studeren. Hij werkte in Parijs ook aan muziek voor een aantal poppenfilms. In deze tijd heeft hij ook bij Olivier Messiaen compositie gestudeerd.\nTerug in Nederland kreeg Andriessen de opdracht toneelmuziek voor het openluchtspel \"Het wonderlijke uur\" te schrijven ter gelegenheid van het vijftigjarig jubileum als vorstin van koningin Wilhelmina der Nederlanden. Voor dit werk (1948) ontving hij de eerste Johan Wagenaar-Prijs. Van 1949 tot 1951 studeerde hij in de Verenigde Staten - in Boston en Tanglewood - bij de Russische dirigent-componist Serge Koussevitzky. Ook heeft hij compositieles gehad van Aaron Copland. Weer terug in Europa maakte hij studiereizen naar Itali\u00eb en Duitsland.\nIn 1959 werd Andriessen muzikaal adviseur en componist bij de Haagse Comedie. In 1960 schreef hij ter gelegenheid van het staatsbezoek van de koning van Thailand, in opdracht van het gemeentebestuur van Den Haag, de symfonische rapsodie \"Thai\" en werd hij door koning Phra Chaoyuhua Bhumibol Adulyadej benoemd tot Ridder in de Orde van de Witte Olifant.\nAndriessen componeerde onder andere \"Berkshire symphonies\", een opdracht van de Nederlandse regering, enkele concerten en een mis voor orkest, \"Soli Deo Gloria\". Andriessen schreef veel toneel- en filmmuziek en muziek bij hoor- en luisterspelen. Een van de films waar hij de muziek voor componeerde was Als twee druppels water (1963). In 1972 werd hij benoemd tot Ridder in de Orde van Oranje-Nassau, voor zijn verdiensten op het gebied van de theatermuziek.\nAndriessens compositie \"Il discorso della corona\" (de Troonrede) voor koperkwintet, uit 1994, wordt jaarlijks op Prinsjesdag ten gehore gebracht door leden van het Residentie Orkest in de Verenigde Vergadering van de Staten-Generaal bij het binnentreden van koningin Beatrix. Bij de inhuldiging van koning Willem-Alexander klonk de compositie eveneens bij het binnentreden van het nieuwe koningspaar."}
{"id": "9644", "revid": "505621", "url": "https://nl.wikipedia.org/wiki?curid=9644", "title": "Beethoven", "text": ""}
{"id": "9645", "revid": "4", "url": "https://nl.wikipedia.org/wiki?curid=9645", "title": "Ludwig von Beethoven", "text": ""}
{"id": "9646", "revid": "142236", "url": "https://nl.wikipedia.org/wiki?curid=9646", "title": "Malcolm McLaren", "text": "Malcolm Robert Andrew McLaren (Stoke Newington, Londen, 22 januari 1946 \u2014 Bellinzona, Zwitserland, 8 april 2010) was een Engels kunstenaar, impresario, muziekproducent en muzikant, vooral bekend als manager van de punkband de Sex Pistols.\nBiografie.\nMalcolm McLaren bezocht diverse kunstacademies, maar bleef ongediplomeerd. Min of meer toevallig kwam McLaren op het idee om, samen met levensgezellin Vivienne Westwood, in Londen een winkeltje in rock-'n'-rollkleding te openen. 'Let it Rock at Paradise Garage' opende zijn deuren in november 1971.\nMcLaren was gefascineerd door het situationisme; een kunststroming met het ambitieuze doel een maatschappelijke revolutie te bewerkstelligen door het cre\u00ebren van ontregelende, voor massaconsumptie geschikte, situaties.\nNew York Dolls.\nTijdens een verblijf in New York maakte McLaren kennis met de leden van New York Dolls. In de hoop zijn situationistische idee\u00ebn te kunnen toepassen op het terrein van de rockmuziek nam hij het management van de groep op zich. De Dolls bleken als band echter op sterven na dood en McLaren keerde onverrichter zake terug naar Engeland.\nSEX.\nOmdat de originele jaren-vijftigkleding moeilijk te vinden bleek, nam zijn toenmalige partner Vivienne Westwood na verloop van tijd zelf achter de naaimachine plaats. Ze drukte steeds nadrukkelijker haar eigen stempel op het winkeltje en nam afstand van de, in haar ogen achterlijk seksistische en racistische, 'teddyboys' die tot dan toe de klantenkring van de boetiek vormden. In het voorjaar van 1973 werd de winkel omgedoopt tot 'Too Fast to Live Too Young to Die' en maakte de teddyboys-mode plaats voor eigentijdse, provocerende kleding.\nDe T-shirts met choquerende teksten bleken een succes onder opstandige Londense jongeren. Het concept werd nog verder op de spits gedreven door de winkel een jaar later de naam 'SEX' te geven. De kleding die in 'SEX' werd verkocht was ontworpen met een techniek die aan het situationisme was ontleend en grofweg neerkomt op; kapotmaken en weer in elkaar zetten. Gescheurde kleding, veiligheidsspelden en fietskettingen werden op aanwijzing van McLaren gecombineerd met bondage- en SM-elementen. Op de diverse T-shirts waren slogans tegen het gezag, het consumentisme en de aangepaste burger te lezen. Rond 'SEX' vormde zich een subcultuur die later onder de naam 'punk' massale navolging zou vinden.\nSex Pistols.\nWat McLaren met The New York Dolls niet lukte, slaagde w\u00e9l met de Sex Pistols - een groep die in 1975 uit klanten en personeel van zijn, inmiddels tot 'SEX' omgedoopte, kledingboetiek werd samengesteld. De band groeide uit tot de belichaming van de punk en McLaren maakte naam als behendig manipulator van de media. Na het uiteenvallen van de band klaagde bandlid Johnny Rotten McLaren aan wegens het wanbeleid dat hij als manager zou hebben gevoerd.\nNa de Pistols.\nHoewel McLaren het succes van de Sex Pistols nooit meer evenaarde, is zijn naam in de jaren tachtig verbonden aan enkele projecten die de aandacht trokken. Hij was de manager van de groep Adam and the Ants. Nadat McLaren had bewerkstelligd dat de voorman Adam Ant de band verliet, ging hij op zoek naar een andere zanger. Uiteindelijk koppelde McLaren de destijds veertienjarige Annabella Lwin aan de band, die vervolgens Bow Wow Wow ging heten. Een poging om Lwin als zanger in te wisselen voor de dan nog onbekende Boy George strandde echter. Hierna begon McLaren muziek uit te brengen onder zijn eigen naam. In 1983 speelde hij met de single 'Buffalo Gals' handig in op de juist ontluikende hiphoprage en in 1984 koppelde hij delen van Puccini's \"Madama Butterfly\" (1904) aan een sexy discobeat.\nOok het album 'Waltz Darling' uit 1989 werd hier en daar nog opgepikt. Het bevat het nummer \"Deep in Vogue\" waarin fragmenten van de documentaire \"Paris is Burning\" zijn verwerkt. Verder maakte McLaren nog een album genaamd \"Paris\", een ode aan Parijs, met beroemde Franse zangeressen als Amina, Fran\u00e7oise Hardy en de actrice Catherine Deneuve. Daarna leek hij zijn talent om zich in de kijker te spelen meer en meer kwijt te raken.\nHij heeft nog een relatie met Lauren Hutton gehad en woonde met haar in Hollywood, hij was verloofd met architect Charlotte Skene-Catling en daarna leerde hij Young Kim kennen en woonde met haar in New York en Parijs. In 2000 stelde McLaren zich nog even kandidaat voor het burgemeesterschap van Londen. Nadat de Britse pers hieraan enige aandacht had besteed trok hij zijn kandidatuur weer in.\nNadat in 2009 bij hem een mesothelioom werd ontdekt, ging McLaren naar een Zwitserse kliniek, waar\nhij op 64-jarige leeftijd overleed aan de ziekte. Hij ligt begraven op de Highgate Cemetery in Londen. Sinds 2013 staat er op zijn grafsteen \"Better a spectacular failure, than a benign success\"."}
{"id": "9647", "revid": "231402", "url": "https://nl.wikipedia.org/wiki?curid=9647", "title": "Hector Berlioz", "text": "Louis Hector Berlioz (La C\u00f4te-Saint-Andr\u00e9, 11 december 1803 \u2013 Parijs, 8 maart 1869) was als Frans componist, muziekcriticus en dirigent een van de belangrijkste en meest vernieuwende vertegenwoordigers van de romantiek.\nLevensloop.\nVroege jaren.\nBerlioz was de zoon van een plattelandsdokter. Hij kreeg in zijn geboorteplaats (gelegen tussen Lyon en Grenoble) muzieklessen van zijn vader. Op zijn twaalfde had hij zijn eerste werkelijk muzikale ervaring toen hij tijdens zijn eerste communie het meisjeskoor hoorde zingen. In hetzelfde jaar werd hij verliefd op Estelle Dub\u0153uf, een meisje uit de streek dat later opnieuw een rol in zijn leven zou spelen.\nIn 1821 werd hij door zijn ouders naar Parijs gestuurd om er geneeskunde te studeren. Hij kwam er zo onder de indruk van de opera dat hij tegen de wens van zijn ouders in besloot componist te worden. Vooral de werken van Gluck waren voor hem een openbaring. Gluck zou zijn leven lang een idool van Berlioz blijven.\nBerlioz nam priv\u00e9lessen bij Jean-Fran\u00e7ois Lesueur. Hij wist in zijn overmoed een zelfgecomponeerde mis opgevoerd te krijgen, die hij later probeerde te vernietigen. In 1991 is het werk op de orgelgalerij van de Sint-Carolus Borromeuskerk in Antwerpen teruggevonden. Toen Berlioz in 1826 wilde meedingen naar de Prix de Rome kwam hij niet eens door de voorronde.\nWijs geworden schreef hij zich in aan het conservatorium, waar hij les kreeg van Lesueur en Antonin Reicha. In deze periode ontdekte hij achtereenvolgens de werken van Shakespeare, Beethoven en Goethe, die allen een grote invloed op hem zouden uitoefenen. In deze tijd werd hij hopeloos verliefd op de Ierse toneelspeelster en Shakespeare-vertolkster Harriet Smithson. Zijn ongelukkige passie voor haar inspireerde hem in 1830 tot het schrijven van zijn \"Symphonie fantastique\" en tot een minder bekend vervolg daarop, \"L\u00e9lio ou le retour \u00e0 la vie\".\nJaren dertig.\nIn 1830 won Berlioz de Prix de Rome. Hierop aansluitend verbleef hij anderhalf jaar in Rome. Hij verveelde zich daar vreselijk, aangezien er weinig te beleven viel op muziekgebied. De herinneringen aan Itali\u00eb kwamen hem van pas toen hij een paar jaar later zijn symfonie met altviool \"Harold en Italie\" schreef. Deze symfonie ontstond dankzij een opdracht van Paganini, die het stuk echter afwees toen hij merkte dat hij er niet voldoende in kon schitteren als virtuoos. Later zou hij Berlioz alsnog zijn bewondering laten blijken met een gift van 20.000 franc.\nIn 1831 vertrok Berlioz vanuit Rome naar Parijs met twee pistolen en een flesje gif. Hij had gehoord dat zijn toenmalige verloofde, Marie Moke, achter zijn rug om getrouwd was, en hij had zich voorgenomen Marie, haar moeder en zichzelf te vermoorden. Hij kwam echter niet verder dan Nice, waar zijn woede bekoelde en waar hij volgens eigen zeggen de twintig mooiste dagen van zijn leven doorbracht.\nNa veel avontuurlijke verwikkelingen huwde hij in 1833 de Ierse actrice Harriet Smithson. Zij kregen een zoon, Louis, maar het huwelijk zou snel op een mislukking uitlopen. Nadat Harriet een been had gebroken kwam het nooit meer goed met haar carri\u00e8re. Bovendien was ze erg jaloers van aard. In haar frustratie greep zij steeds vaker naar de fles. Haar gezondheid ging zienderogen achteruit.\nOm zijn composities uitgevoerd te krijgen besloot Berlioz zich toe te leggen op het dirigeren. Hij ontwikkelde zich tot een van de beste dirigenten van zijn tijd. Intussen wist hij in zijn onderhoud te voorzien door het schrijven van muziekkritieken. Ook daarin blonk hij uit, al joeg hij met zijn scherpe pen heel wat mensen tegen zich in het harnas. Later zou Berlioz een klein maar vast inkomen verdienen als bibliothecaris van het Conservatoire in Parijs, de enige offici\u00eble functie die hij heeft bekleed.\nEen grote staatsopdracht kreeg hij toen hij in 1837 uitgenodigd werd een grootschalig requiem te schrijven. De uitvoering in les Invalides werd een groot succes. Zijn eerste opera echter, \"Benvenuto Cellini\" uit 1838, gebaseerd op de autobiografie van de edelsmid uit de Renaissance, draaide vanwege het onconventionele karakter uit op een groot fiasco.\nBerlioz zou hierna in de Parijse opera geen voet meer aan de grond krijgen, maar dankzij de genoemde gift van Paganini kon hij zich toch weer wijden aan het componeren. Shakespeare inspireerde hem tot het schrijven van de symfonie met koor \"Rom\u00e9o et Juliette\" uit 1839, die redelijk succesvol was.\nReizen.\nIn 1842-1843 maakte Berlioz voor het eerst een grote tournee met zijn werken door Belgi\u00eb en Duitsland. Zijn eerste buitenlandse concerten vonden plaats in Brussel, maar hij behaalde er weinig succes. In Duitsland ging het beter; hij dirigeerde er de plaatselijke orkesten en ontmoette er collega's als Robert Schumann, Richard Wagner, Giacomo Meyerbeer en Felix Mendelssohn.\nHij oogstte vanaf toen meer waardering in het buitenland dan in Frankrijk. Dankzij zijn vriend Liszt werden veel van zijn werken in Weimar uitgevoerd. Uit Baden-Baden kwam de opdracht om de opera \"B\u00e9atrice et B\u00e9n\u00e9dict\" te schrijven. Berlioz deed op zijn reizen ook verschillende malen Rusland en Engeland aan.\nIn 1844, ingestort door de organisatie van een mammoetconcert met 1000 musici voor een publiek van 8000 man, kwam hij weer in Nice om rust te houden. Daar begon hij aan zijn ouverture \"Le Corsaire\" (De zeerover) die in 1852 in druk verscheen. Pas later legde men het verband met het gelijknamige gedicht van Lord Byron, die door Berlioz bewonderd werd.\nGedurende een reis door Midden-Europa vond hij de tijd om \"La damnation de Faust\" te schrijven, gebaseerd op de Faust van Goethe. Het is een soort opera bestemd voor de concertzaal, of liever voor het 'theater van de verbeelding'. Het grootschalige werk, dat tegenwoordig als een van Berlioz' meesterwerken wordt beschouwd, ru\u00efneerde hem bijna toen de zaal bij de uitvoeringen in 1846 vrijwel leeg bleef.\nLaatste jaren.\nIn 1854 stierf Harriet en nog hetzelfde jaar hertrouwde Berlioz met de middelmatige zangeres Marie Recio, met wie hij al enige tijd een relatie onderhield. Zij stierf op haar beurt in 1862.\nHet was een blijk van erkenning toen Berlioz in 1856 tot lid van het Institut de France werd gekozen. Een jeugddroom kwam uit, toen hij van 1856 tot 1858 de grote opera \"Les Troyens\" componeerde, die hij echter nooit in zijn geheel opgevoerd heeft gekregen.\nVerbitterd over het uitblijven van waardering in eigen land leed hij de laatste jaren van zijn leven een teruggetrokken bestaan, geplaagd door een darmziekte. Zijn grootste geluk putte hij uit het hernieuwde contact met zijn jeugdliefde Estelle en met zijn zoon Louis, die matroos geworden was. Toen deze in 1869 op Cuba stierf, was Berlioz gebroken en wachtte hij alleen nog maar op de dood. Een laatste tournee naar Rusland betekende een uitputtingsslag, waarna zijn gezondheid steeds verder achteruit ging tot hij in het bijzijn van enkele vrienden stierf. Hij ligt begraven op het kerkhof van Montmartre.\nBerlioz als componist.\nBerlioz schreef muziek in veel verschillende genres, maar de kamermuziek ontbreekt vrijwel geheel in zijn oeuvre. Wel schreef hij liederen voor zang en piano. Met uitzondering van de bekende reeks liederen \"Les nuits d'\u00e9t\u00e9\", die hij later orkestreerde, worden deze niet tot zijn belangrijkste werken gerekend. Hij voelde zich beter thuis in werken met omvangrijke bezettingen.\nZelf noemde Berlioz als de belangrijkste kenmerken van zijn muziek de hartstochtelijke expressie, de innerlijke gloed, de ritmische kracht en het element van verrassing. Berlioz was een zeer kundig orkestrator; hij gebruikte nieuwe orkesteffecten en paste dikwijls nieuwe instrumenten toe in zijn orkestbezetting. Hij permitteerde zich een grote vormvrijheid en introduceerde het \"leidmotief\" (bij hem: \"id\u00e9e fixe\") in de muziek. Berlioz geldt als de vader van de programmamuziek: muziek die een buitenmuzikaal onderwerp uitbeeldt.\nAl deze aspecten komen tot uitdrukking in zijn beroemdste compositie, de \"Symphonie fantastique\" (\"\u00c9pisode de la vie d'un artiste\") uit 1830. Dit werk was onder meer baanbrekend omdat er een uitgebreid geschreven programma aan ten grondslag lag, omdat de instrumentatie vernieuwend was en omdat er een nieuw soort expressie uit sprak. Ongebruikelijk was ook de vorm, onder meer omdat de symfonie vijf in plaats van de conventionele vier delen omvat (overigens had Beethoven met zijn \"Pastorale\" al een vijfdelige symfonie gecomponeerd).\nZijn Requiem uit 1837 vereist een zeer grote bezetting met vier extra koperensembles en zestien pauken. De massale passages worden afgewisseld door uiterst verstilde momenten. Bijzonder in dit werk is de bewuste toepassing van ruimtelijke klankwerking; de kopergroepen staan bijvoorbeeld verspreid opgesteld. Berlioz spreekt in dit verband zelf van \"architecturale muziek\".\nBerlioz voltooide drie opera's. De belangrijkste is het omvangrijke werk \"Les Troyens\", geschreven in 1856-1858 en gebaseerd op de \"Aeneis\" van Vergilius. Uit praktische overwegingen was Berlioz gedwongen het werk in twee\u00ebn te splitsen, waarna alleen het tweede gedeelte, \"Les Troyens \u00e0 Carthage\", in 1863 uiteindelijk opgevoerd werd. Pas laat in de twintigste eeuw is men de volledige opera gaan waarderen als een hoogtepunt in het genre.\nBerlioz als schrijver.\nBehalve als componist wordt Berlioz ook gewaardeerd als schrijver. Hij schreef vele artikelen over muziek in verschillende bladen. Dat zorgde voor een vaste bron van inkomsten, maar zijn scherpe pen leverde hem ook een hoop vijanden op. Van 1835 tot 1863 was hij vaste muziekcriticus van het \"Journal des d\u00e9bats\", de meest invloedrijke krant van Frankrijk. Daarnaast schreef hij vooral voor de \"Revue et gazette musicale de Paris\".\nZijn beste en meest humoristische muziekkritische artikelen bundelde hij in \"Les soir\u00e9es de l'orchestre\" (1852), \"Les grotesques de la musique\" (1859) en \"A travers chants\" (1862). Het meest lezenswaard is de eerstgenoemde bundel (Nederlandse vertaling: \"Avonden met het orkest\", 2006). Het is een bonte verzameling verhalen, anekdotes en satires die samen een zeer levendig beeld geven van het muziekleven in de negentiende eeuw. Zijn leerboek \"Trait\u00e9 d'instrumentation et d'orchestration\" (1843) heeft veel invloed gehad op latere generaties componisten.\nZijn zeer onderhoudende \"M\u00e9moires\" (1870), die pas na zijn dood werden gepubliceerd, zijn ook in het Nederlands vertaald. Ze worden niet alleen in de muziek als klassieker beschouwd, eveneens in de gehele literatuur. Het boek is overigens geen standaardautobiografie, maar meer een verzameling van brieven en ander (veelal eerder gepubliceerd) werk. Het schetst een prachtig beeld van de romantiek door de ogen van een man die hier een centrale rol in speelde. Acht jaar lang is de componist bezig geweest met het schrijven van deze levensherinneringen."}
{"id": "9648", "revid": "231402", "url": "https://nl.wikipedia.org/wiki?curid=9648", "title": "Fr\u00e9d\u00e9ric Chopin", "text": "Fr\u00e9d\u00e9ric Fran\u00e7ois Chopin, eigenlijk Fryderyk Franciszek Chopin (\u017belazowa Wola, 22 februari of 1 maart 1810 \u2013 Parijs, 17 oktober 1849), was een Pools componist en virtuoos pianist uit de romantiek. Hij wordt algemeen beschouwd als de grootste componist die Polen heeft voortgebracht en geldt als een der grootste toondichters uit de muziekgeschiedenis. Zijn muziek, een persoonlijke fusie van West-Europese klassieke elementen en traditionele Poolse, benut de expressieve en technische eigenschappen van de piano vollediger dan de muziek van welke andere componist dan ook.\nChopin werd geboren in het dorp \u017belazowa Wola in het Hertogdom Warschau, als zoon van een Poolse moeder en een uitgeweken Franse vader. Hij stond bekend als wonderkind op de piano. In november 1830 vertrok hij naar het buitenland. In Parijs leefde Chopin als componist en pianoleraar. Aanvankelijk manifesteerde hij zich als concertpianist, maar al vroeg hield hij daarmee op en concentreerde zich op het lesgeven. Om te voorkomen dat hij afhankelijk zou zijn van documenten van het Russisch Keizerrijk werd hij Frans staatsburger.\nTussen 1837 en 1847 onderhield hij een stormachtige relatie met de Franse schrijfster George Sand (Aurore Dudevant). Chopins toch al slechte gezondheid ging verder achteruit en in 1849 stierf hij in Parijs aan tuberculose.\nZijn oeuvre bestaat bijna geheel uit composities voor solopiano. Hoewel vele daarvan technisch zeer veeleisend zijn, karakteriseert zijn stijl zich door het benadrukken van subtiele nuance, expressieve diepte en klankpo\u00ebzie. Chopin bouwde diverse muzikale vormen verder uit zoals de ballade en het scherzo en was verantwoordelijk voor diverse innovaties in vormen zoals de pianosonate, wals, nocturne, etude, impromptu en prelude. Zijn werk vormt het hoogtepunt van de pianomuziek uit de romantiek.\nLevensloop.\nJeugd.\nChopins vader, de Fransman Nicolas Chopin, emigreerde op zestienjarige leeftijd naar Polen en trouwde met de Poolse Justyna Krzy\u017canowska. Zijn zoon Fr\u00e9d\u00e9rics vroegste inwijding in de muziek van Bach, Haydn en Mozart ontving deze van Wojciech \u017bywny. Al op zevenjarige leeftijd kon Chopin zijn eerste composities uitgeven, een polonaise in G mineur en een polonaise in Bes majeur. Op zijn achtste jaar gaf hij zijn eerste openbare concert.\nParijs.\nIn 1829 debuteerde hij in Wenen met improvisaties op een Pools volkslied. In 1830 ondernam hij een nieuwe concertreis door het buitenland, maar wegens politieke ontwikkelingen in Polen, dat in 1830 tevergeefs in opstand kwam tegen de Russische bezetters, kon hij niet meer terug naar zijn geboorteland. Hij bleef, zoals veel andere Polen, als balling in Frankrijk en woonde vanaf zijn eenentwintigste in Parijs, waar hij zijn carri\u00e8re als pianist en componist voortzette. In de aristocratische kringen waarin hij zich daar bewoog, oogstte hij bewondering om zijn pianospel en om zijn didactische gaven. Hij maakte kennis met romantici als Honor\u00e9 de Balzac, Vincenzo Bellini, Hector Berlioz, Eug\u00e8ne Delacroix, Heinrich Heine, Franz Liszt en Giacomo Meyerbeer.\nHij verfranste zijn voornamen (zijn achternaam wordt in Polen wel als \"Szopen\" geschreven). De laatste achttien jaren van zijn leven woonde hij in Parijs, met uitzondering van korte verblijven in Engeland, Schotland en op het Spaanse eiland Mallorca. Hier verbleef hij in de winter van 1838/39 vier maanden met zijn geliefde George Sand in cel vier van het Kartuizerklooster van Valldemossa. De componist heeft jarenlang een relatie gehad met George Sand, pseudoniem van Aurore Dupin, barones Dudevant, een ietwat excentrieke schrijfster van naam, die ervan hield in mannenkleren rond te lopen en sigaren en pijp te roken.\nChopin overleed waarschijnlijk aan de gevolgen van tuberculose, hoewel ook andere kwalen worden genoemd, zoals cystische fibrose en alfa-1-antitrypsinedefici\u00ebntie, een metabole aandoening. Hij werd begraven op het kerkhof P\u00e8re-Lachaise in Parijs, met uitzondering van zijn hart: dat is ingemetseld in een pilaar in de Kerk van het Heilige Kruis in Warschau. Na zijn overlijden zijn veel onuitgegeven stukken door zijn zus meegenomen naar Polen, waar ze door een felle huisbrand zijn vernietigd. Fryderyk Chopin was met hart en ziel aan Polen verknocht. Volgens sommigen zijn in zijn muziek altijd eenzaamheid en heimwee naar zijn geboorteland te horen.\nPianospel.\nZijn toucher moet uiterst gevoelig en licht zijn geweest. De elegantie en helderheid van zijn stijl stamt af van John Field, Muzio Clementi en Johann Nepomuk Hummel, die op hun beurt waren be\u00efnvloed door Mozart. Over Chopins 'tempo rubato' is veel geschreven. Sommigen beschouwen het als in de traditie van het strenge rubato van Mozart (met metrisch strak volgehouden linkerhand), anderen als het meer vrije rubato van Liszt.\nChopin beschouwt de tastatuur van de piano als een anatomische structuur die samen met de handen een organische eenheid vormt. \u201cMen kan niet genoeg bewondering hebben voor de geniale geest die de klaviatuur zo fraai op de vorm van de hand heeft afgestemd. De boventoetsen (de zwarte toetsen) \u2013voor de lange vingers- kunnen zo heerlijk als steunpunt dienst doen. Je kunt het niet beter verzinnen. Heel vaak hebben betweters die geen flauw benul van pianospelen hebben, serieuze voorstellen gedaan om de klaviatuur in omvang te beperken...\u201d, aldus Chopin. Hij beschouwde de toonladder van C op de piano als de moeilijkste, omdat deze geen enkel steunpunt in de vorm van zwarte toetsen heeft.\nVoor een goede positie van de rechterhand raadt hij zijn leerlingen de ligging aan op e-fis-gis-ais-c. Als hij toonladders laat spelen begint hij met de handvriendelijkste: B-groot, waarbij de lange vingers steeds van zwarte toetsen voorzien zijn. De talloze, moeilijk te lezen toonsoorten bij Chopin spelen niet alleen een rol bij de muzikale klankkleur, maar hebben tevens hun speltechnische betekenis. Het zijn niet zozeer toonsoorten voor het oor, als wel voor de hand. De pols, onderarm en eigenlijk de hele arm werkt mee aan de toonvoortbrenging.\nChopin had niets met methodes om alle vingers dezelfde kracht en vlugheid te verlenen:..\u201dIedere vinger is zo krachtig als zijn bouw toelaat. De duim heeft de grootste kracht net als de pink aan de andere kant van de hand. De vierde vinger die door een pees als een Siamese tweeling aan de derde vastzit, is de zwakste; men wil hen met alle geweld zelfstandig maken, maar dat is onmogelijk en godzijdank een nutteloze zaak. Alles komt op een goede vingerzetting aan\u201d.\nVingerzetting, speltechniek en wijze van componeren gaan bij Chopin letterlijk hand in hand en hij was dan ook niet spaarzaam met dit soort aanwijzingen. Karakteristiek voor het positiespel bij Chopin is heel globaal gesproken een soort glissando. In overeenstemming hiermee is de toepassing in veel melodieuze, elegisch-lyrische composities van wat in vaktermen wel de \u2018lang-over-kort-techniek\u2019 heet, waarbij in de discant vooral de buitenkant van de hand, de derde, vierde en vijfde vinger, wordt gebruikt. Met een vinger sloeg Chopin vaak twee op elkaar volgende toetsen aan (en dan niet alleen bij het afglijden van een zwarte naar een witte toets) zonder onderbreking van de klank.\nChopin zelf had kleine handen. Ze waren pezig en door en door getraind en een enorme spreiding van de vingers vanuit de middenhand. Hij speelde zoals hij sprak: zacht. Chopin trad bijna nooit op. Hij heeft zijn hele leven niet meer dan dertig concerten gegeven, volgens Alfred Cortot, ongeveer evenveel als Liszt in een maand. In de negentien jaar dat hij in Parijs verbleef heeft hij precies negentien keer een concert gegeven meestal samen met andere pianisten en met medewerking van zangers en orkesten of kamermusici. Dit is een van de redenen, of oorzaken hoe je het noemen wilt, dat Chopin tijdens zijn (korte) leven al een legende was, een vermaardheid.\nComposities.\nChopin is de pianocomponist bij uitstek. Hij heeft zijn composities voor een deel ge\u00ebnt op Poolse muziek. In zijn mazurka's en polonaises vindt men Poolse invloeden terug. Daarnaast is hij ook zeer bekend om zijn ballades, nocturnes, etudes en walsen.\nDe \"24 Preludes van Chopin\" worden beschouwd als een mijlpaal in de klassieke muziek. Schijnbaar eenvoudige stukken die door vorm en toongebruik (alle toonsoorten worden systematisch gebruikt) een krachtig, maar breekbaar geheel vormen.\nChopin schreef hoofdzakelijk pianomuziek, waarin elegante, expressieve melodie\u00ebn, experimentele harmonie\u00ebn en vrije vormen worden gecombineerd met een veeleisende pianotechniek. Zijn werk vormt het hoogtepunt van de romantische pianomuziek. Het vormt een persoonlijke synthese van Pools-traditionele en West-Europese klassieke elementen.\nIn tegenstelling tot andere romantici zoals Robert Schumann en Franz Liszt stond Chopin afwijzend tegenover duidelijke literaire of biografische verwijzingen in zijn werk. Toch leefde Chopin in een tijd waarin nationalistische gevoelens hoogtij vierden. In het geval van de Polen werd dit gevoel nog versterkt door de bezetting van hun land door Rusland, Pruisen en Oostenrijk. Dat Chopins geboorteland Polen was, is duidelijk hoorbaar in veel van zijn composities. Zijn vriendin en levenspartner George Sand vertelde over hem dat hij meer Pools was dan de Polen zelf:\nEen deel van Chopins werken is geschreven voor leerlingen uit het milieu van de Parijse salon. De basis van zijn compositietechniek is de improvisatie, die zich steeds meer verdiepte en verinnerlijkte. Van een stilistische evolutie is nauwelijks sprake. Wel is de weerspiegeling van zijn activiteiten waarneembaar. Tijdens zijn carri\u00e8re als pianist schreef hij concertstukken, zoals de Don Juan-variaties en de beide pianoconcerten. Zijn muzieklessen waren aanleiding voor vele kleinere werken zoals mazurka's, etudes, preludes, nocturnes en walsen. Composities zoals balladen, scherzi, barcarolle en sonates waren bedoeld voor hemzelf en een select gezelschap van intimi.\nDe textuur in zijn composities wordt gevormd door lange chromatisch gekleurde melodie\u00ebn die zijn ingebed in een grote vari\u00ebteit aan begeleidingen, veelal voorzien van een verborgen contrapunt. Deze melodievorming is in grote mate be\u00efnvloed door Vincenzo Bellini \u2013 en wordt dan ook gezien als voortzetting van de bel canto-traditie \u2013 en was van invloed op Richard Wagner. Op het gebied van de harmoniek is Chopin een van de belangrijkste vernieuwers van de 19e eeuw geweest. In zijn toepassing van dissonanten, chromatiek, modaliteit en in het \u2013 met name in langzame inleidingen \u2013 vermijden van een duidelijke hoofdtoonsoort, ging hij soms zo ver dat hij de functionele werking van harmoniek prijsgaf voor kleuring.\nDe ballade als instrumentaal karakterstuk is wellicht Chopins vinding, evenals het pathetische, niet-humoristische scherzo, dat bij hem een verhevigd impromptu is. De etude werd een expressiestuk van virtuoos karakter, naar de vorm verwant aan Clementi, en heeft onder anderen bij Liszt, Sergej Rachmaninov en Alexander Skrjabin navolging gevonden, evenals bij Claude Debussy.\nEtudes.\nDe 24 Etudes van Chopin zijn spectaculair en revolutionair te noemen. Hij schreef twee series van twaalf etudes: opus 10 (opgedragen aan zijn vriend Franz Liszt) en opus 25.\nChopin maakt van de etude, een oefenstuk voor de pianist, een virtuoos voordrachtstuk geschikt voor de salon en doorbreekt daarbij de kaders waarbinnen de etude zich als genre tot dan toe, zowel in technisch, in muzikaal als in maatschappelijk opzicht bevond. Met andere woorden: Chopin zorgde ervoor dat de etude als kunstuiting rijp werd voor de salons.\nTot Chopin hadden etudes een zuiver gymnastische, aanslagtechnische functie. De voornaamste waren in die tijd de etudes van Carl Czerny, Muzio Clementi, Johann Nepomuk Hummel en Johann Cramer. Veel van die etudes worden tegenwoordig nog gebruikt.\nDe eerste serie van twaalf (opus 10) werd overigens niet zo goed ontvangen. Ludwig Rellstab schreef over \u2018misgeboorten\u2019 en \u2018lachwekkende broedsels\u2019 totaal ongeschikt om piano te leren spelen.\nZe zijn inderdaad erg moeilijk en niet voor niets opgedragen aan Liszt, de serie opus 10. Al in de eerste etude worden de manuele moeilijkheden op de spits gedreven: de etude staat in C majeur, volgens Chopin de lastigste toonsoort om in te spelen. Het is ook het enige stuk waarvan Walter Gieseking toegeeft dat hij er een keer zes uur per dag op gestudeerd heeft. De etude ligt als een fonkelend, glanzend ragfijn pantser voor de andere elf. De etude moest, volgens Chopin, langzaam ingestudeerd worden om een vergroting van de hand tot stand te brengen waardoor het lijkt alsof de gebroken akkoorden als het ware door een strijkstok worden aangestreken. Deze etude nr. 1 is een van de eerste stukken in de pianoliteratuur waarbij snelheid niet uitdraait op bravourespel of pianistische acrobatiek, zoals bij veel componisten uit de 19e eeuw te vinden is, maar op volheid van klank en meerstemmigheid.\nRobert Schumann schrijft over de eerste etude van de tweede serie (opus 25):..\u201d Je vergist je als je denkt dat je elk klein nootje hebt laten horen; er was eerder sprake van een deinend As-majeur akkoord, dat door het pedaal hier en daar opnieuw werd versterkt; maar dwars door de harmonie\u00ebn heen viel in de grote tonen melodie te beluisteren..\u201d\nChopin waakte over zijn etudes. Ze lagen hem na aan het hart. Hij hield ook nauwlettend in de gaten of ze door anderen uitgevoerd werden en hoe (Liszt niet meegeteld). Als hij in de lente van 1839, op de terugreis van Majorca, hoort dat Clara Wieck (echtgenoot van Robert Schumann) de vijfde uit opus 10 heeft gespeeld, en nog wel in Parijs, neemt hij in eerste instantie genoegen met die mededeling, maar doet in een volgende brief nogal verontwaardigd navraag: \u201dHeeft mevrouw Wieck mijn etude eigenlijk goed gespeeld? Hoe komt het dat ze precies een etude uitkoos die mensen die niet weten dat deze voor zwarte toetsen bedoeld is, het minste interesseert? Het was beter geweest het mij niet te laten weten\u201d.\nDe Duitse schrijver en historicus Oskar Bie heeft eens gezegd: \u201cEr kan geen \u2018echtere\u2019 pianomuziek bestaan dan een etude. Het wezenskenmerk van de piano (wat de piano allemaal kan en wat je er mee kunt doen) is in de etude in muziek omgezet\u201d.\nDe 24 etudes van Chopin zijn geen \u2018etudes\u2019 in de zin van oefenstukken, het zijn magnifieke voordrachtstukken, waarin allerhande technische problemen aan de orde worden gesteld: tertsen- en sextenspel, grote grepen en sprongen, octavenspel, het \u2018jeu perl\u00e9\u2019 etcetera. De etudes bieden ook een boeiende verscheidenheid aan muzikale rijkdom; naast de grote virtuositeit (nrs. 1, 2, 4, 8, 12, 18, 20, 22, 23, 24), is er de vaak prachtige melodiek (nrs. 3 en 13), het parelende passagewerk (nrs. 5 en 14), de elegantie (nrs. 11, 15 en 17) en het stemmingsvolle (nrs. 6 en 19).\nMusea.\nEr zijn musea over Chopin in verschillende landen, met name in Polen. In de hoofdstad Warschau staat het Museum Fr\u00e9d\u00e9ric Chopin dat een grote collectie van hem toont, verdeeld over vijf verdiepingen. Het museum kent twee filialen. De Salon Chopin is ingericht in een kamer van de woning in Warschau waar hij voor het laatst met zijn familie in Polen woonde. Verder is het geboortehuis van Chopin omgebouwd tot museum. Het staat in Mazovi\u00eb.\nBuiten Polen bevinden zich twee kleinere Chopin-musea:"}
{"id": "9649", "revid": "780746", "url": "https://nl.wikipedia.org/wiki?curid=9649", "title": "Claude Debussy", "text": "Claude Achille Debussy (Saint-Germain-en-Laye, 22 augustus 1862 \u2013 Parijs, 25 maart 1918) was een Frans componist die vernieuwing bracht binnen de klassieke muziek.\nBiografie.\nHoewel Claude van eenvoudige komaf was en er binnen het gezin Debussy weinig aan muziek werd gedaan, werd zijn talent al vroeg ontdekt. Dankzij bemiddeling van madame Maut\u00e9, de schoonmoeder van de dichter Paul Verlaine, mocht hij in 1873 naar het Conservatoire de Paris, waar hij pianoles kreeg van Antoine Fran\u00e7ois Marmontel en harmonieleer van \u00c9mile Durand. Ook volgde hij korte tijd lessen bij C\u00e9sar Franck.\nIn 1879 vroeg de weldoenster van Tsjaikovski, gravin Nadezjda Filaretovna von Meck, aan Marmontel of hij een geschikte jonge pianist wist voor haar huistrio. Hij maakte haar attent op Debussy. Zijn spel viel zodanig in de smaak dat hij in 1882 met de familie von Meck naar Rusland ging.&lt;br&gt;\nNa terugkeer volgde hij compositielessen bij Ernest Guiraud, die hem adviseerde eenvoudiger te schrijven, wilde hij in aanmerking komen voor de Prix de Rome.\nParijs-Rome-Parijs.\nIn 1884 lukte hem dit met zijn cantate \"L'enfant prodigue\", hoewel de componist Charles Gounod, die hem als genie beschouwde, voor hem in de bres moest springen. De toekenning van de prijs stelde Debussy in staat twee jaar in Rome te werken en te studeren. Dit overigens niet naar eigen genoegen, want het verblijf aldaar werd door hem als een kwelling ervaren. Hij zei niet tegen het klimaat te kunnen, zich niet te interesseren voor de antieke kunst en zich regelrecht te ergeren aan de feesten die hij moest bijwonen. Hier schreef hij het orkeststuk \"Printemps\", dat door de jury in Parijs werd weggehoond. De secretaris van de Acad\u00e9mie schreef in zijn rapport dat het zeer wenselijk zou zijn als Debussy zich niet verloor in dit soort impressionisme, dat hij als een van de gevaarlijkste vijanden van kunstwerken beschouwde. Debussy was inmiddels bezig aan een derde werk, getiteld \"La Demoiselle \u00e9lue\", op een vertaalde tekst van Dante Gabriel Rossetti, maar voor hij het voltooid had was hij al uit Rome vertrokken, nog voor de twee jaren voorbij waren. De jury weigerde \"Printemps\" uit te laten voeren, waarop Debussy zich verzette tegen een uitvoering van \"La Demoiselle \u00e9lue\". Hiermee was de breuk tussen hem en de leiders van de Acad\u00e9mie volkomen.\nGedurende een bezoek aan Bayreuth (1888-89) kwam Debussy in contact met de muziek van Richard Wagner, die een dwingende greep op zijn werk leek te krijgen. Tijdens de Wereldtentoonstelling van 1889 in Parijs raakte hij echter onder de bekoring van Spaanse en vooral ook Javaanse muziek, met name van de klanken van de gamelan. Hierdoor lukte het hem onder de invloed van Wagner uit te komen en een hoogst oorspronkelijke, eigen klanktaal te ontwikkelen.\nHuwelijken.\nIn 1899 huwde Debussy Rosalie Texier, een meisje van eenvoudige komaf, dat hem voorbeeldig terzijde stond in de moeilijke tijd voordat hij bekendheid begon te genieten. In 1904 wenste Debussy echter van haar te scheiden om te kunnen trouwen met hun gezamenlijke vriendin Emma Bardac-Moyse. Door dit tweede huwelijk kwam hij in aanraking met de \"betere kringen\", hoewel dit niet betekende dat er een einde kwam aan zijn financi\u00eble zorgen.\nNa 1900.\nIn 1901 werd Debussy muziekrecensent voor de \"Revue Blanche\". Later schreef hij ook voor andere bladen. Een bloemlezing hiervan werd na zijn dood gebundeld onder de titel \"Monsieur Croche Anti-dilettante\".\nVanaf 1909 wist Debussy dat hij aan darmkanker leed. Daarnaast was het uitbreken van de Eerste Wereldoorlog een grote domper, waardoor hij het maandenlang niet kon opbrengen te componeren. Toch wist hij zich hiervan te herstellen. In deze tijd schreef hij nog werken als de \"Douze \u00e9tudes\", \"En blanc et noir\" en de \"Six sonates pour divers instruments\", waarvan hij er overigens slechts drie kon voltooien. Debussy stierf tijdens het laatste Duitse offensief toen Parijs met langeafstandsgeschut en vanuit luchtschepen werd gebombardeerd. Omstandigheden noopten tot een informele begrafenis op het kerkhof van Passy.\nDebussy heeft de muziek in heel nieuwe banen geleid. Met zijn aparte klankcombinaties en harmonie\u00ebn schreef hij tal van originele werken, waaronder:\nStijl.\nDe term \"impressionisme\" wordt vaak gebruikt om muziek van Debussy te omschrijven, hoewel dit door sommigen (ook de toondichter zelf) werd betwist. De term had de negatieve klank van vaagheid en gebrek aan structuur. In een brief uit 1908, schreef de componist: \"Ik probeer 'iets anders' te doen \u2013 een soort realiteiten \u2013 wat door imbecielen 'impressionisme' wordt genoemd\". Elders merkte Debussy eens op: \"Muziek is gemaakt van kleuren en afgepaste ritmes\".\nEnkele kenmerken zijn:\nOeuvrelijst.\nVoor de complete lijst met Debussy's composities (volgens de nummering van Fran\u00e7ois Lesure en tevens geordend op bezetting):\nBeschrijvingen van zijn composities zijn te vinden in de categorie .\nFilms.\nZoals veel muziek van andere componisten is ook muziek van Debussy gebruikt in speelfilms, documentaires en commercials. Een paar voorbeelden:"}
{"id": "9650", "revid": "361653", "url": "https://nl.wikipedia.org/wiki?curid=9650", "title": "Doopnaam", "text": "De doopnaam is de voornaam die een kind krijgt bij de doop. Deze naam kan afwijken van de naam die bij de burgerlijke stand wordt aangegeven en ook van de roepnaam. Sommigen spreken van 'doopnaam' als ze de naam bij de burgerlijke stand bedoelen.\nIn sommige streken is/was er een traditie in de naamgeving, er zijn vernoemingsregels. De eerste zoon werd genoemd naar de vader van de vader van het kind, de eerste dochter naar de moeder van de moeder van het kind. De tweede zoon naar de vader van de moeder van het kind, enzovoort.\nIn traditioneel katholieke milieus was Maria of Jozef bijna altijd een tweede of derde naam (als het al niet de eerste was). Bij kroostrijke gezinnen moest men zijn inspiratie vroeger ook wat verder zoeken. Aanduidingen waren onder meer: de patroonheilige van de parochie, de patroonheilige met het naamfeest op of nabij de geboortedatum, de regerende pausnaam.\nIn Belgi\u00eb was het traditie dat een zevende zoon naar de koning werd genoemd, die dan peter werd, een zevende dochter naar de koningin. In Nederland bestond eenzelfde traditie in rooms-katholieke kringen met de namen Louis of Louise, in protestantse kringen met de namen Willem en Wilhelmina.\nTot 1750 was er meestal sprake van \u00e9\u00e9n doopnaam, met de tijd nam het aantal doopnamen toe. De voornaam werd uit de doopnaam afgeleid. Daar waar het dopen niet (meer) nodig gevonden wordt, wordt bij de burgerlijke stand meteen de beoogde voornaam aangegeven."}
{"id": "9652", "revid": "154035", "url": "https://nl.wikipedia.org/wiki?curid=9652", "title": "C\u00e9sar Franck", "text": "C\u00e9sar Auguste Jean Guillaume Hubert Franck (Luik, 10 december 1822 \u2013 Parijs, 8 november 1890) was een componist, pianist, organist, dirigent en muziekpedagoog die in Luik werd geboren (toen deze stad onderdeel was van het Verenigd Koninkrijk der Nederlanden). Hij bracht het grootste deel van zijn leven door in Parijs en werd al in 1837 genaturaliseerd tot Fransman.\nLevensloop.\nC\u00e9sar Francks familie was afkomstig uit Neutraal Moresnet. Zijn moeder Marie-Cath\u00e9rine-Barbe Frings werd geboren in Aken. Zijn vader, de bankier Nicolas-Joseph Franck, kwam uit het dorp Gemmenich in het Hertogdom Limburg.\nIn 1830 schreef zijn vader de jonge Franck (8 jaar) in aan het conservatorium van Luik, waar hij in 1834 de eerste prijs won in solf\u00e8ge en piano. Van 1833 tot 1835 studeerde hij harmonieleer bij Dassoigne (een neef van \u00c9tienne Nicolas M\u00e9hul), die les gaf aan het Conservatoire de Paris. Vanwege de muzikale successen die zijn zoon oogstte, organiseerde zijn vader in 1835 een reeks concerten in Luik, Brussel en Aken.\nDatzelfde jaar verhuisde het gezin naar Parijs, waar Franck (inmiddels 13 jaar) leerling werd van Antoine Reicha. Weer won hij de eerste prijs voor piano (1838) en contrapunt (1839). Om ervoor te zorgen dat Franck zich kon wijden aan een loopbaan als virtuoos in Belgi\u00eb, haalde zijn vader hem in 1842 van het conservatorium, zodat hij niet naar de prestigieuze Prix de Rome kon meedingen. Franck componeerde al in die tijd veel, publiceerde in 1843 drie trio's voor piano, viool en cello (CCF 111-113) en begon aan zijn eerste compositie in grote stijl, het oratorium \"Ruth\" (CCF 179a) dat in 1845 voltooid werd.\nIn 1845 brak Franck met zijn vader en keerde hij terug naar Parijs, waar hij het symfonisch gedicht \"Ce qu'on entend sur la montagne\" (CCF 126) componeerde. Eerder werkte hij aan zijn komische opera \"Le valet de ferme\" (CCF 229). In 1853 werd hij vaste organist, na dit korte tijd bij de \u00c9glise Notre-Dame-de-Lorette te zijn geweest, van de \u00c9glise Saint-Jean-Saint-Fran\u00e7ois du Marais. Ge\u00efnspireerd door het spel van Jacques-Nicolas Lemmens verbeterde hij zijn pedaalgebruik en ontwikkelde hij een zeer persoonlijk geaarde improvisatiewijze waarin hang naar het mystieke en naar het verhevene hoofdkenmerken waren.\nIn 1859 werd hij organist van de nieuwe \u00c9glise Sainte-Clotilde, het eerste neogotische kerkgebouw van Frankrijk, waar hij op 1 december een van de mooiste instrumenten van de orgelbouwer Aristide Cavaill\u00e9-Coll inwijdde. Tot aan zijn dood bleef hij daar organist. In februari 1872 begon hij als docent orgelspel aan het Conservatoire de Paris als opvolger van Fran\u00e7ois Benoist. Een van zijn leerlingen was Vincent d'Indy, die later een biografie zou schrijven waarin hij zijn oud-leraar op een vrij lyrische toon verheerlijkte. D'Indy zou zich zijn leven lang opwerpen als de ferventste verdediger van Francks muzikale erfenis.\nVoor piano componeerde Franck na zijn radicale breuk met zijn vader eigenlijk maar heel weinig. Zijn \"Pr\u00e9lude, choral et fugue\" (CCF 24) geldt echter als een van de hoogtepunten van de gehele 19e-eeuwse, romantische pianoliteratuur. Hiernaast componeerde hij veel instrumentale kamermuziek, waaronder acht trio's voor piano, viool en cello (CCF 108-114 en 119), een pianokwintet (CCF 121), een pianosextet (CCF 116), een strijkkwartet (CCF 124) en twee sonates voor viool en piano (CCF 118 en 123).\nVerder componeerde Franck liederen ('M\u00e9lodies') voor zangstem met piano, kerkmuziek voor koor en orgel die bestemd was voor de Rooms-katholieke liturgie, vier opera's, oratoria waaronder zijn groot-opgezette \"Les B\u00e9atitudes\" (CCF 185), cantates en wereldlijke koormuziek.\nTevens componeerde hij vijf symfonische gedichten voor orkest, twee concerten en vier variatiewerken voor piano en orkest waarvan het late \"Variations symphoniques\" (CCF 137) het bekendste is, evenals drie symfonie\u00ebn (CFF 125, 130 en 184a).\nFrancks drie cycli met composities voor het orgel gelden zonder uitzondering als hoogtepunten van het gehele romantische orgelrepertoire. De \"Trois Chorals\" (CCF 105-107) zijn zijn laatste composities zonder meer. De drie werken werden voltooid in september 1890, zes weken voor zijn dood en ontstonden op verzoek van zijn vriend de Parijse muziekuitgever Auguste Durand.\nHet Legioen van Eer werd hem verleend in 1885. Later werd hij oprichter en voorzitter van de vooraanstaande Soci\u00e9t\u00e9 nationale de musique.\nIn 1890 werd hij aangereden door een omnibus. Hij bleef maandenlang met inwendig letsel doorwerken en overleed ten slotte, ernstig verzwakt, aan griep.\nC\u00e9sar Franck werd begraven op het Cimeti\u00e8re du Montparnasse (26e division).\nBetekenis en invloed.\nFranck was een van de voornaamste figuren in het Franse muziekleven van zijn tijd. Hij had grote invloed met de symfonische muziek en de kamermuziek die hij in de tweede helft van zijn leven schiep. Dit geldt ook voor zijn latere composities voor orgel en piano.\nIn de eerste fase van zijn bestaan als beroepsmusicus volgde hij, als componerend pianovirtuoos, geheel de mondaine, galante stijl die de toon aangaf in het tijdperk van het Tweede Franse Keizerrijk met zijn uitbundige salon- en operacultuur. Mede onder invloed van zijn conservatoriumopleiding wijzigde Franck zijn muzikale opvattingen. Hij besloot een 'serieus' musicus te worden en verwierp nagenoeg al het eerder gecomponeerde werk.\nVoor zijn (latere) muziek hadden aanvankelijk alleen zijn leerlingen begrip. Naar de smaak van de Parijzenaars van zijn tijd, die gewend waren aan 'conservatieve' Grand op\u00e9ras, klonken de vernieuwingen in harmonie en contrapunt van Franck te 'Germaans'. Pas na zijn dood werd de muziek van deze 'serafijn', zoals zijn bijnaam was, ten volle gewaardeerd.\nIn 1858 werd hij vast aangesteld als organist van de nieuwe rooms-katholieke Sainte-Clotildekerk in Parijs. Hij leidde een hele generatie organisten op. Vernieuwend voor zijn tijd legde hij daarbij veel nadruk op improvisatie.\nZijn invloed was van groot belang voor de kamermuziek en de orgelmuziek. Daarin bracht hij echt vernieuwing door toepassing van het zogeheten cyclisch principe. Bij deze componeerwijze zijn thema's in allerlei gestalten door de gehele (zelfs meerdelige) compositie verwerkt. Hiernaast paste hij in zijn muzikale thema's, en in de verwerking ervan, het kiemcelprincipe toe: een kort motief dat gevarieerd wordt herhaald.\nHoewel van Franck slechts \u00e9\u00e9n symfonie in d-mineur uit 1888 bewaard bleef - de enige handgeschreven partituur van een vroege symfonie in G-majeur uit 1840 is zoekgeraakt - wordt hij gerekend tot de belangrijkste negentiende-eeuwse componisten binnen dit genre. Met zijn muziek voor het theater - in totaal schreef hij vier opera's - had Franck minder succes.\nFranck begeleidde een groep jonge musici en componisten, die zijn persoonlijke post-romantische stijl bewonderden met zijn rijke, verrassende harmonie\u00ebn en ingenieuze contrapunt. Onder hen waren Vincent d'Indy, Charles Bordes, Guillaume Lekeu, Ernest Chausson, Henri Duparc, Joseph Guy Ropartz, Paul Vidal en Paul Dukas, en voor kortere tijd Louis Vierne en Charles Tournemire. Vanwege zijn zachtaardige karakter noemden de leerlingen hun meester \"le ma\u00eetre ang\u00e9lique\" of \"le p\u00e8re Franck\" (vader Franck). Zelf ook wel \"la bande \u00e0 Franck\" genoemd, braken ze met de overheersing van de opera in de Franse muziek, ten gunste van de symfonische muziek en kamermuziek. Om zijn idee\u00ebn te verspreiden onder jonge musici werd zes jaar na zijn dood door Bordes, D'Indy en Alexandre Guilmant de Schola Cantorum de Paris opgericht, die zich toelegde op een grondige muziektheoretische opleiding met aandacht voor oude muziek en polyfonie. Na de dood van D'Indy in 1931 ontstond bij de Schola Cantorum een richtingenstrijd, waarna een grote groep docenten en studenten die in Francks geest verder wilde werken, in 1935 de \u00c9cole C\u00e9sar-Franck oprichtte, die tot omstreeks 1985 bestaan heeft.\nComposities.\nSamengevat: de toewijzing van composities in afzonderlijke genrehoofdstukken wijkt hier en daar af van door Fauquet gemaakte keuzes.\nHarmoniummuziek.\nIn zijn laatste levensjaar (1890) componeerde Franck - in dezelfde periode dat hij aan zijn complexe 'Trois Chorals pour orgue' werkte - relatief eenvoudige harmoniumstukken bedoeld voor een publicatiereeks (titelvermelding op het eerste manuscript: 'Pi\u00e8ces pour harmonium'). Daarin plande hij voor elke 'opklimmende' toonsoort zeven stukken, voornamelijk in grote terts en in kleine terts geschreven. Op de dag van zijn overlijden, 8 november 1890, bleken 8 series van elk zeven harmoniumstukken te zijn gereedgekomen (CCF 40-46 en 48), terwijl van een serie (CCF 47) slechts vijf stukken gereed waren. Al in het daaropvolgende jaar werden deze composities - in totaal 68 stuks - onder de (verwarring wekkende) titel 'l'Organiste' uitgegeven.\nOrgelmuziek.\n\"Onderstaande composities (CCF 55-97) verschenen in 1905 voor het eerst in druk, althans wat het overgrote deel betreft, onder de titel 'Pi\u00e8ces posthumes pour Harmonium (ou Orgue) \u00e0 pedales pour l'office ordinaire'. De tekstbezorger van de uitgave was Georges Franck (1848-1910), zoon van de componist. Hoogstwaarschijnlijk zijn alle in de periode ca\" 1858-1863 \"ontstaan, getuige jaaraantekeningen (+ de specifieke dag en maand) bij enkele, niet alle, gepubliceerde orgelstukken.\"\nUit ca 1858: CCF 36b, 55\u201391; Uit/circa 1859: CCF 92\u201394; Uit 1860: CCF 95; Uit 1861: CCF 96a en uit 1863: CCF 97.\n\"Niet duidelijk is of alle orgelwerken van deze uitgave daadwerkelijk door C\u00e9sar Franck gecomponeerd zijn. Francks oud-leerling Charles Tournemire meende dat er in collectie muziekstukken waren die niet van de hand van zijn oud-leraar k\u00f2nden zijn op grond van door hem als compositorisch zwak en niet-idiomatisch beoordeelde kenmerken. Zolang de oorspronkelijke handschriften van onderstaande composities niet aan het licht zijn getreden \u2013 noodzakelijk voor verificatie van authenticiteit \u2013 blijft de toewijzing van C\u00e9sar Franck als de auteur van deze orgelcomposities geldend.\"\n\"Ter gelegenheid van de offici\u00eble ingebruikname van het grote Cavaill\u00e9-Collorgel in de grote zaal van het Palais du Trocad\u00e9ro in Parijs - op 1 oktober 1878, dit was tijdens de Wereldtentoonstelling - componeerde Franck in dat jaar een drietal orgelwerken die in 1883 voor het eerst in druk verschenen onder de titel 'Trois Pi\u00e8ces pour le grand orgue' \".\nTROIS CHORALS (1890) - \"Op verzoek van de Parijse muziekuitgever Auguste Durand componeerde Franck in de periode augustus-oktober 1890 - dus kort voor zijn dood - een reeks orgelstukken 'in grote stijl': 'Trois Chorals pour grand orgue avec p\u00e9dale oblig\u00e9e' \"."}
{"id": "9653", "revid": "87122", "url": "https://nl.wikipedia.org/wiki?curid=9653", "title": "Lijst van veelvoorkomende jongensnamen in het Nederlands taalgebied", "text": "Hieronder volgt een alfabetische lijst van veelvoorkomende voornamen van jongens in het Nederlands taalgebied.\nDe lijst bevat alleen de meestvoorkomende namen, aangevuld met eventuele zeldzamere Nederlandstalige namen waarover op Wikipedia een zelfstandig artikel bestaat.\nLijst.\nA.\nAad - Aaron - Aart - Ab - Abe - Abel - Abraham -Abram - Achiel - Achior - Achmed - Ad - Adam - Ade - Adolf - Adriaan - Adrian - Adrianus - Adrie - Age - Ahmed - Ahmet - Akwasi - Alain - Albert - Aleid - Alex - Alexander - Alfons - Alfred - Ali - Allan - Allard - Alper - Ambrosius - Andr\u00e9 - Andreas - Andrew - Andries - Andy - Angelo - Annass - Anne - Anthonie - Anthony - Antoine - Anton - Antonie - Antonius - Antoon - Anwar - Arco - Arend - Arie - Arjan - Arjen - Arne - Arno - Arnold - Arnout - Art - Arthur - August - Augustus - Auke - Axel\nB.\nBalthazar - Baptist -Barend - Barry - Bart - Barteld-\nBas -\nBastiaan -\nBauke - Beau-\nBen - Benjamin - Bennie - Berend\nBernard - Bernhard - Berry - Bert - Bertus - Bessel - Bilal - Bill - Billy - Bing - Bjorn - Bj\u00f6rn - Bo - Boaz - Bob - Bobby - Boris - Boudewijn - Bouke - Boy - Bradley - Bram - Brandon - Brecht - Brent - Brian - Bruno - Bryan\nC.\nCamiel - Carel - Carl - Carlo - Carlos - Carol - Carolus - Cas - Casimir - Caspar - Casper - Cedric - C\u00e9dric - Cees - Charles - Charlie - Chiel - Chris - Christiaan - Christian - Christoffel - Christophe - Clemens - Clint - Cock - Coen - Colin - Connor - Conor - Constant - Constantijn - Cor - Coren - Corn\u00e9 - Corneel - Cornelis - Cornelius - Cyriel\nD.\nDaan - Damian - Dan - Dani - Daniel - Dani\u00ebl - Danny - Dave - David - Davy - Denis - Deniz - Dennis - Derk - Desiderius - Dex - Dick - Didier - Diederik - Diego - Dieter - Dik - Dimitri - Dinand - Dion - Dirk - Doede - Domien - Dominic - Dominique - Don - Donald - Donnie - Dorian - Douwe - Dries - Duco - Duncan - Durk - Dylan\nE.\nEd - Eddie - Eddy - Edgar - Eduard - Edward - Edwin - Eelco - Eelko - Egbert - Egon - Elbert - Elco - Eldert - Eli - Elias - Elijah - Eloy - Elroy - Elwin - Emanuel - Emerson - Emiel - Emile - Emmanuel - Emre - Eric - Erik - Ernst - Erwin - Esger - Esra - Ethan - Etienne - Eug\u00e8ne - Evan - Everhardus - Evert - Ewoud - Ewout - Ezra\nF.\nFabian - Fedde - Feike - Felix - Ferre - Ferdi - Ferdinand - Fernando - Ferry - Filip - Finn - Florentius - Floriaan - Florian - Florianus - Floris - Fokke - Folkert - Fons - Francesco - Francis - Franciscus - Fran\u00e7ois - Frank - Franklin - Frans - Fred - Freddie - Frederick - Frederik - Freek - Friedrich - Friso - Frits\nG.\nGabri\u00ebl - Gaetan - Gareth - Gary - G\u00e9 - Geert - Geoffrey - George - Ger - Gerard - Gerardus - Gerbrand - Gerben - Gerco - Gerhard - Gerhardus - Gerk - Gerrie - Gerrit - Gert - Gertjan - Gert-Jan - Gerwin - Ghislain - Gideon - Giel - Gijs - Gijsbert - Gilles - Gino - Giovanni - Glen - Glenn - Godfried - Gommaar - Gorik - Govert - Graad - Gradus - Grant - Gregorius - Gregory - Guglielmo - Guido - Guilherme - Guillaume - Guillermo - G\u00fcnther - Gus - Gust - Gustaaf - Gustav - Guus - Guust - Guy\nH.\nHaakon - Haije - Hakan - Halvard - Han - Hannes - Hans - Hansko - Har - Harald - Harco - Harm - Harmen - Harold - Harrie - Harro - Harry - Has - Hassan - Hasse - Hector - Heerke - Heike - Heiko - Hein - Helmut - Hendrik - Henk - Henk Jan - Henk-Jan - Hennie - Henny - Henri - Henry - Herbert - Herman - Hermanus - Hermen - Herv\u00e9 - Hessel - Herwig - Hicham - Hidde - Hi\u00ebronymus - Hilco - Hildo - Hinne - Hotze - Hubert - Hubrecht - Hugo - Huib - Husain - Huub - H\u00fcsn\u00fc - Hylke - Hyltsje\nI.\nIan - Ibrahim - Ids - Idse - Idsert - Ief - Ignas - Ignatius - Igor - IJsbrand - Ilan - Ilja - Imco - Immanuel - Imme - Inger - Ingmar - Ingvar - Inti - Isa - Isaac - Isaak - Isaiah - Ischa - Ishan - Isidoor - Istvan - Itzak - Ivan - Ivar - Ive - Ivo - Iwan - Izaak\nJ.\nJaap - Jacco - Jack - Jaco - Jacob - Jacques - Jaimy - Jairey - Jake - Jamai - Jamal - James - Jamie - Jan - Jan Baptist - Jan Jaap - Jan Willem - Jan-Willem - Janko - Janos - Jannes - Jarich - Jari - Jarig - Jarl - Jarno - Jaro - Jarvey - Jason - Jasper - Javier - Jax - Jay - Jayden - Jean - Jean-Jacques - Jean-Paul - Jef - Jeff - Jeffrey - Jelger - Jelis - Jelle - Jelmar - Jelmer - Jelte - Jens - Jent - Jentsje - Jeremy - Jeroen - Jerold - Jerome - Jesse - Jezus - Jielis - Jihan - Jim - Jip - Jo - Joachim - Joan - Job - Jochem - Jochen - Joe - Jo\u00ebl - Joep - Joeri - Joes - Joey - Joffrey - Johan - Johannes - John - Johnny - Jon - Jonas - Jonatan - Jonathan - Jonne - Jonny - Joop - Joost - Jop - Joppe - Joram - Joran - Joras - Jordi - Jordy - Joren - Jorg - Jorien - Jorik - Jorin - Joris - Jorn - Jorrit - Jort - Jory - Jos - Joshua - Jouke - Jozef - Jozias - Jozua - Judas - Jules - Julian - Julien - Julius - Junior - Jur - Jurgen - Jurjen - Jurn - Jurre - Jurriaan - Jurrian - Just - Justin - Justus - Juul - Juust - Jyrki\nK.\nKaeso - Kai - Kamiel - Kalle - Kane - Karel - Karim - Karinus - Karl - Kasper - Kay - Kean - Kees - Keith - Kelvin - Ken - Kenji - Kenneth - Kenny - Kenzo - Kevin - Khalid - Kiano - Kick - Kieran - Kik - Kilian - Kjeld - Klaas - Klemen - Knut - Ko - Kobus - Koen - Koenraad - Koert - Kofi - Koos - Korneel - Krelis - Krijn - Kris - Kristan - Kristian - Kristof - Kuno - Kurt - Kwinten - Kyle - Kyrell\nL.\nLambert - Lambrecht - Lammert - Lancelot - Lander - Lard - Lars - Lasse - Laurens - Laurent - Laurentius - Laurents - Laurenz - Leander - Leen - Leendert - Leense - Lennaert - Lennard - Lennart - Lennert - Lenny - Leo - Leon - Leonard - Leopold - Leroy - Lesley - Lester - Lev - Levenez - Levi - Lex - Liam - Liekele - Lieven - Lieuwe - Litse - Lode - Lodewijk - Logan - Lolle - Lorens - Lorenz - Lou - Louie - Louis - Louw - Luc - Luca - Lucas - Lucien - Ludo - Ludwig - Luk - Luke - Luuc - Luuk - Lux\nM.\nMaarten - Machiel - Mahmoed - Maikel - Manfred - Manuel - Marc - Marc-Marie - Marco - Marcel - Marcellus - Marcus - Marek - Mari - Marijn - Marinus - Mario - Marius - Mark - Marnick - Marniks - Marnix - Mart - Marten - Martien - Martijn - Martin - Martinus - Marvin - Mathias - Mathieu - Mathijs - Mats - Matthew - Matthias - Matthijs - Mattijn - Matty - Maurice - Maurits - Mauro - Max - Maxim - Maxime - Maximiliaan - Mees - Meindert - Melchior - Melle - Mels - Melroy - Melvin - Menno - Merijn - Merlijn - Metin - Mica\u00ebl - Micil - Micha - Micha\u00ebl - Michel - Michiel - Mick - Mickey - Midas - Mien - Miguel - Mijndert - Mika - Mike - Milad - Milan - Milano - Miles - Milo - Mink - Miquel - Mirano - Miroslav - Misha - Misja - Mitch - Mitchel - Mitchell - Mitis - Mohammed - Moreno - Morris - Mounir - Moussa - Murk - Mustafa - Mylan - Myron\nN.\nNabil - Nadi - Naftali - Nasir - Nasser - Nathan - Nathani\u00ebl - Naud - Naut - Nauth - Neal - Nelis - Nelson - Nick - Nicky - Nico - Nicolaas - Nicolai - Nicolas - Niek - Niel - Niele - Niels - Nigel - Nikita - Nikki - Niko - Nikolaas - Nikolai - Nilesh - Nils - Nino - Noa - Noah - No\u00ebl - Norbert - Norman - Norwin - Noud - Nout - Nouth\nO.\nOctaaf - Odin - Oguz - Oguzhan - Okan - Okke - Olaf - Olav - Oldrik - Ole - Oleg - Olger - Oliver - Olivier - Olkanson - Olle - Olov - Omar - Onno - Oscar - Oskar - Osman - Oswin - Othman - Ot - Otto - Ovidius - Owen - \u00d6zkar\nP.\nPablo - Paco - Pascal - Patrick - Paul - Paulus - Pedro - Peer - Pelle - Pepijn - Per - Perry - Peter - Petrus - Philip - Philippe - Pier - Pierre - Piet - Pieter - Pim - Pip - Pit - Pjotr - Pleun - Pol - Prem - Puck\nQ.\nQuentin - Quido - Quinn - Quincy - Quinten - Quintin - Quintus - Quirein - Quirijn\nR.\nRadboud - Raf - Rafa\u00ebl - Ragnar - Raief - Rakesh - Rakke - Ralf - Ralph - - Ramesh - Ramon - Ramses - Ramzi - Randal - Raoul - Rapha\u00ebl - Raymon - Raymond - Reginald - Reimert - Rein - Reinbert - Reindert - Reiner - Reinhard - Reinier - Reinout - Rembrandt - Remco - Remko - Remi - Remy - Renaldo - Renato - Renatus - Ren\u00e9 - Renger - Rens - Reuven - Ricardo - Ricco - Richard - Rick - Ricky - Rico - Riekele - Riemer - Rien - Ries - Rijk - Rijmar - Rijo - Rik - Rinke - Rinse - Rinus - Riny - Rinze - Ritz - Roald - Roan - Rob - Robbe - Robbert - Robbert-Jan - Robbie - Robert - Robert-Jan - Roberto - Robin - Robrecht - Rocco - Roderick - Rodney - Rodrigo - Roel - Roeland - Roelof - Roger - Rogier - Rohan - Rokus - Rol\u00e1n - Roland - Rolf - Rolof - Roman - Romeo - Ron - Ronald - Ronnie - Ronny - Ross - Rover - Roy - Ruben - Rudi - Rudiger - Rudolf - Rufus - Rutger - Ruth - Rudy - Runar - Rune - Rupert - Ruslan - Russell - Ruud - Ruurd - Ryan\nS.\nSaid - Salvador - Salvator - Sam - Sami - Samir - Sammie - Samson - Samy - Sander - Sandor - Sandro - Sandrijn - Sape - Sasha - Satish - Scato - Scott - Sean - Seb - Sebastiaan - Sem - Senna - Senne - Sepp - Seppe - Serge - Sergei - Serkan - Serafim - Servaas - Servien - Severinus - Seto - Shane - Sharo - Shimon - Sibert - Sibo - Sibren - Siebe - Siebren - Siegfried - Siem - Sierk - Sietse - Sigmund - Sijbrand - Sikke - Sil - Silvijn - Sijmen - Simba - Simeon - Simon - Sipke - Sithri - Sjaak - Sjakie - Sjef - Sjeng - Sjimmie - Sjoerd - Sjors - Sjouke - Sonny - S\u00f6ren - Splinter - Stach - Stan - Stanley - Stef - Stefaan - Stefan - Stefano - Steff - Steffen - Stephan - Stephanos - Stephen - Steve - Steven - Stijn - Stoffel - Storm - Sufyan - Sumano - Sus - Sudesh - Sven - Sybren - Sylvain - Sylvester - Sylvio - Sytze\nT.\nTaco - Tarik - Teije - Terry - Teun - Teunis - Theo - Theodoor - Theodorus - Theofiel - Theun - Theunis - Thibault - Thibaut - Thierry - Thijs - Thom - Thomas - Thor - Tiemen - Ties - Tijmen- Tijn - Tijs - Tim - Timo - Timothy - Tjalling - Tjeerd - Tjerk - Tobias - Toine - Tom - Tomas - Tommy - Ton - Tony - Toon - Tristan - Twan - Tycho\nU.\nUdo - Ulrich - Urbanus - Uri\nV.\nValentijn - Valentino - Vic - Victor - Viggo - Vik - Viktor - Vil\u00e9m - Vince - Vincent - Vinny - Vladimir - Volkert\nW.\nWaldemar - Walt - Walter - Ward - Warre - Warren - Wayne - Werner - Wesley - Wessel - Wiebe - Wieger - Wietse - Wijnand - Wijnant - Wil - Wilbert - Wilco - Wilfred - Wilfried - Wilhelm - Will - Willem - William - Willie - Willy - Wim - Wiro - Wladimir - Wobbe - Wolf - Wolter - Wopke - Wout - Wouter - Wybe - Wik\nX.\nXander - Xaveer - Xaverius - Xavi - Xavier\nY.\nYannick - Yassine - Ybo - Yorick - Youri - Youssef - Youssouf - Yuri - Yvan - Yves - Yvo - Yvon\nZ.\nZakaria - Zander - Zeger - Zeno - Ziggy - Zyren"}
{"id": "9655", "revid": "142236", "url": "https://nl.wikipedia.org/wiki?curid=9655", "title": "My Way (lied)", "text": "My Way is een lied dat in de loop der jaren door verschillende artiesten is gezongen. De Franse zanger Claude Fran\u00e7ois bracht het in 1967 uit als \"Comme d'habitude\", maar het was vooral de bewerking van Paul Anka uit 1968, gezongen door Frank Sinatra, die uitgroeide tot een internationale evergreen.\nGeschiedenis.\nJacques Revaux.\nDe Franse componist Jacques Revaux schreef het lied, aanvankelijk onder de titel \"For Me\", en bood het aan verschillende zangers aan, maar niemand leek ge\u00efnteresseerd.\nNa enig aandringen wilde Claude Fran\u00e7ois het nummer in 1967 wel op plaat zetten, mits het voorzien werd van een nieuwe tekst. Gilles Thibaut schreef vervolgens samen met Fran\u00e7ois, onder de titel \"Comme d'habitude\", een tekst waarin het leven wordt beschreven van een vermoeide forens met een relatie waaruit de vonk allang verdwenen is. De inspiratie hiervoor putte Fran\u00e7ois uit zijn net be\u00ebindigde relatie met de zangeres France Gall.\nVersie van Paul Anka.\nOok de Canadees Paul Anka maakte tijdens een bezoek aan Parijs kennis met \"Comme d'habitude\". Hij schreef eveneens een Engelse tekst op Revauxs melodie: \"My Way\", over iemand die aan het einde van zijn levensweg is aangekomen en niet ontevreden vaststelt dat hij misschien niet altijd het juiste heeft gedaan, maar in elk geval uniek is geweest.\nPaul Anka kreeg van Fran\u00e7ois toestemming het nummer uit te brengen. Anka slaagde er vervolgens in de Amerikaanse \"crooner\" Frank Sinatra over te halen het lied op te nemen. Met veel succes: in maart 1969 stond de plaat op 27 in de Amerikaanse Billboard Hot 100. In de UK Singles Chart behaalde \"My Way\" in 1969 de 5e plaats en keerde vervolgens met tussenpozen, 142 weeknoteringen in totaal, tot in 1973 terug in de lijst. Vanaf 1969 groeide het nummer uit tot een vast bestanddeel van het repertoire van elke nachtclubzanger.\nHitnotering.\nIn de jaren is het nummer door verschillende artiesten naar de Nederlandse Top 40 gezongen:"}
{"id": "9658", "revid": "1294851", "url": "https://nl.wikipedia.org/wiki?curid=9658", "title": "Vivienne Westwood", "text": "Vivienne Isabel Swire-Westwood (Tintwistle, 8 april 1941 \u2013 Clapham, 29 december 2022) was een Brits modeontwerpster. Ze maakte naam als \"de\" ontwerpster van het punktijdperk en groeide uit tot een van de meest vooraanstaande Britse ontwerpers. Haar voornaamste handelsmerk was het op geestig-bizarre wijze combineren van traditionele elementen met provocatieve, maatschappijkritische uitingen.\nLoopbaan.\nOp haar 18de schreef Westwood zich in voor een cursus edelsmeden aan Harrow Art School, maar na \u00e9\u00e9n semester stopte ze hiermee en koos ze voor een carri\u00e8re in het onderwijs. In 1962 trouwde ze met Derek Westwood. Ze leidde een onopvallend bestaan als moeder en onderwijzeres totdat ze in 1965 Malcolm McLaren ontmoette, een vriend van haar broer Gordon. Onder McLarens invloed brak ze met het conformisme dat tot op dat moment haar leven had bepaald. Ze verliet haar man en trok, samen met haar zoon Ben in in de woongroep van McLaren, een gesjeesde kunstacademiestudent die sterk was be\u00efnvloed door het absurdisme en de kunstzinnig-politieke situationistenbeweging. Met hem kreeg ze in 1967 zoon Joseph, en leidde ze een bohemien-achtig bestaan in Londen.\nIn 1971 maakte ze haar eerste mode-statement door zich een wit stekelkapsel aan te meten - een haarstijl die later zal uitgroeien tot een van de iconen van de punk.\nMin of meer toevallig kwam McLaren op het idee om een winkeltje in rock-'n'-rollkleding te openen. \"Let it Rock at Paradise Garage\" opende zijn deuren in november 1971. Omdat de originele jaren-vijftigkleding moeilijk te vinden blijkt, nam Westwood na verloop van tijd zelf achter de naaimachine plaats. Ze drukte steeds nadrukkelijker haar eigen stempel op het winkeltje en nam afstand van de, in haar ogen achterlijk seksistisch en racistische, 'teddyboys' die tot dan toe de klantenkring van de boetiek vormden. In het voorjaar van 1973 werd de winkel omgedoopt tot 'Too Fast to Live Too Young to Die' en de teddyboys-mode maakte plaats voor eigentijdse, provocerende kleding.\nDe T-shirts met choquerende teksten bleken een succes onder opstandige Londense jongeren. Het concept werd nog verder op de spits gedreven door de winkel een jaar later de naam 'SEX' te geven. De kleding die in 'SEX' werd verkocht is ontworpen met een techniek die aan het situationisme is ontleend en grofweg neerkomt op: kapot maken en weer in elkaar zetten. Gescheurde kleding, veiligheidsspelden en fietskettingen werden op aanwijzing van McLaren gecombineerd met bondage- en SM-elementen. Rond 'SEX' vormt zich een subcultuur die later onder de naam 'punk' massale navolging zal vinden.\nDe kleding had steeds meer als doel te shockeren, te irriteren en te provoceren. Grofgebreide doorkijktruien werden gecombineerd met verknipte jeans en gescheurde shirts met handgeschreven teksten zoals slogans tegen het gezag, het consumentisme en de aangepaste burger. Britse vlaggen werden hergebruikt, evenals Schotse rokken en sjaals. Swastika\u2019s en adelaars werden eveneens toegepast, zonder dat Westwood zich daar later voor verontschuldigde. \"We wilden het establishment ondermijnen\", schreef ze daarover in haar memoires. \"We haatten het. We wilden het vernietigen. Het was de jeugd tegen mensen op leeftijd.\"\nDe winkel veranderde nog twee keer van naam: vanaf 1976 was het \"Seditionaries\" en vanaf 1980 \"World's End\".\nPas nadat de punkrage in Engeland was overgewaaid begon Westwood zichzelf als modeontwerpster te beschouwen. Onder invloed van de New Romantics-rage die in 1980 de kop opstak, ontwikkelde ze de succesvolle collectie \"Pirates\", die het onberekenbare van de punk combineert met de pronkzucht van kostuums uit voorbije eeuwen. \"Pirates\" bestond onder andere uit bontgekleurde jurken op basis van historische patronen uit de kunstbibliotheek van het Londense Victoria &amp; Albert Museum. Het refereren aan kleding uit een andere tijd en andere culturen zou een handelsmerk worden van Westwood. Ze verdiepte zich uitgebreid in door haar collega's allang vergeten patronen en technieken. De straatelementen waren afkomstig van McLaren.\nIn 1982 was Westwood de eerste Britse modeontwerper sinds Mary Quant die een collectie in Parijs presenteerde. Haar bekendste creaties uit de jaren die volgden zijn de \u2018mini crini\u2019, een hyperkorte versie van de 19de-eeuwse hoepelrok, en korsetten met conische cups, waarmee ze een paar jaar eerder was dan ontwerper Jean Paul Gaultier, bekend om zijn puntbeha\u2019s. De romantische, historische stukken combineerde ze met parodie\u00ebn op traditionele items als kostschooluniformen, cardigans, parelkettingen en Harris-tweeds.\nIn 1984 eindigde de samenwerking met McLaren - hun liefdesrelatie was enige jaren eerder al opgehouden. Tegen veler verwachting in hield Westwood zich daarna ook zonder McLarens promotionele ondersteuning uitstekend staande. Sterker nog: terwijl de roem van McLaren in de jaren tachtig en negentig gestaag afnam, groeide Westwood met haar \"Punkature\" (een symbiose van \"punk\" en \"couture\") uit tot een van de meest vooraanstaande Britse ontwerpers.\nNaarmate haar kleding draagbaarder en \"salonf\u00e4higer\" werd, rees haar roem en nam de waardering van het door haar zo gehate establishment toe. Desondanks bleven ze zowel in haar leven als haar shows provoceren. In 1989 poseerde ze, verkleed als haar tegenpool Margaret Thatcher, voor de cover van het tijdschrift Tatler. Haar modeshows waren standaard voorzien van de nodige dosis modellen met blote borsten of billen. In haar ontwerpen en accessoires bleef ze ook de extremen opzoeken. In 1993 moest model Naomi Campbell zulke hoge plateauhakken dragen dat ze een fenomenale smak maakte midden op de catwalk.\nZowel in 1990 als in 1991 kreeg ze de prestigieuze 'British designer of the Year'-prijs toegekend. Voor haar invloed op de modewereld ontving ze van Queen Elizabeth in 1992 een Orde van het Britse Rijk. Opmerkelijk detail was dat ze achteraf aan de journalisten, met een pirouette waardoor haar lange grijze rok opwaaide, toonde dat ze geen ondergoed droeg tijdens de ceremonie. In 2006 kreeg ze de eretitel Dame toegekend.\nIn de loop der jaren verbond Westwood haar naam aan ontwerpen voor onder meer Swatch, Motorola en Wedgwood en opende ze modewinkels in New York, Hongkong en Milaan.\nVan 1 april tot 11 juli 2004 was in het Victoria and Albert Museum in Londen onder de naam \"34 Years in Fashion\" een overzichtstentoonstelling van haar werk te zien.\nZe was een activiste die zich inzette voor milieu en klimaat, mensenrechten en dierenwelzijn. Ze uitte dit ook in haar mode door tijdens modeshows modellen kleding of borden met leuzen te laten dragen. Westwood was tegen overconsumptie in de modewereld. \nIn 1988 ontmoette Westwood bij een gastcollege in Wenen de modestudent Andreas Kronthaler, met wie ze vijf jaar later trouwde. Zowel creatief als zakelijk ondersteunt hij haar sindsdien, en in 2016 werd hij officieel creative director van de firma.\nWestwood overleed in 2022 op 81-jarige leeftijd. Tot op het laatst van haar leven bleef ze ontwerpen, bezig met kunst en schrijven."}
{"id": "9659", "revid": "6224", "url": "https://nl.wikipedia.org/wiki?curid=9659", "title": "George W. Bush", "text": "George Walker Bush () (New Haven (Connecticut), 6 juli 1946) is een Amerikaans politicus van de Republikeinse Partij. Tussen 2001 en 2009 was hij de 43e president van de Verenigde Staten. Van 1995 tot 2000 was Bush de 46e gouverneur van Texas.\nGeorge W. Bush is de zoon van George en Barbara Bush. Zijn vader was de 41e president van de Verenigde Staten. Bush behaalde in 1968 de bachelor-graad aan de Yale-universiteit en in 1975 een Master of Business Administration aan de Harvard Business School. Tussen die twee studies was hij piloot van een F-102, voor de Texas National Guard.\nBush is een telg uit een familie van politici. Prescott Bush, de grootvader van Bush, was senator en zijn vader was president van 1989 tot 1993. Zijn broer Jeb was gouverneur van Florida van 1999 tot 2007. George W. Bush trouwde met Laura Welch in 1977, een voormalige lerares en bibliothecaresse. Zij hebben twee dochters.\nVroege leven.\nBush werd geboren in de staat Connecticut, als eerste kind van George H.W. Bush en zijn vrouw Barbara Bush. Toen hij twee jaar oud was verhuisden ze naar de staat Texas. Hij werd opgevoed in Midland en Houston. Het echtpaar Bush kreeg na George nog vijf kinderen, Jeb, Neil, Marvin, Dorothy en Robin. Robin stierf in 1953 op driejarige leeftijd aan leukemie.\nBush zat op de Phillips Academy en werd daarna student aan de Yale-universiteit, de universiteit waaraan zijn vader ook had gestudeerd. In 1968 werd hij Bachelor of Arts na zijn studie geschiedenis. Tijdens zijn tijd aan Yale hielp hij mee aan verscheidene verkiezingscampagnes voor de Republikeinen. Bush werd aan Yale lid van het besloten genootschap Skull and Bones. Volgens Bush zelf was hij een gemiddelde student.\nIn 1968 werd Bush reserve-officier vlieger bij de Texas National Guard. Tijdens de rest van zijn loopbaan zou hij bekritiseerd worden, omdat zijn dienst daar te kort te was en omdat hij onregelmatig aanwezig was. In 1972 werd hij overgeplaatst naar Alabama, zodat hij daar kon werken aan de Republikeinse senaatscampagne. In 1974 kreeg hij permissie om zes maanden te vroeg zijn zesjarige dienst af te sluiten, om te kunnen studeren aan Harvard.\nTijdens deze periode had Bush een alcoholprobleem. Bush heeft later toegegeven in die tijd te veel te hebben gedronken en dat hij een onverantwoordelijke jeugd heeft gehad. Op 4 september 1976 werd Bush gearresteerd wegens rijden onder invloed. Hij werd schuldig bevonden en mocht tot 1978 geen auto meer rijden. Bush wist dit geheim te houden, tijdens zijn jaren als gouverneur van Texas, maar het zou later toch in de pers komen.\nNadat Bush zijn MBA aan Harvard had gehaald, ging hij werken in de olie-industrie. In 1977 werd hij door vrienden voorgesteld aan Laura Welch, die toen lerares en bibliothecaresse was. De vonk sprong meteen over en George en Laura trouwden drie maanden later, op 5 november 1977 in Midland (Texas). Hier gingen ze ook wonen en kregen er in 1981 een tweeling: Jenna en Barbara.\nIn 1978 deed Bush mee aan de verkiezingen voor het Huis van Afgevaardigden, maar hij verloor van de Democraat Kent Hance. Bush ging terug werken in de olie-industrie en werkte voor verschillende energiebedrijven. Hij zei de alcohol in 1986 voorgoed vaarwel en begon de Bijbel te bestuderen.\nBush verhuisde met zijn familie in 1988 naar Washington D.C., waar hij zijn vader steunde in diens campagne voor het presidentschap. Samen met Lee Atwater, Doug Wead en Jimbo Oldhand ontwierp hij een strategie waarmee ze de conservatieve kiezers voor zich wilden winnen.\nToen Bush weer terugkwam in Texas kocht hij een aandeel in de honkbalploeg de Texas Rangers. In 1993 liep hij vlak voor de gouverneursverkiezingen de marathon van Houston.\nGouverneur van Texas.\nGelijktijdig met zijn vaders verkiezing in 1988 tot president kwamen er speculaties dat George W. Bush in 1990 mee zou doen aan de gouverneursverkiezingen. Dit werd echter in de weg gezeten door persoonlijke problemen en doordat hij net mede-eigenaar was geworden van de Texas Rangers. Mede door het succes dat hij boekte bij de Rangers besloot George zich in 1994 kandidaat te stellen als gouverneur van Texas. Zijn broer Jeb deed ook mee aan de verkiezingen, maar dan in Florida. Toen Bush vrij gemakkelijk door de Republikeinen werd gekozen als nieuwe kandidaat, moest hij het opnemen tegen de toenmalige gouverneur Ann Richards.\nBush werd in zijn campagne geholpen door een groep adviseurs, waaronder Karen Hughes, John Allbaugh en Karl Rove. Zijn team adviseurs besloot om de campagne te richten op onderwijs, criminaliteit en deregulering van de economie. Bush ontwikkelde tijdens de verkiezingen een positief imago. De campagne werd bekritiseerd, omdat controversi\u00eble methodes werden gebruikt om Richards beleid aan te vallen. Door zijn indrukwekkend optreden tijdens de debatten groeide de populariteit van Bush.\nAls gouverneur verbeterde hij de scholen en hervormde hij het juridische systeem. Tijdens zijn gouverneurschap werden er 152 gevangenen ge\u00ebxecuteerd, meer dan tijdens enig ander gouverneurstermijn op dat moment.\nIn 1998 werd Bush herkozen met een meerderheid van 69% van de stemmen. Hiermee werd hij de eerste Texaanse gouverneur die werd verkozen voor twee termijnen van vier jaar (voor 1975 waren er termijnen van twee jaar).\nPresidentsverkiezingen.\nPresidentsverkiezingen 2000.\nBij de presidentsverkiezingen van 2000 werd Bush gekozen tot president, met een zeer klein verschil van de Democratische kandidaat en zittende vicepresident Al Gore. Bush won 271 kiesmannen ten opzichte van 266 voor Gore. Door het klein verschil verliep de telling van de stemmen vooral in de staat Florida bijzonder moeilijk. In de staat Florida ontstond rumoer: een deel van de stemmen in sommige districten werden ongeldig verklaard, omdat de stemmers crimineel zouden zijn (plegers van bepaalde soorten misdaden verliezen hun kiesrecht in de V.S.). Er werd ook gezegd dat de stemformulieren in \u00e9\u00e9n county onduidelijk waren, waardoor veel mensen verkeerd zouden hebben gestemd, en dat elders niet alle stemmen door de machines goed waren geteld, waardoor een handmatige hertelling nodig zou zijn. Gore ging naar het Hooggerechtshof van Florida om een dergelijke hertelling aan te vragen, maar voor slechts vier specifieke county's (namelijk county's waarvan het bekend was dat de meerderheid van de geregistreerde kiezers democraat was), en dit werd toegestaan.\nVervolgens stelde Bush in een petitie aan hetzelfde gerechtshof dat het hertellen in slechts vier uitgekozen county's volgens de verkiezingswet van Florida niet toegestaan is en dat de hertelling dus moest stoppen, of minstens in \"alle\" county's zou moeten plaatsvinden. Dit argument werd afgewezen en dus ging Bush naar het Federale Hooggerechtshof van de Verenigde Staten om de plaatselijke hertellingen te stoppen. (Voor een algemene hertelling was niet genoeg tijd meer volgens de verkiezingswet van Florida.) Met een 5-4 beslissing gaf het Federale Hooggerechtshof Bush gelijk.\nUiteindelijk behaalde Bush, dankzij een verschil van 537 stemmen in Florida, een absolute meerderheid van de stemmen in het Kiescollege en werd daarmee tot 43e president van de Verenigde Staten gekozen. Net zoals bij vijf andere verkiezingen in de geschiedenis van de Verenigde Staten, behaalde Bush geen meerderheid van de stemmen, maar won hij toch de presidentsverkiezing, omdat het bij de presidentsverkiezingen erop aan komt om zo veel mogelijk kiesmannen achter zich te scharen.\nPresidentsverkiezingen 2004.\nBij de presidentsverkiezingen van 2 november 2004 won Bush met 286 kiesmannen ten opzichte van 251 kiesmannen voor zijn tegenstander John Kerry (51% van de stemmen ten opzichte van 48%). De Republikeinen verstevigden ook hun greep op het Congres met zowel zetelwinst in het Huis van Afgevaardigden als de Senaat. De politieke strategie voor de herverkiezing van Bush werd mede bepaald door Karl Rove die wordt gezien als een belangrijke adviseur van president Bush. Ook de Nederlander Carel Verschoor was een belangrijk buitenlandadviseur van Bush. De tweede en laatste termijn van Bush eindigde op 20 januari 2009.\nNet als in de presidentsverkiezingen in 2000 waren er geluiden te horen over verkiezingsfraude, ditmaal zou dat in de staat Ohio moeten zijn gebeurd. Deze geluiden waren echter minder sterk dan in 2000. Bovendien was de uitslag, in tegenstelling tot in 2000, overduidelijk in het voordeel van de Republikeinen.\nPresidentschap.\nHoewel Bush verkozen werd op een programma van meest binnenlands beleid zoals belastingverlagingen en andere sociale en economische aangelegenheden waren het de Aanslagen op 11 september 2001 die meer dan enige andere gebeurtenis het presidentschap van Bush zouden gaan defini\u00ebren.\nBuitenlands beleid en veiligheid.\nHet buitenlandbeleid van de regering-Bush werd vanaf het begin gedomineerd door drie neoconservatieven, die elkaar kenden van de denktank \"Project for the New American Century\" (PNAC): vicepresident Dick Cheney, minister van defensie Donald Rumsfeld en diens onderminister Paul Wolfowitz. Zij hadden een sterke drang om de Amerikaanse waarden uit te dragen in de wereld, en de aanslagen op 11 september 2001 gaf hun alle gelegenheid hiertoe. Voor het eerst in de geschiedenis van de NAVO werd artikel 5 ingeroepen: een aanval op \u00e9\u00e9n is een aanval op allen. \nEen van de pijlers van het buitenlands beleid van Bush was de zogenaamde \"Bushdoctrine\" \nwaarmee gesteld werd dat de VS geen onderscheid zou maken tussen terroristen en diegene die terroristen onderdak boden.\nBush kondigde de \"War on Terror\" af en met een \"coalition of the willing\" werd Afghanistan binnengevallen, dat bescherming bood aan de moslimterroristen van Al Qaeda.\nKyoto-protocol.\nTijdens zijn eerste presidenti\u00eble bezoek aan Europa in juni 2001 werd Bush bekritiseerd door Europese leiders vanwege zijn verwerping van het Kyoto-protocol, dat een vermindering nastreefde van kooldioxide-emissies die bijdragen aan de opwarming van de aarde. Terwijl de vertegenwoordigers van de Verenigde Staten en andere landen nog onderhandelden over het Kyoto-protocol, had de Senaat van de VS in 1997 in een 95-0 stemming ge\u00ebist dat er ook bindende verplichtingen zouden komen voor ontwikkelingslanden in het protocol. Hoewel het protocol in 1998 symbolisch werd ondertekend door Peter Burleigh, de waarnemende ambassadeur van de VS aan de Verenigde Naties, werd het door de toenmalige president Bill Clinton nooit aan de Senaat voorgedragen voor bekrachtiging. In 2002 protesteerde Bush sterk tegen het verdrag dat schadelijk zou zijn voor de economische groei: \"Mijn benadering erkent dat de economische groei de oplossing, niet het probleem is.\" De regering van Bush betwistte ook de wetenschappelijke basis voor het verdrag. In november 2004 bekrachtigde Rusland het verdrag, waarmee het vereiste minimumaantal van landen bereikt was om de protocol van kracht te maken zonder de Verenigde Staten.\nStaal.\nDe heffing door Bush van tarieven op ingevoerd staal was controversieel gezien Bush' vrije marktbeleid en werd bekritiseerd door zowel medeconservatieven als de betrokken landen. Het staaltarief werd later herroepen onder druk van de Wereldhandelsorganisatie.\nNaaldhout.\nCanada en de Verenigde Staten hebben al sinds het begin van de jaren 1980 een conflict over de handel in naaldhout. Een in 1996 getekende overeenkomst liep in 2001 af en het conflict laaide weer op toen de twee landen geen overeenstemming konden bereiken over een nieuw akkoord. De regering Bush hief vervolgens een importtarief op Canadees naaldhout die in 2003 door de NAFTA als illegaal werd beoordeeld. In diezelfde beslissing oordeelde de NAFTA overigens dat Canada zijn naaldhoutindustrie oneerlijk subsidieerde. Internationale organisaties zoals de GTO en NAFTA gaven tegenstrijdige oordelen en het duurde tot juli 2006 totdat de regering Bush met de Canadese regering tot overeenstemming kwam waarbij gedeeltelijk aan de Canadese wens werd tegemoetgekomen hoewel de Verenigde Staten niet alle geheven importbelastingen zouden hoeven terug te betalen.\nLatijns-Amerika.\nTijdens zijn campagne in 2000 omvatte het buitenlands beleidsplatform van Bush het steunen van een sterkere economische en politieke verhouding met Latijns-Amerika, vooral Mexico, en een vermindering van betrokkenheid in civiele en kleinschalige militaire overeenkomsten. In Colombia ziet Bush een sterke regionale bondgenoot in de strijd tegen het terrorisme terwijl de populistische Venezolaanse president Hugo Ch\u00e1vez, die Bush in de Verenigde Naties uiterst ondiplomatiek toesprak, als een ontwrichtende invloed wordt gezien. Met verscheidende landen in Latijns-Amerika probeert Bush vrijhandelsovereenkomsten te sluiten.\nAfghanistan.\nNa de terroristische aanvallen van 11 september 2001, waarbij bijna 3000 Amerikanen werden gedood, concentreerde het buitenlands beleid van Bush zich veel meer op het Midden-Oosten. Kort na de aanvallen begon Bush een Amerikaanse invasie in Afghanistan om het regime van de Taliban omver te werpen, omdat die Osama bin Laden onderdak gaven. De Taliban weigerden om bin Laden onvoorwaardelijk uit te leveren alsmede om trainingskampen van terreurgroepen te sluiten, waarna de VS, samen met hun bondgenoten, militair ingrepen. Deze actie kreeg sterke internationale steun en de Taliban vielen snel na de invasie.\nHeropbouwende inspanningen onder de Afghaanse president Hamid Karzai in overleg met de Verenigde Naties hebben gemengde resultaten gehad; Bin Laden werd toen niet gevonden. Tien jaar later slaagde Amerika, onder het beleid van President Barack Obama, erin om bin Laden op te sporen en hem in de villa in Pakistan waar hij toen verbleef te vermoorden. Een aanzienlijk Amerikaans contingent van troepen en adviseurs bevond zich tot 2021 in Afghanistan.\nRakettenverdrag.\nOp 14 december 2001 trok Bush zijn land terug uit het antiballistische rakettenverdrag van 1972, dat een basis was geweest van kernstabiliteit tussen de VS en Sovjet-Unie tijdens de Koude Oorlog, die hij niet meer relevant achtte. Bush heeft sindsdien middelen geconcentreerd op een ballistisch raketdefensiesysteem. Het voorgestelde systeem is het onderwerp van veel wetenschappelijke kritiek geweest. De tests op dit gebied zijn gemengd, met zowel successen als mislukkingen. Het is gepland om plaatsing te beginnen in 2005. Een ballistisch raketdefensiesysteem zal geen kruisraketten of raketten die door een boot of landvoertuig worden vervoerd tegenhouden. Daarom stellen critici van het systeem dat het een dure fout is, die voor de minst waarschijnlijke aanval wordt gebouwd, een ballistische raket met kernkop. Bush besteedt ook aan militair onderzoek en ontwikkeling en modernisering van wapensystemen, maar annuleerde programma's zoals het gemotoriseerde artilleriesysteem Crusader. Aanvankelijk werd ook een begin gemaakt met onderzoek naar bunker-infiltrerende kernraketten.\nIrak.\nSinds de beleidsbepaling in de Akte van de Bevrijding van Irak in 1998, verklaarden de VS Saddam Hoessein te zullen ontdoen van de macht in Irak. Na de terroristische aanslagen op 11 september 2001, stelde de regering-Bush dat de situatie in Irak nu nijpend was geworden. Ze verklaarde dat Saddams regime had geprobeerd om kernmateriaal te verwerven en niet behoorlijke rekenschap had gegeven over biologisch en chemisch materiaal dat het zou bezitten, inclusief potenti\u00eble massavernietigingswapens in schending met de sancties van de V.N. Er bleef nog lang debat gaande tussen voor- en tegenstanders van de oorlog welk bewijsmateriaal de VS en hun bondgenoten hadden dat Irak massavernietigingswapens en banden met terreurorganisaties had.\nBush beweerde dat Saddam massavernietigingswapens aan terroristen zoals Al Qaida zou kunnen leveren. Beginnende in 2002 en met meerdere mate in de lente van 2003, oefende Bush druk uit op de VN om op zijn ontwapeningsmandaten aan Irak te handelen, leidende tot de ontwapeningscrisis van Irak. Hij begon met het doorduwen voor hernieuwde V.N.-wapeninspecties in Irak, die de V.N. instelden Resolutie van de Veiligheidsraad van de VN 1441. Hans Blix en Mohamed ElBaradei gaven leiding aan de wapeninspecteurs van de VN in Irak. Er waren enkele tijdsspannes in samenwerking en door de Iraakse overheid geplaatste beperkingen op de inspecties, die tot intens debat over de doeltreffendheid van inspecties leidden. De stijgende druk van de Verenigde Staten in de lente van 2003 dwong de wapeninspecteurs van de V.N. om de inspecties te be\u00ebindigen. Na zijn arrestatie beweerde Saddam nog altijd dat hij geen massavernietigingswapens had en dat hij inspecteurs niet in presidenti\u00eble gebieden wilden laten gaan vanwege de privacy.\nIn de regering van Bush drong minister van buitenlandse zaken Colin Powell erop aan dat de Verenigde Staten geen oorlog zou voeren zonder de goedkeuring van de V.N.. Het beleid onderzocht de mogelijkheid om een V.N. Veiligheidsraadsresolutie te verkrijgen die het gebruik van militaire kracht volgens het Handvest van de Verenigde Naties te gebruiken, maar verliet het idee omdat de meerderheid van de leden van de Veiligheidsraad tegen het idee waren en er een openbare dreiging met een veto van Frankrijk was. In plaats daarvan brachten de Verenigde Staten een groep van ongeveer veertig landen samen, met inbegrip van het Verenigd Koninkrijk, Spanje, Itali\u00eb, Polen en Nederland in de \"coalitie van willenden\".\nDe coalitie viel op 20 maart 2003 Irak binnen, waarbij ze vele resoluties betreffende Irak van de Veiligheidsraad aanhaalde (715, 778, 1060, 1150, 1205 en 1441), evenals huidig en afgelopen gebrek aan Iraakse samenwerking met die resoluties, Saddams intermitterende weigering om met de wapeninspecteurs van de V.N. samen te werken, de beschuldiging dat Saddam de vroegere president George H.W. Bush in Koeweit probeerde te vermoorden en Saddams schending van de staakt-het-vurenverdragen uit 1991. De coalitie beweerde dat deze resoluties het gebruik van kracht machtigden. Andere wereldleiders, onder wie secretaris-generaal van Verenigde Naties Kofi Annan, gingen niet akkoord en noemden de oorlog onwettig. Het primaire verklaarde doel van de oorlog was om Irak tegen te houden in het opstellen van en het ontwikkelen van massavernietigingswapens door Saddam uit de macht te verwijderen.\nDe coalitie was zeer succesvol tegen de conventioneel bewapende Iraakse strijdkrachten en verkreeg spoedig militair overwicht over het gehele land. Na het verklaarde eind van de belangrijke gevechtsverrichtingen op 1 mei 2003 veroorzaakten opstandelingen echter wezenlijk meer problemen dan de leiders van de V.S. hadden voorspeld. De Amerikaanse openbare steun voor de politiek van Bush in Irak daalde naarmate de gevechten langer doorgingen. Bovendien vond een rapport door mensen uit beide politieke partijen van de geheime diensten geen geloofwaardig bewijsmateriaal dat Saddam Hoessein massavernietigingswapens bezat, hoewel het rapport wel concludeerde dat de overheid van Hoessein actief probeerde technologie te verwerven die het Irak mogelijk zou maken om massavernietigingswapens te produceren zodra de sancties van de V.N. zouden worden opgeheven.\nHet rapport vond ook \"geen samenwerkingsverband\" tussen Saddam Hoessein en Al Qaida. Bush bleef zijn besluit niettemin verdedigen, daarbij stellend dat de \"wereld vandaag de dag veiliger is.\" Er bleven echter vragen over vooringenomen vorming of vervorming van vooroorlogse intelligentierapporten, democratisering van het Midden-Oosten, de verhouding tot de \"strijd tegen terrorisme\", de verhouding van Verenigde Staten tot Europese machten en de rol en de functie van de Verenigde Naties, de wederopbouw van Irak en het effect op nabijgelegen landen zoals Iran, Syri\u00eb, Libanon, en Turkije. In december 2006 gaf Bush voor het eerst toe niet aan de winnende hand te zijn in Irak.\nNaar aanleiding van de voortdurend verslechterende situatie in Irak kondigde Bush op 10 januari 2007 een sterke vermeerdering aan van het aantal Amerikaanse troepen in Irak, de zogenaamde \"Troop surge\". Nadat de troepenaanvoer voltooid was, in de zomer van 2007, begon het geweld in Irak sterk af te nemen. Critici van Bush noemden het gebrek aan politieke vooruitgang en bleven tegen zijn Irakbeleid protesteren.\nTweede Inaugurele rede.\nBush gebruikte zijn tweede inaugurele rede in 2005 om zijn visie over de spreiding van Democratie in de wereld te geven. Hij stelde dat het het beleid van de VS zou worden om de verspreiding van democratische waarden te bevorderen met als doel: \"het be\u00ebindigen van tirannie in de wereld.\" Hij stelde voorts dat het handhaven van \"de vrijheid in ons land steeds meer berust op het succes van vrijheid in andere landen\". Critici noemden de rede te idealistisch en vaag, terwijl medestanders Bush' visie roemden.\nIsra\u00ebl en Palestina.\nTijdens de eerste jaren van zijn presidentschap besteedde Bush relatief weinig tijd aan het Isra\u00eblisch-Palestijnse conflict. Hij weigerde categorisch met de oud-leider van de PLO, Yasser Arafat, van doen te hebben en wachtte op nieuw Palestijns leiderschap.\nIn mei 2003 presenteerde Het Kwartet (VS, EU, Rusland en de VN) de Routekaart van de Vrede. Deze had als doel het bereiken van een oplossing van het conflict in 2005. In 2006 kwam na verkiezingen Hamas aan de macht. Na mislukte onderhandelingen met Fatah vormde Hamas de regering (PNA). Omdat Hamas werd gezien als terreurorganisatie begon het kwartet een boycot van de Palestijnse Nationale Autoriteit. Hamas weigerde Isra\u00ebl te erkennen, de gemaakte overeenkomsten te erkennen en geweld tegen Isra\u00ebl af te zweren.\nIn 2005 werd Bush de eerste Amerikaanse president die openlijk zijn steun uitsprak voor een \"Democratische Palestijnse staat die vreedzaam zij aan zij bestaat met een veilig Isra\u00ebl\". In november 2007 riep Bush een conferentie bijeen in Annapolis, Maryland waar Isra\u00ebl, de Palestijnen alsmede andere Arabische landen bij aanwezig waren. Bush zei tot doel te hebben om voor het einde van 2008 een definitieve vredesovereenkomst tussen Isra\u00ebl en de Palestijnen te bereiken.\nMilitaire uitgaven.\nVan de 2,4 biljoen dollar in het budget van 2005 zijn ongeveer 401 miljard dollar gereserveerd voor defensie (16,7 %, Nederland ter vergelijking: 5,7 %). Aangepast aan de inflatie is deze militaire begroting hoger dan in de jaren 90 van de vorige eeuw, maar ruwweg vergelijkbaar met het gemiddelde tijdens de koude oorlog.\nPolitieke ideologie.\nBush wordt over het algemeen beschreven als conservatief of 'meelevend conservatief'; dat laatste is een term die hij met betrekking tot zichzelf heeft gebruikt. Conservatieven hebben Bush bekritiseerd om zijn bereidheid om grote begrotingstekorten te handhaven. In zijn eerste beleidsnota van 2005 schetste hij zijn nieuwe buitenlandse beleid als de \"Strategie van de Nationale Veiligheid\". De medestanders van Bush zien de verwerping van \"machtsevenwicht\"-politiek en een herdefini\u00ebring van de rol van Amerika in het internationale forum als een noodzakelijk beleid. Critici van Bush zien het als terugtrekking van Amerika uit het internationale forum.\nBinnenlands beleid.\nOp religie gebaseerde initiatieven.\nBegin 2001 veranderde Bush met behulp van Republikeinen in het Congres de wet die de wijze van controle, belasting en financiering door de federale overheid regelt van liefdadigheid en initiatieven zonder winstbejag vanuit godsdienstige organisaties. Hoewel het voor deze organisaties ook voor de wetgeving mogelijk was om federale hulp te ontvangen, hoeven deze organisaties met de nieuwe wetgeving hun liefdadige functies niet meer van hun godsdienstige functies te scheiden. Bush zorgde voor een functie binnen het Witte Huis voor op geloof gebaseerde initiatieven en gemeenschappen. Verscheidene organisaties zoals de American Civil Liberties Union (ACLU) bekritiseerden het op geloof gebaseerde initiatievenprogramma van Bush, omdat zij het een schending van het principe van de scheiding tussen kerk en staat vonden.\nDiversiteit.\nBush heeft zich tegen de meeste vormen van positieve discriminatie verzet, maar zich goedkeurend uitgelaten over een uitspraak van het federaal hooggerechtshof die de voortgezette selectie van universiteitskandidaten op basis van diversiteit mogelijk maakte. Bush heeft de Nationale Stedelijke Liga als president ontmoet. In 2000 sprak hij in Baltimore als presidentskandidaat voor de jaarlijkse conferentie van de NAACP\nColin Powell werd in Bush' eerste regeringstermijn de eerste zwarte minister van buitenlandse zaken. In 2005 werd Powell opgevolgd door Condoleezza Rice, de eerste zwarte vrouw op dezelfde positie.\nBush is tegen het homohuwelijk en steunde een voorstel de grondwet van de Verenigde Staten aan te passen zodat het huwelijk bepaald zou worden als de vereniging van man en vrouw. Zo moet het de afzonderlijke staten onmogelijk worden gemaakt om in hun wetgeving het homohuwelijk te legaliseren. Wel wil Bush de staten ruimte laten om civielrechtelijke samenlevingscontracten te erkennen.\nTijdens de eerste termijn van Bush werd Michael Guest de eerste openlijk homoseksuele ambassadeur (in Roemeni\u00eb). (De eerste openlijk homoseksuele ambassadeur, James Hormel, had een recesbenoeming gekregen van Bill Clinton toen de Senaat niet tot bevestiging overging).\nEconomie.\nTijdens zijn eerste termijn als president verkreeg Bush goedkeuring van het Congres voor drie forse belastingverlagingen, die de inkomstenbelastingsreductie voor gehuwden verhoogden, de onroerendgoedbelasting elimineerden en ook andere marginale belastingtarieven verlaagden. Deze belastingverlagingen zullen in hun huidige vorm na het verstrijken van een decennium komen te vervallen. Bush heeft het Congres gevraagd om deze belastingverlagingen permanent te maken. Volgens het Centrum voor de Prioriteiten van de Begroting en van het Beleid, hadden deze belastingverlagingen de totale federale inkomsten over 2003 als percentage van het bruto binnenlands product (het BBP) verminderd tot het laagste niveau sinds 1959.\nHet effect van deze belastingverlagingen moest in combinatie met gelijktijdige verhogingen van uitgaven wel begrotingstekorten cre\u00ebren. In het laatste jaar van het presidentschap van Clinton toonde de federale begroting een jaarlijks overschot van meer dan $230 miljard. Onder Bush keerde het begrotingstekort terug. Het jaarlijkse tekort bereikte recordniveaus van $374 miljard in 2003 (aangepast aan de inflatie) en $413 miljard in 2004. Toch waren deze tekorten als percentage van het BBP lager dan het record van na de Tweede Wereldoorlog, dat ten gevolge van het fiscale beleid van Ronald Reagan in de jaren 80 werd gevestigd. In een open brief in 2004 schreven meer dan 100 hoogleraren op financieel en economisch terrein de 'fiscale ommekeer' toe aan het beleid van Bush' \"belastingverlagingen die hoofdzakelijk ten goede komen aan de bovenlaag van de inkomenspyramide\"\".\nVoorstanders van Bush hebben hiertegen ingebracht dat hoofdzakelijk ten gevolge van het verdubbelen van de waarde van het kindbelastingkrediet, \"7,8 miljoen families met een laag dan wel gemiddeld inkomen hun volledige inkomstenbelastingsverplichting geannuleerd zagen als gevolg van de belastingverlagingen.\" Bovendien had de regering Bush te maken met een unieke combinatie van negatieve factoren waaronder het einde van de internethype, diverse boekhoudschandalen, de nawee\u00ebn van de Azi\u00eb-crisis en het geschokte consumentenvertrouwen na 9/11, die alle de economie wereldwijd ernstige schade hadden berokkend. Door het beleid van Bush bleef de Amerikaanse consumptie op peil. Hiervan profiteerde zowel de economie in de VS als in de rest van de wereld.\nVolgens de \"baseline\" voorspelling van federale inkomsten en bestedingen door het Congresbureau voor de Begroting (CBO; in zijn Projecties van de Begroting van de Basislijn van januari 2005) zou de tendens van de stijgende tekorten tijdens de eerste termijn van Bush veranderen in krimpende tekorten gedurende zijn tweede termijn. Volgens deze projectie zal het tekort in 2005 $368 miljard zijn, $261 miljard in 2007, en $207 miljard in 2009, met een klein overschot in het jaar 2012. Het CBO constateerde echter dat deze projectie \"een significant gedeelte van de uitgaven voor dit jaar buiten beschouwing laat - en misschien ook in de komende tijd - voor de militaire acties van de V.S. in Irak en Afghanistan en voor andere activiteiten met betrekking tot de wereldwijde 'strijd tegen terrorisme'.\" De projectie veronderstelt ook dat de belastingverlagingen van Bush op 31 december 2010 zullen komen te vervallen zoals in de wet bepaald. Als echter -zoals Bush heeft aangekondigd- de belastingverlagingen worden gecontinueerd, dan zullen de \"begrotingsverwachtingen voor 2015 van een overschot van $141 miljard in een tekort van $282 miljard veranderen.\"\nNadat het laatste banenrapport v\u00f3\u00f3r de verkiezing van 2004 werd vrijgegeven, bleven de aanhangers van Kerry Bush bekritiseren als de eerste Amerikaanse president na Herbert Hoover tijdens wiens termijn een netto verlies aan arbeidsplaatsen was opgetreden. Door de aantallen van november en december mee te tellen slaagde Bush erin op een netto groei van arbeidsplaatsen tijdens zijn eerste termijn uit te komen.\nSociale voorzieningen.\nBush heeft belangrijke veranderingen voorgesteld in de Sociale Voorzieningen van de Verenigde Staten (Social Security), een kwestie die hij identificeert als prioriteit voor zijn tweede termijn. In 2005, maakte Bush een voorstel voor belastingvoordelen voor belastingen van Sociale Voorzieningen progressief te verminderen en gedeeltelijke privatisering in het pensioenplan op te nemen door individuele arbeiders toestaan om een gedeelte van hun belastingen van Sociale Voorzieningen in persoonlijke pensioneringsrekeningen te investeren. De meeste Democraten en veel Republikeinen zijn kritisch op dergelijke idee\u00ebn, onder meer wegens de vereiste kosten van het plan ($1 biljoen of meer) om de overgang te bekostigen en wegens de problemen die ontstonden in het financieren van het geprivatiseerde pensioenplan in het Verenigd Koninkrijk.\nGezondheid.\nBush ondertekende De 'Medicare Prescription Drug, Improvement, and Modernization Act' van 2003, die de dekking van de voorschriftgeneesmiddelen toevoegde aan de Gezondheidszorg voor bejaarden in de Verenigde Staten (Medicare), farmaceutische bedrijven subsidieerde en de Federale overheid belemmerde bij het onderhandelen over kortingen met farmaceutische bedrijven.\nBush is pro-life (voor de beschermwaardigheid van het menselijk leven vanaf de conceptie). Zijn doel is naar eigen zeggen de cultuur van het leven te bevorderen.\nOnderwijs.\nIn januari 2002 ondertekende Bush de No Child Left Behind Act, die zich op het steunen van vroeg leren richt. De Act regelt het meten van prestaties van de student, geeft beleidsopties voor de aanpak van falende scholen, en verzekert meer middelen voor scholen. Critici, met inbegrip van Senator Kerry en de Nationale Vereniging van het Onderwijs, zeggen dat de scholen niet de middelen krijgen om aan de nieuwe normen te voldoen, hoewel het Comit\u00e9 voor Onderwijs van het Huis van Afgevaardigden in juni 2003 zei dat in drie jaar onder het beleid van Bush het budget van de ministerie van Onderwijs met 13,2 miljard dollar is verhoogd. De overheden van sommige Amerikaanse deelstaten weigeren om bepalingen in de Act uit te voeren zolang zij niet voldoende fondsen ontvangen.\nWetenschap.\nOp 19 december 2002 ondertekende Bush de wet H. R. 4664, de verregaande wetgeving om de National Science Foundation (NSF) een zet te geven richting de verdubbeling van zijn begroting over vijf jaar en nieuwe initiatieven te cre\u00ebren voor wiskunde en exacte wetenschappen, zowel op pre-universitair als op bachelorniveau.\nSommige wetenschappers zijn ontstemd over immigratiebeperkingen die voortkwamen uit overwegingen van nationale veiligheid, met als onbedoeld gevolg een dalende immigratie van buitenlandse wetenschappers.\nBush verzet zich tegen embryonaal stamcelonderzoek en maakt hiervoor slechts beperkte middelen vrij. De federale subsidi\u00ebring van het embryonale stamcelonderzoek werd ingevoerd onder de regering-Clinton (op 19 januari 1999), maar er kon geen geld worden uitgegeven tot de richtlijnen bekend werden gemaakt. De richtlijnen werden vrijgegeven onder Clinton (op 23 augustus 2000). Zij stonden het gebruik van ongebruikte, bevroren embryo's toe. Op 9 augustus 2001 kondigde Bush, nog voordat enige subsidie verleend was, wijzigingen in de richtlijnen aan die enkel het gebruik van de bestaande lijnen van stamcellen toe zou staan.\nHoewel Bush beweerde dat er al meer dan 60 particulier gefinancierde lijnen van embryonale stamcellen bestonden voor onderzoek, zeiden wetenschappers in 2003 dat er slechts 11 bruikbare lijnen waren; in 2005 volgde de mededeling dat alle lijnen met goedgekeurde, federale subsidi\u00ebring vervuild en onbruikbaar waren. Financiering van onderzoek op volwassen stamcellen werd niet beperkt.\nIn februari 2004 ondertekenden meer dan 5.000 wetenschappers \u2014 waaronder 48 Nobelprijswinnaars \u2014 van de Union of Concerned Scientists een verklaring die zich \"verzet tegen het gebruik van wetenschappelijk advies van overheidswege door de regering-Bush\". Zij stelden dat \"de regering-Bush onbevooroordeeld wetenschappelijk advies heeft genegeerd bij de beleidsvorming die zo belangrijk is voor ons collectief welzijn\".\nOp 14 januari 2004 kondigde Bush een grote verhoging van het budget van de NASA aan in zijn \"visie voor ruimte-exploratie\". Hierin roept hij op tot een terugkeer naar de maan in 2020, de voltooiing van het internationaal ruimtestation ISS in 2010 en uiteindelijk het sturen van astronauten naar Mars. Hoewel het plan over het algemeen lauw werd ontvangen, werd de begroting met een paar kleine veranderingen goedgekeurd na de verkiezingen in november. In januari 2005 gaf het Witte Huis een nieuw document uit waarin het ruimtebeleid van de regering in grote lijnen geschetst wordt en dat de ontwikkeling van ruimtetransportmogelijkheden aan nationale veiligheidseisen bindt.\nMilieu.\nHet milieubeleid van de regering-Bush is bekritiseerd door de meeste milieudeskundigen, die stelden dat Bush' beleid toegaf aan de eisen van industrie\u00ebn om de milieubescherming af te zwakken. Twee belangrijke wetten stuitten in 2002 echter op weinig weerstand: de Great Lakes Legacy Act die de federale overheid machtigt een begin te maken met het opruimen van verontreiniging en vervuilde sedimenten in de Grote Meren en de Brownfields Legislation die de schoonmaak van verlaten industriegebieden en \"brownfields\" (verlaten opslagplaatsen van gevaarlijke stoffen, benzinestations en dergelijke) versnelt.\nIn december van 2003 ondertekende Bush wetten die de belangrijkste punten van zijn \"Gezonde bossen-initiatief\" ten uitvoer moeten brengen. Milieugroepen stelden dat dit plan simpelweg neerkwam op het weggeven van hakhout aan houtzagerijen. Bush drong van zijn kant aan op het winnen van aardolie uit grote voorraden in het ecologisch gevoelige Arctic National Wildlife Refuge, een natuurgebied boven de poolcirkel. Dit gebied wordt algemeen beschouwd als de laatste ongerepte wildernis van de Verenigde Staten. Het merendeel van de hier gewonnen olie wordt verscheept naar andere landen, zoals Japan, waar Amerikaanse oliemaatschappijen grotere winsten kunnen behalen. De buitenlandse verkoop van deze aardolie vergrootte de controverse aangezien eerder werd gesteld dat het boren in dit gebied de Amerikaanse afhankelijkheid van het buitenlandse fossiele energie zou verkleinen. Een ander controversieel onderwerp was het \"Schone luchtinitiatief\"; tegenstanders zeiden dat nutsbedrijven door het initiatief de mate van hun verontreinigende uitstoot in feite kunnen opvoeren.\nBush was tegen het Kyoto-protocol gekant, omdat het volgens hem de economie van de Verenigde Staten schade zou berokkenen. Milieugroepen merkten echter op dat vele ambtenaren van de regering-Bush, naast Bush en Cheney zelf, banden hadden met de energie-industrie, de automobielindustrie en andere groepen die tegen de milieubescherming hebben gestreden. Bush zei zelf dat zijn reden om het Kyoto-protocol niet te steunen was dat dit protocol buitensporig streng is voor de V.S. maar tegelijkertijd andere grote landen zoals China en India vrijwel ongemoeid liet. Bush verklaarde dat China de op een na grootste producent van broeikasgassen is. Toch werd China volledig vrijgesteld van eisen in het Kyoto-protocol\". Ook heeft hij twijfel uitgesproken aan de wetenschappelijke basis van antropogene opwarming van de Aarde en aangedrongen op meer onderzoek om de geldigheid daarvan te bepalen.\nBegin 2005 kwam vanuit het Witte Huis de mededeling dat de regering-Bush inmiddels wel overtuigd was van het bestaan van het broeikaseffect. De regering-Bush stelde te \"willen zoeken naar technologische oplossingen om de vervuiling tegen te gaan zonder de industrie in te perken\".\nImmigratie.\nBush, die in het algemeen voorstander was van open grenzen, maakte de liberalisatie van het immigratiebeleid van de V.S. tot een van de prioriteiten van zijn tweede ambtstermijn. Hij stelde immigratiewetgeving voor die het gebruik van gastarbeidersvisa sterk zou uitbreiden. Zijn voorstel zou werkgevers koppelen aan buitenlandse arbeiders voor een periode van maximaal 6 jaar. Tijdens deze periode konden de immigranten zich dan aanmelden voor een vaste verblijfsvergunning, wat vaak jaren kan duren. Bush verzette zich tegen een algemene amnestie voor illegaal verblijvende vreemdelingen. Hij vond dat de immigranten die op een eerlijke manier het land proberen binnen te komen, zo benadeeld werden.\nHandel.\nBush' tariefheffingen op ingevoerd staal en op Canadees zacht timmerhout waren controversieel gezien zijn formeel beleden ideologie van vrije marktbeleid en trokken kritiek aan van zowel medeconservatieven als be\u00efnvloede landen. Het staaltarief werd later herroepen onder druk van de Wereldhandelsorganisatie.\nPresident Bush heeft geweigerd te handelen tegen de diefstal van intellectueel eigendom door bedrijven in China, zoals die provisies in de \"Overeenkomst over Commerci\u00eble Aspecten van Intellectueel eigendomsrecht\" van de Wereldhandelsorganisaties mogelijk maken.\nStaatsschuld.\nDe staatsschuld is in de periode 2000-2008 sterk verhoogd. Dit komt vooral door het begrotingstekort. In 2008 bijvoorbeeld had de regering-Bush te kampen met een tekort van 277 miljard euro (410 miljard dollar). Dit begrotingstekort kwam vooral door de oorlogen in Irak en Afghanistan. De regering-Bush vulde het begrotingstekort aan door de staatsschuld te verhogen, China en andere nieuwe economie\u00ebn kochten veel van die staatsobligaties.\nKatrina.\nIn 2005 teisterde de orkaan Katrina de kusten van Louisiana, Mississippi en Alabama en richtte er aanzienlijke schade aan. Met name de stad New Orleans werd zwaar getroffen. President Bush kondigde daarop de noodtoestand voor het gebied af waardoor er automatisch geld van de federale overheid vrijkwam voor de getroffen gebieden alsook dat instanties als de FEMA in actie konden komen. Er was veel kritiek op de reactie van de federale overheid op de ramp en Bush nam daar de volledige verantwoordelijkheid voor op.\nBelangrijke aanstellingen.\nKabinet.\nHet kabinet van Bush omvatte het grootste aantal leden afkomstig uit etnische minderheden van ieder federaal kabinet van de Verenigde Staten, waaronder de eerste vrouwelijke Aziatisch-Amerikaanse minister ooit, de minister van Arbeid Elaine Chao. De diversiteit van zijn kabinet gaf aanleiding tot een vermelding in het Guinness Book of Records.\nEr zat \u00e9\u00e9n niet-Republikein in het laatste kabinet van Bush: minister van Verkeer Norman Mineta. Deze Democraat werd het eerste Aziatisch-Amerikaanse kabinetslid in de Amerikaanse geschiedenis als minister van Handel voor Bill Clinton.\nBush stelde vele personen aan met een lange staat van dienst bij de Amerikaanse overheid, waaronder Colin Powell, die als adviseur voor Nationale Veiligheid diende onder Ronald Reagan en als chef van de Generale Staf onder George H.W. Bush en Bill Clinton, en minister van Defensie Donald Rumsfeld, die ook als minister van Defensie diende onder Gerald Ford en daarmee zowel de jongste als de oudste Amerikaanse minister van Defensie werd. Bush' vicepresident, Dick Cheney, was minister van Defensie onder George H.W. Bush.\nLatere leven.\nNa het einde van zijn presidentschap kocht Bush een huis in Preston Hollow in het zuiden van Dallas (Texas). Na het lezen van Winston Churchills essay \"Painting as a Pastime\" begon hij als hobby te schilderen. Af en toe mengt hij zich nog in het publieke debat. In 2011 noemde hij de beslissing van zijn opvolger Barack Obama de Amerikaanse troepen uit Irak terug te trekken een \"strategische blunder\". Bij de Amerikaanse presidentsverkiezingen 2016 stemde hij niet op de Repulikeinse kandidaat Donald Trump, maar bracht hij een blanco stem uit. In oktober 2017 veroordeelde hij het beleid van Trump, zonder die overigens bij de naam te noemen, en waarschuwde hij voor toenemende intolerantie en onrecht.\nIn 2020 was Bush een van de weinige Republikeinen die daags na de presidentsverkiezingen de Democraat Joe Biden gelukwensten met zijn overwinning."}
{"id": "9660", "revid": "7583", "url": "https://nl.wikipedia.org/wiki?curid=9660", "title": "Ludwig van Beethoven", "text": "Ludwig van Beethoven (Bonn, 15, 16 of 17 december 1770 \u2013 Wenen, 26 maart 1827) was een Duitse componist, musicus, virtuoos en dirigent. Zijn stijl sluit in zijn vroege periode direct aan op die van Mozart en Haydn, met wie hij tot de Eerste Weense School wordt gerekend. Hij bracht het classicisme tot voltooiing en leidde in zijn late periode de romantiek in. Hij wordt onder de invloedrijkste componisten gerekend. Zijn oeuvre heeft een overheersende invloed gehad op de negentiende-eeuwse muziek.\nLeven.\nBonn (1770-1792).\nLudwig van Beethoven was de zoon van de Rijnlandse, keurvorstelijke hofzanger Johan van Beethoven en zijn echtgenote Magdalena Keverich. Zijn grootvader, Lodewijck van Beethoven, kwam uit Mechelen en vestigde zich later in Bonn als keurvorstelijk hofzanger. Deze afkomst verklaart het Nederlandse voorvoegsel \"van\" in de naam. En \"Beethoven\" duidt (volgens B. Cooper) mogelijkerwijze op een \"oorspronkelijke herkomst van een bietenboerderij\". In tegenspraak met deze \"voor de hand liggende\" etymologie gaat het misschien om het dorpje Bettenhoven (Bettincourt) in Haspengouw, thans deelgemeente van Borgworm in de provincie Luik, in welk geval de etymologie zou verwijzen naar de boerderij van Bettingen (familie Betto). Aan het einde van de vijftiende eeuw vinden we in Kampenhout een zekere Jan van Bettehoven (ca.1485-1571), zevende overgrootvader van de componist.\nBeethovens vader trachtte, in navolging van Leopold Mozart, van zijn zoon een wonderkind te maken, nadat hij had gemerkt dat de jongen een grote muzikaliteit aan de dag legde. Een moeilijke jeugd waarin armoede een rol speelde en een vader die geregeld dronken was en 's nachts bij thuiskomst \u2013 indien hij gezelschap bij zich had \u2013 zijn zoon dwong uit bed te komen om voor hen piano te spelen, maakten van Ludwig een somber en wantrouwend mens. Toch kon hij met zijn extraverte karakter ook luidruchtig vrolijk zijn.\nIn 1777 ging Beethoven naar het zogenaamde \"Tirocinium\", een lagere school waar Latijn werd onderwezen. De schoolgang duurde tot 1781. Hij genoot verder geen algemeen vormend onderwijs meer. Alle tijd werd nu aan de muziek besteed.\nDe vroege en wat latere jeugd van Beethoven worden redelijk gedetailleerd beschreven in een manuscript dat nagelaten is door het gezin Fischer, dat vanaf 1776 bij de Beethovens betrokken was. Als volwassen man kreeg hij makkelijk ruzie en kon hij onredelijk zijn, zelfs tegenover zijn beste vrienden, maar hij putte zich ook uit om een vriendschap te herstellen als deze door zijn toedoen op de klippen was gelopen.\nBeethoven nam in 1779 in Bonn lessen bij Christian Gottlob Neefe, een hoforganist, die hem in contact bracht met de werken van Bach, Haydn en Mozart. Op elfjarige leeftijd kon Beethoven Das wohltemperierte Klavier van Bach bijna in zijn geheel uit zijn hoofd spelen en schreef hij zijn eerste composities. Op twaalfjarige leeftijd kon hij al invallen voor Neefe als organist en theaterkapelmeester. In 1781 bezocht hij met zijn moeder Nederland, in het kader van familiebezoek, waarbij hij in Rotterdam en Den Haag optrad voor onder anderen Erfstadhouder Prins Willem V van Oranje-Nassau en diens hofhouding.\nIn 1782 verscheen zijn eerste uitgegeven werk: de \"Dressler-Variationen\" (WoO 63). In de editie van 2 maart 1783 van Cramers \"Magazin der Musik\" liet Neefe zich lovend uit over Beethoven. In juni van het jaar erop (1784) werd Beethoven, naast Neefe, benoemd tot hoforganist. Zijn salaris bedroeg 150 florijnen (100 Thaler, vergelijkbaar met ca. \u20ac 1.450 in 2018). In 1784 componeerde Beethoven op 13-jarige leeftijd zijn allereerste pianoconcert in Es majeur (WoO 4).\nIn 1787 ondernam Beethoven een reis naar Wenen om bij Mozart les te nemen. Volgens een beroemde anekdote speelde Beethoven in die periode in Wenen een stuk voor Mozart. Deze had lauwtjes gereageerd. Beethoven vroeg Mozart daarop hem een thema te geven om op te vari\u00ebren. Toen dat was gebeurd en Beethoven improviserend speelde, zou Mozart tegen de andere aanwezigen hebben gezegd: \"Houd hem in de gaten, ooit zal hij de wereld iets geven waarover veel gepraat zal worden\". De anekdote is waarschijnlijk apocrief; het is niet bekend of de twee elkaar hebben ontmoet. Beethoven moest namelijk halsoverkop terug naar Bonn omdat zijn moeder op sterven lag. Zij overleed op 17 juli 1787. Op 20 november 1789 verliet Beethovens vader het hoforkest. Zijn salaris, 200 Thaler, werd gehalveerd, de resterende 100 Thaler werden voortaan aan Beethoven toegekend voor het onderhoud van zijn broers. In de praktijk ontfermde Beethoven zich over zijn broers vanaf ongeveer 17-jarige leeftijd.\nOp 2 november 1792 maakte Beethoven zich gereed om naar de Oostenrijkse hoofdstad Wenen te verhuizen. Hij kwam op de tiende in Wenen aan. Mozart was elf maanden eerder gestorven. Op 18 december 1792 overleed Beethovens vader.\nWenen (1792-1827).\nTussen 1792 en 1794, terwijl hij zich inmiddels definitief in Wenen gevestigd had, nam hij lessen bij Joseph Haydn. Maar tussen de twee boterde het niet erg. Haydn was verbaasd over de 'woede' in Beethovens muziek en deed zelfs een poging om de publicatie van een van diens eerste pianotrio's tegen te houden. Beethoven vond dat hij te weinig leerde bij Haydn en nam in het geheim les bij de componist Johann Baptist Schenk, die een betere leraar bleek, omdat deze fouten uit het werk van Beethoven haalde die Haydn \u2013 mogelijk uit gebrek aan interesse \u2013 over het hoofd had gezien. Dit zou kunnen suggereren dat Haydn toentertijd de grootte van Beethovens talent niet juist had ingeschat.\nOp 29 maart 1795 gaf Beethoven zijn eerste openbare concert in Wenen, in het Burgtheater, en speelde daar (waarschijnlijk) voor het eerst zijn eerste pianoconcert. In juli of augustus van hetzelfde jaar verscheen zijn eerste gepubliceerde werk: de pianotrio's opus 1.\nOp 6 oktober 1802 schreef hij zijn 'Heiligenst\u00e4dter Testament', een testament voor zijn twee broers, Kaspar Karl en Johann, waarin hij zijn wanhoop over zijn toenemende doofheid uitsprak. Hij schreef onder andere dat hij als dove musicus eigenlijk niet meer wilde leven, maar zich verplicht voelde toch in leven te blijven, om zodoende de wereld van zijn composities te laten genieten. Rond 1819 was Beethoven volledig doof.\nIn de periode van juni tot en met oktober 1803 schreef Beethoven de \"Ero\u00efca\", zijn derde symfonie, die hij aan Napoleon opdroeg. Toen Beethoven in 1804 hoorde dat Napoleon zich tot keizer had laten uitroepen, kraste hij de naam van Napoleon zo heftig van het titelblad dat op die plek een gat achterbleef (zie afbeelding) en hij veranderde de opdracht in \"Sinfonia Eroica, composta per festeggiare il sovvenire di un grand' Uomo\" (\"Hero\u00efsche symfonie, gecomponeerd om de herinnering aan een groot Man te vieren\").\nIn 1809 speelde Beethoven een spelletje met de Weense adel door een aanstelling als Kapellmeister in Kassel te accepteren. Hij wilde wel in Wenen blijven, maar dan moest de adel hem een vast inkomen garanderen. Op 26 februari kreeg hij het door hem begeerde contract met een jaargeld van 4000 florijnen (30.000 euro). Nu hij een vast inkomen had, ondernam Beethoven, inmiddels 39 jaar oud, stappen in de richting van een huwelijk. Zo schreef hij zijn voormalige secretaris Gleichenstein (die in Freiburg woonde) of deze hem wilde helpen een vrouw te vinden. In mei 1810 vroeg Beethoven Wegeler in Koblenz om een afschrift van zijn doopakte. Dit kan ermee verband houden dat hij in die periode een aanzoek aan Therese Malfatti had gedaan.\nIn mei 1810 leerde Beethoven Bettina, Franz en Antonie Brentano kennen, die op hun beurt bevriend waren met de Duitse dichter Johann Wolfgang von Goethe. Deze stelde via Bettina Brentano voor Beethoven te ontmoeten, waarin Beethoven toestemde. Later dat jaar componeerde hij drie liederen op teksten van Goethe, opus 83. Op 12 april 1811 schreef Beethoven voor het eerst aan Goethe en liet hem weten dat hij een exemplaar kreeg van de \"Egmont\"-muziek. In juni 1812 vertrok Beethoven naar een kuuroord in Teplitz, bij Karlsbad. Terwijl Beethoven hier verbleef, schreef hij een hartstochtelijke brief aan een anonieme vrouw: de \"Unsterbliche Geliebte\". Omdat de Brentano's de dag ervoor in Karlsbad waren aangekomen, nemen de meeste onderzoekers aan dat de brief aan Antonie Brentano was gericht, al houden enkelen vol dat het Josephine Deym-Brunsvik betrof. Op 14 of 15 juli kwam Goethe in Teplitz aan, waarna hij Beethoven op 19 juli ontmoette. De daaropvolgende week hadden ze dagelijks contact, totdat Beethoven naar de Brentano's reisde en in hun huis in Karlsbad logeerde.\nIn 1813 stelde Beethovens broer Carl een verklaring op dat, mocht hij komen te overlijden (vanwege zijn ernstige tuberculose), hij Beethoven wilde zien als voogd van zijn zoon Karl. Beethoven leende van muziekuitgever Steiner geld om zijn zieke broer en diens vrouw Johanna te ondersteunen. Deze lening werd terugbetaald in de vorm van publicatierechten van bepaalde werken, zoals \"Wellington's Sieg\", de zevende en achtste symfonie, strijkkwartet opus 95, vioolsonate opus 96 en het \"Erzherzogtrio\". Na het overlijden van zijn broer op 15 november 1815 ontvlamde een bittere strijd om het voogdijschap van Karl. Vanaf 19 januari 1816 was Beethoven de enige wettelijke voogd over Karl. Karl werd begin februari van zijn moeder gescheiden en op een internaat geplaatst. Vanaf ongeveer september dat jaar begon Beethoven plannen te ontwikkelen om zijn neef bij zich in huis op te nemen. Op 14 oktober werd Beethoven ernstig ziek, het begin van een lange periode van kwakkelen en problemen. In deze periode had hij regelmatig contact met de \"Philharmonic Society of London\", die hem wilde betalen om naar Londen te komen en twee symfonie\u00ebn te schrijven. Hoewel Beethoven begon met de schetsen van de negende symfonie, zou hij die pas jaren later voltooien.\nBegin 1818 kwam neef Karl bij Beethoven in huis wonen en kreeg onderricht van een huisleraar. In deze periode nam Beethovens gehoor zo sterk af dat hij gebruik moest maken van de zogenoemde \"Konversationshefte\". Gedurende 1818 deed Karls moeder Johanna diverse pogingen de voogdij terug te krijgen, die alle door de rechtbank werden afgewezen. Op 3 december vluchtte Karl naar zijn moeder. Beethoven schakelde de politie in om zijn neef terug te brengen, waarna Karl weer enkele maanden naar het internaat ging. Toen Beethoven voor het \"Landrecht\" moest toegeven dat hij niet van adel was, werd de voogdijkwestie doorverwezen naar de \"Magistrat\", een lagere rechtbank, waardoor Beethoven zich diep gegriefd voelde. Deze dwong Beethoven ertoe zijn voogdijschap neer te leggen en een andere voogd te zoeken. In die periode ging Karl terug naar zijn moeder. Hoewel het voogdijschap op 17 september 1819 aan Johanna (en Leopold Nussb\u00f6ck) werd toegewezen, bleef Beethoven dit aanvechten, totdat \u2013 na diverse vergeefse pogingen \u2013 het Hof van Appel Beethoven op 8 april 1820 in het gelijk stelde. Johanna tekende hiertegen vergeefs beroep aan bij de keizer.\nIn de periode hierna verergerden de diverse kwalen van Beethoven en de opkomst van Gioachino Rossini en de Italiaanse opera, die Beethoven als oppervlakkig beschouwde, plaatsten hem op de achtergrond.\nZijn muziekproductie nam in kwantiteit sterk af, maar hij werkte aan enkele van zijn grootste werken, zoals de Missa solemnis en de eerste twee van zijn late pianosonates. Rond februari 1824 was eindelijk zijn negende symfonie klaar. Bij de premi\u00e8re ervan was Beethoven zo slecht van gehoor, dat een van de solisten, de alt Caroline Unger, hem na afloop naar het publiek moest draaien zodat hij kon zien dat het publiek voor hem applaudisseerde. Zwaar ge\u00ebmotioneerd nam hij de eerbetuigingen in ontvangst, wat tot nog geestdriftiger toejuichingen leidde.\nIn 1824 liet zijn neef Karl weten dat hij de inmiddels begonnen universitaire opleiding filologie wilde verruilen voor een militaire loopbaan. In april 1825 begon hij eerst nog aan een handelsopleiding aan het \"Polytechnisches Institut\". In juli 1826 besloot Karl zelfmoord te plegen, een voornemen dat \u2013 na een eerste verhinderde poging \u2013 mislukt werd uitgevoerd op 30 juli: de eerste kogel miste en de tweede verwondde hem slechts. Hij werd naar zijn moeder gebracht, waar zijn wonden werden behandeld.\nIn december 1826 kreeg Beethoven een zware longontsteking na een overnachting in een ijskoude dorpsherberg, op de terugweg van zijn broer Johann in Gneixendorf naar Wenen. Op 4 of 5 december van dat jaar componeerde Beethoven zijn laatste voltooide werk: \"Wir irren allesamt\" WoO 198. Vanaf 10 december nam zijn gezondheid de laatste, slechte wending. Van toen af aan kon hij vrijwel niet meer werken vanwege waterzucht en geelzucht. In de daaropvolgende maanden werd Beethoven diverse keren gepuncteerd, waarbij grote hoeveelheden vocht werden afgevoerd.\nBeethoven overleed op 56-jarige leeftijd in de Schwarzspanierstra\u00dfe 15 te Wenen. Laat in de middag van 26 maart 1827 stak in de stad een storm op. Volgens Anselm H\u00fcttenbrenner was er tegen 5 uur een lichtflits, gevolgd door een enorme donderslag. \"Na dit onverwachte natuurfenomeen, dat mij hevig deed schrikken, opende Beethoven zijn ogen, hief zijn rechterhand op en keek enkele seconden op, met zijn vuist gebald en een zeer ernstige, dreigende uitdrukking op zijn gezicht. ... Toen hij zijn hand op het bed liet terugvallen, sloot hij half de ogen. ... Geen ademtocht meer, geen hartslag.\"\nDe gezondheid van Beethoven.\nDe laatste jaren van zijn leven kwakkelde Beethoven ernstig met zijn gezondheid. De somberheid en het wantrouwen die hij al vroeg had, werden meer uitgesproken door de slechthorendheid die in 1796 begon en die uiteindelijk tot volledige doofheid zou leiden. Hij klaagde ook vaak over zijn spijsvertering. Later heeft men weleens gesuggereerd dat Beethoven met zijn conflictueuze zielenleven aan een spastische darm leed, die door psychische spanningen werd verergerd. Een leverkwaal (cirrose), waarschijnlijk door overmatig drankgebruik, werd tijdens de lijkschouwing, die door Beethoven bij leven bevolen werd, in ieder geval klinisch vastgesteld. Anderen speculeren dat de kwellingen in Beethovens leven (waaronder zijn doofheid) door loodvergiftiging kunnen worden verklaard. Zijn lichamelijke ongemakken verhinderden hem echter niet om tot kort voor zijn dood te blijven componeren.\nDe doofheid.\nDe eerste symptomen van doofheid traden op rond 1796. In 1801 schreef Beethoven dat \"het geluid in zijn oren\" door een behandeling iets was afgenomen, een aanwijzing dat Beethoven 'ruis' hoorde. Rond 1819 was hij volledig doof. Er zijn diverse theorie\u00ebn over de oorzaak van zijn doofheid, vari\u00ebrend van otosclerose (een kwaal waarbij de gehoorbeentjes in het oor aan elkaar groeien en onbeweeglijk worden) of Paget tot loodintoxicatie, maar er is geen definitief antwoord. Zekerheid zal waarschijnlijk nooit worden verkregen, want de gehoorbeentjes werden tijdens de autopsie verwijderd en zijn sindsdien spoorloos.\nZijn toenemende doofheid noopte hem tot het zoeken naar oplossingen. Hij liet oortrompetten maken om de tonen van de strijkers nog te kunnen horen en vond zelf een methode uit van luisteren via beengeleiding. Rond 1816 probeerde hij toch zijn piano te kunnen horen bij het componeren van zijn \"Hammerklavier\"-sonate. Hij bevestigde het ene uiteinde van een dunne houten staaf aan de klankbodem van de piano en het andere uiteinde beet hij vast tussen zijn tanden. Door zo met behulp van de houten staaf zijn hoofd te verbinden met de piano, konden de geluidstrillingen van de piano via de staaf, de tanden en het kaakbeen zijn gehoororgaan bereiken. Deze methode werd later doorontwikkeld tot professioneel gebruik voor duikers en straaljagerpiloten, en wordt sinds 2000 ook op commerci\u00eble schaal in de vorm van koptelefoons aangeboden.\nLaatste woorden.\nEr is, zoals bij vele beroemdheden, uitgebreid gespeculeerd over Beethovens laatste woorden. Op zijn sterfbed gelegen had Beethoven erin toegestemd het sacrament der stervenden te ontvangen. Na vertrek van de priester zei Beethoven: \"Plaudite, amici, comedia finita est.\" (\"Applaudisseert, mijn vrienden, de voorstelling is voorbij\", het gebruikelijke einde bij een stuk in de commedia dell'arte.) \"Heb ik niet altijd gezegd dat het op deze wijze zou aflopen?\" Kort daarna werd een kistje wijn bezorgd afkomstig van muziekuitgever Schott. Schindler, Beethovens 'Geheimsekret\u00e4r ohne Gehalt', plaatste hiervan twee flessen R\u00fcdesheimer en twee andere flessen op een tafel naast het bed. Beethoven keek ernaar en stamelde: \"Jammer, jammer, te laat!\"\nLaatste rustplaats.\nOp 29 maart vond in de Alser Kirche onder grote publieke belangstelling de uitvaartdienst plaats. De lijkrede, geschreven door Franz Grillparzer, werd uitgesproken door de acteur Heinrich Ansch\u00fctz. Beethoven werd begraven op het W\u00e4hringer Friedhof. De begraafplaats werd gesloten in 1873 om er een openbaar park van te maken. Hierbij werd het grootste deel van de graven overgebracht naar andere begraafplaatsen in Wenen. In 1888 werd o.a. zijn stoffelijk overschot en dat van Schubert opgegraven en overgebracht naar het Zentralfriedhof in Wenen. Men heeft op de oorspronkelijke plaats echter wel twee herdenkingstombes voor respectievelijk Beethoven en Schubert geplaatst, wat nu bekend is als het Schubertpark.\nDNA-onderzoek.\nIn 2023 voltooide een internationaal consortium het genoomonderzoek naar Beethoven op basis van haarlokken. Beethoven had een erfelijke aanleg voor leverziekte en was besmet met hepatitis B. In combinatie met zijn alcoholgebruik leidde dat vermoedelijk tot zijn dood. De bijdrage van professor Maarten Larmuseau bracht aan het licht dat er een onwettig kind in de stamlijn van Beethoven aanwezig was, zodat de componist genetisch niet verwant is met alle andere Vlaamse Van Beethovens. Nochtans was die verwantschap op papier wel gevonden via de stamvader Aert van Beethoven uit Kampenhout. Waarschijnlijk was zijn eigen vader Johan geen biologisch kind van Lodewijk uit Mechelen, zoals Jan Caeyers reeds in zijn biografie had gesuggereerd. Al kan er op basis van het genetisch genealogisch onderzoek niet met zekerheid gezegd worden in welke generatie de buitenechtelijke verwekking plaatsvond.\nBehalve het genoomonderzoek naar de lever- en nierziekte kwam in verder onderzoek, gepubliceerd in 2024, naar voren dat in de haarlokken een zeer hoge concentratie lood aanwezig was, wat kan duiden op verhoogde kans op de ontwikkeling van nier- en leverziekten. Tevens werden verhoogde niveaus arseen en kwik gevonden. Bekend is dat Beethoven minimaal een fles wijn per dag dronk; het is zeer waarschijnlijk dat in de wijn lood zat in de vorm van loodsuiker, dat goedkope wijn zoeter deed smaken. De hoeveelheid lood is echter niet voldoende om daaraan een doodsoorzaak te verbinden.\nBeethovens muziek.\nBeethovens werken worden vrijwel altijd ingedeeld in drie stijlperiodes: 'vroeg', 'midden' en 'laat'. Vanaf 1961 wordt door het Beethoven-Haus in Bonn, uitgegeven door uitgeverij G. Henle Verlag, de \"Neue Beethoven-Gesamtausgabe\" (NGA) uitgegeven. Deze dient ter vervanging van de Beethoven Gesamtausgabe die stamt uit de jaren 1862-1865, met een extra deel verschenen in 1888. Willy Hess had in 1957 al een aanvullende catalogus gepubliceerd van de werken van Beethoven die niet in de \"Gesamtausgabe\" waren opgenomen.\nVroege periode.\nTot zijn vroege periode worden alle werken gerekend die hij in Bonn schreef en de eerste werken die hij in Wenen schreef. Hoewel deze werken (of bepaalde passages daarvan) onmiskenbaar vooruitwijzen naar de rijpe Beethoven, missen zij de compositorische finesse om op \u00e9\u00e9n lijn gesteld te kunnen worden met de vroege meesterwerken als de opus 2-sonates of de \"Path\u00e9tique\".\nMiddenperiode.\nHet eerste deel van de middenperiode wordt vaak de 'hero\u00efsche fase' genoemd, naar de titel van de derde symfonie en de onderwerpen van de bijna gelijktijdige werken zoals het oratorium \"Christus am \u00d6lberge\" en de opera \"Leonore\" (\"Fidelio\"). Veel commentatoren gaan nog verder en rekenen ook de vijfde en zesde symfonie en de grote concerten tot deze subperiode. Zij wijzen op het gegeven dat Beethoven vanaf 1809 een serie veel intiemere werken afleverde, waarbij de sonate in Fis opus 78 het meest sprekende voorbeeld is van een introvertere stijl.\nLate periode.\nDe scheidslijn tussen de middenperiode en de late periode wordt heel verschillend gelegd: de vroegste datum ligt rond 1813, de periode van ernstige depressie, na de 'Unsterbliche Geliebte'-affaire. Door zowel zijn psychische als fysieke achteruitgang leidde Beethoven in die periode een sterk teruggetrokken leven, die leidden tot een serie 'intieme' sonates zoals opus 90 en 101 voor piano en opus 102 voor cello en piano. Anderen wijzen op zijn gehoorverlies, dat in 1818 leidde tot het gebruik van zijn \"Konversationshefte\" en in muzikaal opzicht tot de gigantische \"Missa solemnis\" in 1819. Weer anderen trekken de grens nadat Beethoven zich uit het publieke leven had teruggetrokken, dus na de concerten van mei 1824 (waar de negende symfonie en de \"Missa solemnis\" voor het eerst werden opgevoerd) en beperken de late periode dus praktisch tot zijn experimentele late strijkkwartetten.\nStijlkenmerken.\nBeethoven was de erfgenaam van de rijke en rijpe muzikale taal van Mozart en Haydn en sloot daar direct op aan. De keurvorst Maximilian Franz was een groot bewonderaar van Mozart en stelde zijn laatste werken direct beschikbaar voor de musici die hij in dienst had. Uit veel werken die Beethoven in Bonn schreef, kan worden afgeleid dat hij zich al componerend de stijl van Mozart eigen maakte en dat hij hierdoor (zonder dat hij hierin formeel veel onderricht genoot) de principes van het schrijven van sonates leerde. Mozart bleef tot ten minste 1800 van beslissende invloed op Beethoven.\nDe invloed van Haydn is lastiger te herkennen, ook al omdat Haydn als componist tegenwoordig minder wordt begrepen dan Mozart. Bovendien wordt de relatie tussen Haydn en Beethoven versluierd door allerlei anekdotes en mythes die grotendeels onjuist of op zijn minst overdreven zijn. Het lijkt erop dat Beethoven van Haydn vooral heeft geleerd thema's en motieven economisch te gebruiken en vindingrijk te ontwikkelen. Beethoven volgde bij het ontwikkelen van thema's het dualisme van Mozart door een nieuwe toonsoort te introduceren met iets dat klonk als een nieuw thema en dus niet de 'monothematiek' van Haydn, waarbij verschillende thema's in een sonatedeel in diverse toonsoorten werden gevarieerd, maar die alle terug te voeren waren op een gemeenschappelijke bron.\nDe vernieuwing die Beethoven bracht voor wat betreft harmonie, melodie, vorm, etc. is moeilijk nauwkeurig te omschrijven. Het lijkt erop dat ze in het beste geval kunnen worden geduid op basis van drie parameters: 1. de absolute omvang van de delen, 2. tonale en/of thematische integratie van de delen en 3. nieuwe definities van wat een deel is en hoe werken samengesteld kunnen worden uit delen van ongelijke omvang.\nEen treffend voorbeeld van de absolute omvang is het \"Allegro con brio\" uit de derde symfonie. Geen enkel werk voor de derde symfonie (van Beethoven of anderen) wierp ook maar een schaduw vooruit op de ontzagwekkende proporties en de constructie van dit deel. Door de omvang, de orkestratie (inclusief de \"foute\" hoorninzet), de harmonische en tonale ontwikkeling en de emotionele kracht is dit deel een populair studieobject geworden. De belangrijkste reden van de omvang lijkt te bestaan uit de combinatie van brede frasering en de hoeveelheid thema's. De toegenomen omvang van de expositie leidde tot de \"noodzaak\" het doorwerkingsdeel aanzienlijk te verlengen. Hier introduceert Beethoven een feitelijke vernieuwing: hij schreef niet \u00e9\u00e9n lange doorwerking, maar twee afzonderlijke die hij onderling verbond met ander muzikaal materiaal. Een ander voorbeeld hiervan is het eerste deel van het strijkkwartet in F opus 59 nummer 1.\nDe tonale en/of thematische integratie bewerkstelligde Beethoven op diverse nieuwe manieren, zoals het laten aansluiten van delen. Een andere manier was het verbinden van het langzame deel met het scherzo of de finale door de slotcadens af te snijden op, of te verlengen tot een onstabiel akkoord, bijvoorbeeld een verminderde septiem of een dominante septiem. Een vroeg voorbeeld daarvan komt voor in de sonate \"Appassionata\" (1805).\nIn zijn late werken experimenteerde Beethoven met de definitie van \"deel\" en schreef hij elementen die te kort zijn om als zelfstandig deel te worden gerekend, maar te vol met muzikale idee\u00ebn om als introductie te worden gezien. In die periode kreeg hij veel belangstelling voor de kleine vorm, wat leidde tot de Bagatelles opus 119 nummers 7\u201311 en vooral de cyclus Bagatelles opus 126. Maar ook binnen werken componeert hij op deze nieuwe wijze, zoals in de pianosonate in As opus 110, waarin de rol van het langzame deel wordt overgenomen door een melodie van zestien maten getiteld \"Arioso dolente\" (of: \"Klagender Gesang\"), voorafgegaan door zeven maten introductie en een 'recitatief'. Omdat deze 23 maten te kort zijn in verhouding tot de voorgaande delen en de fuga die volgt, onderbreekt Beethoven de fuga na 48 maten en neemt hij het \"Arioso dolente\" weer op, ditmaal in een aangrijpender ritmiek. Hierdoor versmelten in feite twee delen tot \u00e9\u00e9n, met een volmaakt evenwicht tussen de twee onderdelen.\nInvloed.\nBeethoven heeft de hele negentiende eeuw overheerst met zijn muziek. Geen componist heeft zich aan zijn invloed kunnen onttrekken, geen componist heeft iets kunnen schrijven zonder zich rekenschap te geven van de dominantie van Beethoven. Dat geldt voor Mendelssohn, Berlioz, Schumann, Wagner en talloze anderen. Wagner was zelfs de mening toegedaan dat de symfonie na Beethoven geen rol van betekenis zou moeten spelen. Beethoven heeft alles reeds 'gezegd'.\nBrahms had het aanvankelijk niet aangedurfd om symfonie\u00ebn te schrijven, omdat hij werd ge\u00efntimideerd door de enorme kwaliteiten van Beethovens symfonische werk. Brahms' antipode Anton Bruckner bouwde ook voort op de monumentale stijl van Beethoven en via Brahms en Bruckner leidde Beethovens muziek tot verregaande invloeden in de muziek van de laatromantici. In dat opzicht is Beethoven een van de invloedrijkste personen uit de westerse muziekgeschiedenis geweest.\nMusea.\nVerschillende musea en bibliotheken hebben een sectie gewijd aan het werk en leven van Ludwig van Beethoven, zoals het Geelvinck Muziek Museum in Zutphen, het Kunsthistorisches Museum in Wenen en de staatsbibliotheek in Berlijn.\nOok zijn er musea die zich volledig richten op deze componist. Er zijn twee musea die daarnaast meerdere functies uitoefenen, waaronder als onderzoeksinstelling. Dat zijn het omvangrijke Beethoven-Haus in Bonn en het Ira F. Brilliant Center for Beethoven Studies in San Jose, Californi\u00eb.\nIn Oostenrijk zijn er meerdere musea. Van 1973 tot 2013 was in een voormalig woonhuis van Van Beethoven op het Erd\u0151dy-landgoed in Floridsdorf een museum gevestigd, waarvan de collectie is overgebracht naar het Bezirksmuseum Floridsdorf. Nog bestaande musea, soms slechts alleen op aanvraag geopend, zijn verder:\nBuiten Oostenrijk is er ook nog het Mutter-Beethoven-Haus in het Duitse Koblenz en het Beethoven-herdenkingsmuseum in het Slot Brunswick in Martonv\u00e1s\u00e1r, Hongarije."}
{"id": "9662", "revid": "648482", "url": "https://nl.wikipedia.org/wiki?curid=9662", "title": "Streptomycine", "text": "Streptomycine is het eerste antibioticum uit de groep van de aminoglycosiden. Streptomycine werd in 1943 ge\u00efsoleerd door Selman A. Waksman, Albert Schatz en Elizabeth Bugie voor welke ontdekking Waksman in 1952 de Nobelprijs voor geneeskunde ontving.\nDe stof is opgenomen in de lijst van essenti\u00eble geneesmiddelen van de WHO.\nGeschiedenis.\nWaksman is geboren in 1888 in de buurt van Kiev en emigreerde na de middelbare school naar Amerika. Hij overleed in 1973. Hij wijdde zijn laboratorium aan het op goed geluk in alle combinaties bij elkaar plaatsen van Actinomyces-stammen en ziekteverwekkers (de \"shotgun approach\" genoemd) om uit te zoeken welke stam een stof zou produceren waar een ziekteverwekker door bestreden zou worden. Bijzondere aandacht ging daarbij uit naar \"Mycobacterium tuberculosis\", de verwekker van de tuberculose. Waksman vreesde die ziekteverwekker dermate, dat hij in 1943 zijn nieuwe werknemer Albert Schatz in een afgelegen kelder liet werken waar zelfs Waksman nooit kwam. Schatz had succes met de stam \"Actinomyces griseus\" (later \"Streptomyces griseus\" genoemd), maar later claimde Waksman de ontdekking geheel voor zichzelf.\nMicrobiologie.\nStreptomycine is afkomstig van de myceliumvormende bacterie \"Streptomyces griseus\". Het antibioticum verstoort de werking van mRNA waardoor verkeerde aminozuren worden gebruikt bij de productie van eiwitten: \nStreptomycine is een inhibitor van de prote\u00efnesynthese. Het bindt met het 16S rRNA van de 30S subunit van het bacteri\u00eble ribosoom, waar het de binding van formyl-methionyl-tRNA met de 30S subunit verhindert. Dit leidt tot foute lezing van het codon, inhibitie van de prote\u00efnesynthese en zo tot de dood van de bacteri\u00eble cel. Het precieze mechanisme is echter nog niet gekend. Men speculeert dat de binding van streptomycine de binding de 50S ribosoom-subunit met de mRNA-streng be\u00efnvloedt, wat tot een instabiel ribosoom-mRNA-complex leidt. Dit zorgt voor een frameshift mutation, en een defectieve prote\u00efnesynthese, wat tot celdood leidt.\nStreptomycine kan worden gebruikt ter bestrijding van infecties door onder meer:\nSamengevat Gramnegatieve bacteri\u00ebn en mycobacteri\u00ebn\nBijwerkingen.\nNet als andere aminoglycosiden kan streptomycine schade toebrengen aan het binnenoor. Omdat het middel niet via het spijsverteringskanaal wordt opgenomen, moet het per injectie (intramusculair) worden toegediend. In Nederland is streptomycine niet meer geregistreerd. Het middel is verdrongen door nieuwere aminoglycosiden met minder bijwerkingen. Bij de behandeling van tuberculose heeft ethambutol meestal zijn plaats ingenomen. Wereldwijd wordt het echter nog veel gebruikt.\nOverige toepassingen.\nStreptomycine wordt ook binnen de diergeneeskunde gebruikt. Verder is streptomycine in gebruik als pesticide (tegen onder meer bacterievuur), al is dat sinds maart 2004 binnen de EU verboden."}
{"id": "9663", "revid": "68335405", "url": "https://nl.wikipedia.org/wiki?curid=9663", "title": "Morfine", "text": "Morfine is een in de geneeskunde veelgebruikte krachtige narcotische pijnstiller. De apotheker Friedrich Sert\u00fcrner isoleerde in 1804 het alkalo\u00efde morfine &lt;chem&gt;C_{17}H_{19}NO_3&lt;/chem&gt; als een van de werkzame bestanddelen van opium. Het is dus een opiaat. De naam morfine is ontleend aan de god Morpheus uit de Griekse mythologie. Hoewel morfine in principe geheel synthetisch kan worden gemaakt, wordt de grondstof waar morfine uit wordt ge\u00ebxtraheerd, de ruwe opium, nog steeds door de papaverplant geleverd. Morfine is opgenomen in de lijst van essenti\u00eble geneesmiddelen van de Wereldgezondheidsorganisatie WHO en valt onder de opio\u00efden.\nMorfine wordt voorgeschreven in de hoogste klasse van de pijnladder van de WHO. Indicaties om morfine voor te schrijven zijn acute ernstige pijn bijvoorbeeld na een operatie, een hartinfarct en bij asthma cardiale. Morfine wordt eveneens ingezet voor palliatieve zorg, bij chronische hevige pijn zoals in het terminale stadium van een ziekte. Daarnaast wordt morfine gebruikt als premedicatie voor anesthesie en als pijnstiller tijdens de operatie. Morfine wordt ingezet als pijnbestrijding bij palliatieve sedatie. Morfine wordt voor acute pijnstilling parenteraal toegediend, subcutaan, intramusculair, intraveneus of bij peridurale anesthesie. Als onderhoudsdosering wordt het in de vorm van zetpillen en als drank ingezet.\nEen diagnostische bijwerking zijn kleine pupillen, miose. Een van de veel voorkomende bijwerkingen van morfine is misselijkheid. Om misselijkheid te verhelpen wordt een anti-emeticum zoals metoclopramide gegeven. Constipatie is een van de bijwerkingen van opio\u00efden, dus ook van morfine.\nInvloed op het dagelijkse leven.\nAlhoewel onderstaande artikels geen duidelijkheid geven over het feit dat Morfine en andere opiaten een invloed hebben op het dagelijkse leven, geven ze wel aan dat de bijwerkingen van deze medicatie dit wel doen. Bij het gebruik van deze middelen komen misselijkheid, constipatie en braken (lichaamsfunctie) voor bij dertien (13) tot vijfentwintig (25) procent van de onderzochte doelgroep Echter zou het gebruik van deze medicatie niet gelinkt zijn aan maag- en darmziekten .\nMorfine heeft dan wel weer een invloed op de kwaliteit van leven (QOL), deze wordt o.a. gemeten met de McGill-score. De QOL vermindert wanneer een pati\u00ebnt meer van deze medicatie gebruikt . Dit zou te maken kunnen hebben met het feit dat meer opiaten gebruikt worden naar het einde van een behandeling toe.\nOok werd er gevonden door Boland et al. (2017) dat de bekwaamheid van pati\u00ebnten verbetert als deze morfine of een morfineachtige genomen heeft. Wel moet hier nog bij gezegd worden dat het innemen van morfine niet samenhangt met de stijging in bekwaamheid van een pati\u00ebnt .\nHet belangrijkste gegeven dat we uit deze artikels kunnen halen is dat het moment van overlijden niet be\u00efnvloed wordt door het verhoogd gebruik van morfine .\nDe kwaliteit van het dagelijkse leven wordt wel be\u00efnvloed door het gebruik van morfine. Dit zorgt niet voor een bewustzijnsdaling of een versnelling van overlijden."}
{"id": "9664", "revid": "264532", "url": "https://nl.wikipedia.org/wiki?curid=9664", "title": "Kleurenblindheid", "text": "Kleurenblindheid of daltonisme is het niet volledig normaal waarnemen van kleuren. Minder goed kleuren kunnen onderscheiden (kleurenzwakte) komt meer voor dan echte kleurenblindheid, waarbij een deel van de kleurwaarneming helemaal is uitgevallen. Meestal treedt kleurenblindheid op als een of meer van de drie typen kegeltjes, die naast de staafjes een van de twee soorten lichtgevoelige cellen in het netvlies zijn, niet goed of helemaal niet werken. \nKleurenblindheid is meestal een erfelijke aandoening, en de meest voorkomende vorm van kleurenblindheid is geslachtsgebonden. Er bestaan ook verworven vormen, meestal als gevolg van vergiftigingen, zoals door gebruik van bepaalde geneesmiddelen. Om kleurenblindheid op te sporen worden kleurenvisietesten uitgevoerd, zoals de Ishiharatest. Er bestaat geen behandeling voor kleurenblindheid, maar er zijn wel enkele hulpmiddelen die ondersteuning bieden, zoals speciaal corrigerende brilglazen. Milde vormen van kleurenblindheid hebben vaak geen significante invloed op het dagelijks leven en kleurenblinden ontwikkelen meestal vanzelf aanpassingen om de afwijking te compenseren.\nVormen van kleurenblindheid.\nRood-groenkleurenblindheid.\nBij de meest voorkomende vorm, rood-groenkleurenblindheid, is het niet of niet goed mogelijk om te onderscheiden tussen rood- en groentinten. Bij ongeveer een op de twintig mannen komt dit voor. Het gaat meestal om deuteranomalie (kleurenzwakte voor groen). Een onvermogen om rood te zien (1% van de mannen) of verminderd vermogen om rood te zien (nog eens 1% van de mannen) komt minder voor.\nAndere aandoeningen.\nAchromatopsie is een zeldzame aandoening waarbij geen van de drie soorten kegeltjes functioneert. Mensen met deze gesteldheid zien de wereld in grijstinten, precies zoals de term \"kleurenblindheid\" suggereert. Deze aandoening gaat echter ook nog gepaard met verminderde beeldscherpte en moeilijkheden met het richten van de blik.\nBehalve met de kegeltjes kan er ook iets mis zijn met de oogzenuw of kunnen de lichtdoorlatende onderdelen van het oog (vooral de ooglens) een kleurzweem veroorzaken, vooral bij sommige soorten staar. Al met al is kleurenblindheid dus eigenlijk een verzamelnaam voor een heel scala aan verschillende afwijkingen.\nKleurenzien en mogelijke afwijkingen.\nDe drie soorten kegeltjes hebben normaal gesproken hun grootste gevoeligheid in respectievelijk het gele, het groene en het blauwe golflengtegebied. Om verwarring met kleurindrukken te vermijden worden deze aangeduid met de letters L (long), M (medium) en S (short). De eerste twee soorten kegeltjes liggen ten opzichte van de blauw-gevoelige kegeltjes met hun gevoeligheidsmaximum niet ver uit elkaar.\nHet kleurenzien is in de praktijk het vaakst gestoord door minder goed werkende L- of M-kegeltjes (\"protanomalie\" en \"deuteranomalie\", vooral de laatste). Beide vormen leiden tot moeilijkheden bij het waarnemen van verschillen tussen rood en groen en worden samengevat onder de term rood-groenkleurenblindheid. Bij \"protanopie\" en \"deuteranopie\" is de functie van de L- respectievelijk de M-kegeltjes zelfs helemaal afwezig. De S-kegeltjes zijn veel minder vaak aangedaan (\"tritanomalie\" of \"tritanopie\"). Er zijn binnen de verschillende afwijkingen weer verschillende oorzaken mogelijk, zoals ontbreken van bepaalde soorten kegeltjes, minder voorkomen, of gevuld zijn met een niet goed werkend pigment. \nErfelijkheid.\nRood-groenkleurenblindheid komt het meest bij mannen voor. In totaal hebben ongeveer 1 op de 12 mannen deze erfelijke vorm van kleurenblind (8%), tegenover 1 op de 250 vrouwen (0,4%). Mannen zijn vaker kleurenblind omdat de betrokken genen op het X-chromosoom liggen. In tegenstelling tot mannen, hebben vrouwen twee X-chromosomen, zodat de recessieve afwijking kleurenblindheid bij vrouwen all\u00e9\u00e9n voorkomt als beide X-chromosomen het afwijkende gen bezitten.\nDe goede werking van de 'blauwe' kegeltjes wordt echter bepaald door een gen op chromosoom 7, waarvan mannen en vrouwen er evenveel hebben, zodat de erfelijke vormen van geel-blauw-kleurenblindheid (tritanopia en tritanomalie) bij mannen en vrouwen evenveel voorkomen.\nGeschiedenis van het onderzoek.\nDe Engelse scheikundige John Dalton publiceerde in 1794 het eerste wetenschappelijke artikel over kleurenblindheid, \"Extraordinary facts relating to the vision of colours\" (\"Buitengewone feiten over het zien van kleuren\") nadat hij zich gerealiseerd had dat hij zelf kleurenblind was. Naar hem wordt kleurenblindheid nog weleens \"daltonisme\" genoemd.\nZijn hypothese over de oorzaak van kleurenblindheid was dat deze te wijten was aan het verkleuren van het glasachtig lichaam van het oog. Daarom liet hij bepalen dat men na zijn dood zijn oog zou ontleden. (De hypothese bleek incorrect.)\nMaatschappelijke bezwaren.\nDe zeldzame volledige kleurenblindheid gaat gepaard met een slechte gezichtsscherpte. De vaker voorkomende gedeeltelijke kleurenblindheid heeft weinig maatschappelijke gevolgen, maar er zijn beroepen waarvoor een goede kleurenzin nodig is, zoals beroepsmilitair, piloot en politieagent.\nDit betekent echter niet dat een kleurenblinde per definitie uitgesloten is. Vaak wordt de gradatie bepaald waarin het voorkomt afgezet tegen de vereisten voor de functie. Zo kan een kleurenblind persoon die de ishiharatest niet haalt, een PPL halen met restrictie voor alleen overdag vliegen.\nEvolutie.\nGezien de hoge frequentie in onze populatie dient aangenomen dat deze erfelijke afwijking kennelijk evolutionair gezien niet leidt tot een geringere voortplantingskans. We mogen zelfs aannemen dat ze onder zekere omstandigheden zelfs leidt tot een hogere overlevingskans, anders was de afwijking allang nagenoeg uit de populatie verdwenen. Wellicht hebben kleurenzwakke en kleurenblinde personen een compenserend voordeel, bijvoorbeeld het meer letten op patronen dan kleuren wat dikwijls nuttig kan zijn; maar dit blijven speculaties. In de Tweede Wereldoorlog vlogen kleurenblinden mee in verkenningsvliegtuigen om door de (voor hen juist niet) misleidend gekleurde camouflagenetten heen te kijken en op de vorm van verborgen tanks en kanonnen te letten. Veel zoogdieren (bijvoorbeeld honden) hebben ook een duidelijk minder gedifferentieerde kleurwaarneming dan mensen, omdat ze van nature maar twee in plaats van drie soorten kegeltjes hebben. Veel vogels hebben er daarentegen zelfs vier. \nInsecten hebben heel andere ogen. Van honingbijen is bekend dat ze rood niet, maar ultraviolet weer wel waarnemen."}
{"id": "9665", "revid": "1341583", "url": "https://nl.wikipedia.org/wiki?curid=9665", "title": "George Frideric Handel", "text": ""}
{"id": "9666", "revid": "1061913", "url": "https://nl.wikipedia.org/wiki?curid=9666", "title": "Joseph Haydn", "text": "(Franz) Joseph Haydn (de naam Franz gebruikte hij niet) (Rohrau, 31 maart 1732 \u2013 Wenen, 31 mei 1809) was een Oostenrijks componist. Haydns werk wordt gerekend tot de muziek van de klassieke periode. Schepper van een omvangrijk oeuvre, is hij vooral van belang voor zijn bijdrage aan de ontwikkeling van de symfonie en van het strijkkwartet. Samen met Wolfgang Amadeus Mozart en Ludwig van Beethoven vormt hij, muziekhistorisch gezien, de Eerste Weense School. Hij heeft minstens 104 symfonie\u00ebn gecomponeerd.\nLevensloop.\nHaydn stamde uit een tamelijk arme Oostenrijkse familie. Zijn vader Matthias was wagenmaker. Joseph had een vrij moeilijke jeugd. Toen hij vijf jaar was, nam zijn oom Mathias Franck, hem mee naar het stadje Hainburg, waar hij naar school ging en muziekles kreeg. Op achtjarige leeftijd werd hij sopraan in het knapenkoor van de Stephansdom in Wenen. Daar bleef hij negen jaar, waarvan de laatste vier met zijn broer Michael. Zijn stemwisseling trad namelijk pas zeer laat in. Hoewel zijn mentor Georg Reuter hem probeerde over te halen zich te laten castreren, heeft Joseph, mede op aandringen van zijn vader, geweigerd deze riskante ingreep te ondergaan. Toen zijn stem veranderde, restte hem niets anders dan ontslag uit het koor. Hij had reeds bepaald dat hij componist zou worden, wat zijn ouders ten zeerste afkeurden: zij vonden dat hun zoon meer voor het priesterschap in de wieg was gelegd. Natuurlijk zou een leven als kloosterling hem, zeker voor de eerstvolgende jaren, veel meer vastigheid geven, maar hij koos voor de moeilijkere weg. De daaropvolgende jaren waren dan ook zwaar. Michael Spangler bood hem een zolderkamer aan in het Michaelerhaus op de Kohlmarkt in Wenen. Haydn hield zich met wat losse baantjes in leven, zoals het meespelen in ensembles, het geven van muziekonderricht en het begeleiden van zangers zoals Nicola Porpora. Deze laatste bracht hem in contact met bekende operacomponisten als Christoph Willibald Gluck, Georg Christoph Wagenseil en Karl Ditters von Dittersdorf.\nNa vier jaar kreeg Haydn in 1755 eindelijk een vaste betrekking als kapelmeester aan het hof van graaf von Morzin in Lukawitz, dankzij graaf von F\u00fcrnberg. In 1761 werd het orkest opgeheven en kwam Haydn naar Eisenstadt, bij vorst Paul II Anton Esterh\u00e1zy. Deze werd een jaar later door zijn broer Nicolaas I Jozef opgevolgd. In Paleis Esterh\u00e1zy zou hij tot 1790 blijven. Als kapelmeester en hofcomponist had hij hier veel werk, want de Esterh\u00e1zy's waren grote cultuurliefhebbers. Haydn heeft dan ook vele werken geschreven voor het vorstelijk orkest. Alhoewel Haydn weinig in contact stond met grote muziekcentra als Wenen, verwierf hij toch faam door de vele gasten die bij de vorst op bezoek kwamen. Tussen circa 1765 en 1775 benoemt men zijn werk met \"Sturm und Drang\": het zit vol met snel afwisselende akkoorden, abrupte wisselingen en mineurharmonie\u00ebn.\nHet jaar 1779 betekende een meervoudige omwenteling voor Haydn. In januari had hij zijn contract met Esterh\u00e1zy opnieuw onderhandeld, waardoor zijn composities niet langer het eigendom van zijn broodheer werden en hij voor eigen rekening mocht publiceren: hij begon een briefwisseling met het Weense uitgeversbedrijf Artaria. Dat jaar gingen ook twee van zijn opera's in premi\u00e8re: \"La vera costanza\" en \"L'isola disabitata.\" Op persoonlijk vlak begon hij een verhouding met Luigia Polzelli, die dat jaar samen met haar man het orkest had vervoegd.\nTijdens zijn verblijf bij de Esterh\u00e1zy's schreef Haydn een zeer groot aantal werken, waaronder pianowerken, liederen en 125 baritontrio's; Nicolaus blonk immers uit op dit gamba-achtige strijkinstrument. Verder componeerde Haydn 24 opera's. In 1782 ontmoette Haydn Mozart; na de dood van Nicolaus in 1790 ging Haydn naar Londen. Daar schreef hij de laatste 12 van zijn 106 symfonie\u00ebn. Hij verbleef in Londen in 1791-1792 en 1794-1795.\nIn 1795 keerde hij definitief terug naar Wenen. Daar hield hij zich tot zijn dood in 1809 vooral bezig met religieuze muziek. Vele missen en twee oratoria, \"Die Sch\u00f6pfung\" en \"Die Jahreszeiten\" heeft hij daar geschreven. Deze werken waren zijn laatste en getuigden nog van een geweldige scheppingskracht. Maar omdat ondertussen een nieuwe muzikale taal ontstond en andere componisten in de belangstelling kwamen (onder anderen Beethoven, met wie Haydn overigens niet zo best kon opschieten) viel deze werken aanvankelijk niet de aandacht ten deel die ze verdienden. Vandaag krijgen ze opnieuw hun rechtmatige plaats in de concertzaal en cd-catalogus.\nVroege biografie\u00ebn.\nIn 1776 heeft Haydn een autobiografische nota bijgedragen op uitnodiging van de uitgever van \"Das gelehrte \u00d6sterreich,\" een verzameling biografie\u00ebn van levende personen vergelijkbaar met de latere \"Who's Who.\" In 1810, het jaar na zijn dood, verschenen biografie\u00ebn door Dies en Griesinger op basis van interviews. Een uitgebreidere biografie van de hand van Carl Ferdinand Pohl verscheen in twee volumes tussen 1875 en 1882.\nGiesinger was een agent voor de muziekuitgeverij Breitkopf &amp; H\u00e4rtel. Gottfried H\u00e4rtel stuurde hem naar Haydn in 1799 en hij bleef in nauw contact met Haydn tot aan diens dood. Hij bemiddelde de uitgave van verschillende composities en verzamelde ook biografische nota's voor publicatie in de \"Allgemeine Musikalische Zeitung\" tussen juli en september 1809. Een jaar later bundelde hij ze in boekvorm.\nDies was een in Hannover geboren schilder die het grootste deel van zijn artistieke carri\u00e8re in Rome doorbracht. Later belandde hij in Wenen als kunstleraar en hij vatte het persoonlijke plan op een Haydnbiografie te publiceren. In de periode 1805-1808 bracht hij de bejaarde componist 30 bezoeken, nam nauwkeurig nota en probeerde het gesprek in de richting te sturen van de informatie waar hij naar op zoek was. Zijn boek is langer dan dat van Griesinger (220 blz. tegenover 121) maar bevat niet noodzakelijk meer feitelijke informatie; het is daarentegen meer persoonlijk beleefd.\nEen derde biograaf, de Italiaanse dichter Giuseppe Carpani, publiceerde in 1812 een biografie in de vorm van 17 brieven. Hij had bij Haydns leven al verschillende van diens vocale werken in het Italiaans vertaald. Carpani was op de hoogte van het biografische werk van zijn twee voorgangers, vertelde meer en sterkere anekdotes waarvan de waarheidswaarde niet noodzakelijk vaststaat, was vaak feitelijk onjuist maar wijdde ook meer aandacht aan de kunstkritische evaluatie van Haydns composities.\nBetekenis en receptie.\nHaydn was bij leven al erg populair. In de 19de eeuw bleef hij die populariteit genieten zowel bij de organisatoren van concerten als voor persoonlijk gebruik in de huiskamer, maar de critici associeerden hem vooral met het ancien r\u00e9gime. Het clich\u00e9beeld \"Papa Haydn\" stond voor een componist die in zijn jeugd grote en belangrijke vernieuwingen had ingevoerd, maar die onlosmakelijk verbonden bleef met het zorgeloze musiceren van de aristocratie, zonder maatschappelijke of psychologische relevantie. Haydn was belangrijk als \"voorganger\" van Mozart en Beethoven, maar niet als actuele componist. De criticus en muziekhistoricus Franz Brendel gebruikte het woord \"Heiterkeit\" om het beeld op te roepen van een componist in een gezellige Oostenrijkse boerderij die de negatieve kanten van het leven niet kent of negeert ('een kind dat speelt op de rand van een afgrond'). Ook Friedrich Nietzsche en Richard Wagner publiceerden smalende commentaren. Anderen, zoals Robert Schumann en Eduard Hanslick, geringschatten Haydn omwille van het conservatieve publiek dat hem waardeerde.\nHaydn heeft grote invloed gehad op de muziekgeschiedenis. In zijn vroegste werken was hij nog erg be\u00efnvloed door de barokstijl, maar Haydn ontwikkelde zich tot een klassiek componist en met hem ontwikkelde zich de muziek in het algemeen. Hij stond aan de basis van de vorming van de vierdelige symfonie en droeg bij aan de ontwikkeling van de sonatevorm. Hij ontwikkelde het strijkkwartet en gaf het zijn vorm door de vier strijkers op een gelijkwaardig niveau te plaatsen. Haydn schreef 68 strijkkwartetten. In onze tijd hebben vooral deze kwartetten de waardering voor Haydn hernieuwd. Zijn faam was tijdens zijn leven al zo groot, dat vele werken van tweederangscomponisten onder zijn naam werden uitgegeven, wat bij sommige stukken de identiteit van de auteur behoorlijk dubieus maakt. \"De oppervlakkige musicus of luisteraar begrijpt de onderhuidse humor en de inventiviteit van Haydn gewoon onvoldoende. Vergelijk het met Couperin of Rameau \u2013 daar krijg je ook geen handen voor op elkaar.\"\nHaydns werken worden zowel aangeduid met opusnummers als volgens het Hoboken-Verzeichnis-classificatiesysteem.\nComposities.\nIndirect is Haydn de componist van de melodie van het huidige Duitse volkslied (\"Das Lied der Deutschen\"). De muziek had hij oorspronkelijk opgedragen aan keizer Frans II en is ook bekend onder de naam Kaiserhymne.\nMusea.\nIn Oostenrijk zijn verschillende musea gewijd aan het werk en leven van Haydn. In Rohrau in Neder-Oostenrijk staat het \"geboortehuis van Haydn\". Dit museum is zowel aan hem als aan zijn broer Michael Haydn gewijd. In Eisenstadt in Burgenland staat nog een Haydn-Haus en verder is in de Bergkerk (Eisenstadt) zijn graftombe te zien. Verder is in zijn laatste woning in Wenen het Haydn-Haus gevestigd. Het is een van de oudste musea van Wenen."}
{"id": "9668", "revid": "54480", "url": "https://nl.wikipedia.org/wiki?curid=9668", "title": "Recessiviteit (genetica)", "text": "Recessiviteit is het slechts tot uiting (genexpressie) komen van een genetische eigenschap \nbij een diplo\u00efd organisme als een dominant allel ontbreekt. In een diplo\u00efd organisme betekent dit, dat beide kopie\u00ebn van het chromosoom de recessieve variant van het gen moeten bevatten, het organisme is dan homozygoot recessief voor deze eigenschap.\nBij polyplo\u00efde organismen zijn er meer dan twee allelen van een gen aanwezig. Bij een tetraplo\u00efd is dit bijvoorbeeld vier. Als er vier recessieve allelen aanwezig zijn, is dit een nulliplex, bij twee een duplex, bij \u00e9\u00e9n een triplex en een quadriplex heeft vier dominante allelen.\nPenetrantie.\nSoms komt een recessief allel ook al in (zeer) milde vorm tot uiting bij mensen die maar \u00e9\u00e9n recessief allel dragen. De penetrantie van dit recessieve allel is dan hoger dan van een normaal recessief allel.\nSchematische weergaven.\nIn de genetica wordt het dominante allel aangeduid met een hoofdletter en het recessieve allel met een kleine letter. Personen homozygoot voor het dominante allel worden aangeduid met AA (of BB, CC enz). Heterozygote personen hebben \u00e9\u00e9n dominant en \u00e9\u00e9n recessief allel en worden aangeduid met Aa. Personen homozygoot voor het recessieve allel worden aangeduid met aa. Alleen personen met aa zullen dus de recessieve eigenschap tot uiting brengen.\nSoms is de situatie gecompliceerder. Bij bloedgroepen zijn A en B dominant over 0. Alleen hoofdletters en kleine letters zijn dan onvoldoende.\nIn een genetische stamboom (zie de afbeelding) wordt overzichtelijk gemaakt hoe een recessieve eigenschap overerft in een familie. Bij stambomen zoals op de afbeelding kan al snel gedacht worden aan een autosomaal recessieve eigenschap of aandoening.\nMet behulp van een Vierkant van Punnett kan snel inzicht worden verkregen in de mogelijke allelen bij nakomelingen van een ouderpaar van wie de allelen bekend zijn.\nAutosomaal recessief overervende aandoeningen.\nNiet alleen positieve of neutrale eigenschappen kunnen overge\u00ebrfd worden volgens het autosomaal recessieve patroon. Ook aandoeningen kunnen op deze manier overerven.\nZiektes die volgens een recessief patroon overerven, komen alleen tot uiting als in een organisme allebei de genen op de gepaarde chromosomen een afwijking (mutatie) hebben. Van dergelijke aandoeningen zijn er vele duizenden bekend, maar ze zijn merendeels zeldzaam tot zeer zeldzaam. Relatief frequent in de Nederlandse bevolking zijn de taaislijmziekte, hemochromatose, MCAD-defici\u00ebntie en factor V Leiden.\nBij autosomaal recessieve overerving van een ziektebeeld hebben beide ouders van een pati\u00ebnt ieder \u00e9\u00e9n genafwijking, en heeft de pati\u00ebnt van elk van beide ouders juist de twee afwijkende genen gekregen. De ouders hebben als dragers van slechts \u00e9\u00e9n genafwijking met daarnaast een normaal gen geen verschijnselen van de aandoening (of soms z\u00e9\u00e9r milde verschijnselen).\nKenmerken van een autosomaal recessieve vorm van overerving zijn:"}
{"id": "9669", "revid": "870268", "url": "https://nl.wikipedia.org/wiki?curid=9669", "title": "Johannes Hus", "text": "Johannes Hus (Tsjechisch: \"Jan Hus\") (Husinec, ca. 1369/1370 \u2013 Konstanz, 6 juli 1415) was een Boheemse hoogleraar die geldt als een voorloper van de Reformatie.\nAcademische carri\u00e8re.\nHus werd geboren in het Boheemse gehucht Husinec aan de grens met Beieren, waar zijn naam ook naar verwijst. Hus was van redelijk eenvoudige komaf en ging naar een bescheiden boerenschooltje, maar ontpopte zich als wonderkind. Toen hij op 16-jarige leeftijd ging studeren in Praag, maakte hij een academische bliksemcarri\u00e8re. Op zijn 20e was hij meester in de letteren, op zijn 21e meester in de filosofie, op zijn 23e doctor in de letteren. Vier jaar later was Hus rector van de faculteit filosofie, en op zijn 29e werd hij rector magnificus van de Universiteit van Praag.\nUitvinder van het Tsjechische alfabet.\nIn zijn academische carri\u00e8re heeft Hus \u2013 naast het theologisch werk waarmee hij de meeste faam verwierf \u2013 een blijvend stempel gedrukt op de Tsjechische maatschappij. Hem komt de eer toe de h\u00e1\u010dek te hebben ge\u00efntroduceerd in het Tsjechische alfabet. De reden daarvoor was waarschijnlijk een economische: Hus leefde in de periode voor de boekdrukkunst, en perkament was duur. Het scheelde ruimte en dus geld om \u0161 te kunnen schrijven in plaats van sh, of \u0111 in plaats van dzj. In deze Tsjechische spelling heeft Hus een volledige Bijbelvertaling verzorgd.\nTegen oprukkende germanisering.\nHus leeft ook voort als strijder van de Tsjechische zaak tegen de Duitsers. Hij is daarom een protonationalist genoemd. Vanaf 1200 vestigde een voortdurende stroom Duitstalige economische migranten zich in Bohemen, iets waartegen de oorspronkelijke Tsjechisch-sprekende bevolking steeds meer protesteerde. Hus was een prominent vertolker van dit gevoel. Hij was niet per se anti-Duits, maar waarschuwde tegen de germanisering van Bohemen. Zo vond hij bijvoorbeeld dat kinderen uit gemengde huwelijken Tsjechisch moesten spreken.\nAls rector magnificus nationaliseerde hij de Universiteit van Praag. Sinds de stichting in 1348 was de universiteit onderverdeeld in vier secties, de \"naties\": de Beierse, Boheemse, Saksische en Poolse natie (een dwarsdoorsnede van het Duitse Rijk). Elke sectie had \u00e9\u00e9n stem in het bestuur, maar in 1409 wist Hus met steun van koning Wenceslaus de stemverhouding te kantelen: drie stemmen voor de Boheemse sectie, en een voor de rest. Het gevolg: de universiteit liep leeg omdat de woedende Duitse professoren vertrokken. Zij stichtten kort daarop de universiteiten van Leipzig en Erfurt.\nPreker en criticus van de Katholieke Kerk.\nHus legde in 1398 de priestergelofte af en ging vanaf 1402 preken in de kapel van Bethlehem. Hij bleek een magnetiserende, charismatische persoonlijkheid, die hoog en laag wist te boeien, ook omdat hij er bewust voor koos om in het Tsjechisch te preken. Koningin Sophia, de tweede vrouw van Wenceslaus, ging wekelijks bij hem te biecht en maakte hem hofkapelaan. Hus was kritisch op misstanden binnen de Katholieke Kerk. De belangrijkste grieven die Hus aan de kaak stelde, waren de wijdverbreide simonie (koop of uitruil van ambten), corruptie, de handel in relieken en aflaten.\nHus' kritiek op de toestand van de geestelijkheid in Bohemen kwam op een moment dat de Katholieke Kerk zich in zwaar weer bevond. De Romeinse Curie was in 1303 onder dwang van Rome naar Avignon verhuisd, en een heftige ruzie binnen het College van Kardinalen mondde in 1378 uit in het grote Westers Schisma, toen twee pausen werden gekozen, \u00e9\u00e9n in Rome en \u00e9\u00e9n in Avignon. De ene helft van Europa volgde Avignon (Frankrijk en enkele Duitse staten), de andere Rome (onder meer Engeland en Bohemen). Om geld te genereren voor kruistochten tegen elkaar, verkochten beide pausen ambten tegen de hoogst biedende, en aflaten aan het volk. De kritiek op de kerkelijke hi\u00ebrarchie nam navenant toe. In Bohemen werd de paus vanaf de jaren 1370-1380 door volkspriesters als Jan Mili\u010d z Krom\u011b\u0159\u00ed\u017ee regelmatig voor de antichrist uitgemaakt, de pauselijke Curie in Rome noemden zij de Synagoge van Satan. Maar ook uit academische kring kwam bijtende \u2013 en fundamentele \u2013 kritiek, in de eerste plaats verwoord door Hus.\nVolger van Wyclif.\nDe kritiek die Hus gedurende de periode 1400-1410 consistent leverde, was diepgaand be\u00efnvloed door de Engelsman John Wyclif (1330-1384). Hus was waarschijnlijk de grootste autoriteit van Wyclifs werken in Europa, mede omdat hij Wyclif in zijn studentenjaren \u2013 als bijbaantje bij de Praagse universiteitsbibliotheek \u2013 integraal had moeten kopi\u00ebren op duur perkament. Wyclif was een professor en kerkhervormer die het primaat van de Bijbel in de geloofsbelijdenis predikte, en geloofde dat Gods woord het best in de volkstaal verkondigd kon worden. Centraal in Wyclifs theologie stond het geloof in een \"heilige universele kerk\" die los stond van de Katholieke Kerk, het geloof in predestinatie, de verwerping van het gezag van priesters (zeker als deze een doodzonde hadden begaan), en verwerping van de autoriteit van de paus \u2013 met name diens wereldlijke ambities (bijvoorbeeld de Inquisitie).\nBij het Tsjechische publiek sloegen de denkbeelden van Wyclif aan en Hus speelde hierin de rol van popularisator. Hus was geen originele denker, maar wist als rector van de Praagse Universiteit het academische proza van Wyclif te vertalen naar krachtige, heldere boeken en preken. Door zijn grote populariteit en zijn machtige beschermheren (onder wie koningin Sophia) ontliep hij aanvankelijk excommunicatie. Daarbij speelde mee dat door de extreme verdeeldheid binnen de katholieke kerk gedurende het eerste decennium van de 15e eeuw een krachtdadige veroordeling lang uitbleef: tussen 1409 en 1414 betwistten drie pausen elkaar de bevoegdheid.\nExcommunicatie.\nIn 1409 werd Hus ge\u00ebxcommuniceerd door aartsbisschop Zbynek van Praag, maar ingrijpender was het Grote Anathema dat (tegen)paus Johannes XXIII in 1412 uitsprak. Het Anathema was in feite een dwingende banvloek. Onder dreiging van excommunicatie werden bewoners van Praag en omstreken opgedragen om Hus overal te mijden, in openbare en besloten plekken, hem vlees en drinken te onthouden, niets van hem te kopen of aan hem te verkopen, hem alle gastvrijheid te weigeren. Na de 23e dag van het Grote Anathema zouden in alle kerken, kapellen en abdijen, op alle grote feestdagen en zondagen zijn naam als ge\u00ebxcommuniceerde worden uitgesproken. De Heilige Mis moest achter gesloten deuren plaatsvinden, en de Hostie mocht alleen nog maar aan zieken worden uitgedeeld. Gelovigen mochten zijn vermoedelijke verblijfplaats met drie stenen treffen.\nHet enige dat het Grote Anathema niet kon afdwingen was gevangenneming \u2013 iets dat koning Wenceslaus ook pertinent weigerde. Maar onder de omstandigheden kon Hus weinig anders doen dan Praag verlaten. Hij bleef prediken en kwam ook geregeld voor korte verblijven terug naar Praag. Maar de situatie moest op een hoger niveau worden uitgespeeld. De gelegenheid werd Hus aangereikt door Wenceslaus' broer Sigismund, Rooms koning en keizer van het Duitse Rijk, die Hus een vrijgeleide \u2013 de salvus conductus \u2013 beloofde als hij zou getuigen voor het Concilie van Konstanz.\nConcilie van Konstanz.\nHet Concilie van Konstanz (1414-1418) was een van de scharnierpunten uit de katholieke geschiedenis. De primaire doelstelling was om het Grote Schisma te be\u00ebindigen. Het proces tegen Hus was een bijzaak \u2013 maar geen trivialiteit. Hus kwam in oktober 1414 aan in Konstanz. Toen paus Johannes XXIII in november arriveerde, liet hij Hus \u2013 ondanks de vrijgeleide van keizer Sigismund \u2013 gevangennemen. Sigismund, die uit Aken naar Konstanz reisde, was woedend maar deed niets om Hus op vrije voeten te stellen. Wel liet Sigismund bij zijn aankomst in Konstanz paus Johannes XXIII gevangenzetten in een franciscaner klooster, ironisch genoeg pal tegenover de cel van Jan Hus.\nGedurende de vele maanden die Hus gevangen zat, kwam het niet tot een discussie. Een tribunaal van godgeleerden bestudeerde nauwgezet alle geschriften van Hus, legde hem vervolgens een lijst met tientallen punten voor waarop hij zich aan ketterij schuldig zou maken. Hus bestreed elk punt van die lange lijst \u2013 maar de godgeleerden en bisschoppen wilden maar \u00e9\u00e9n ding horen: een volledige verwerping van zijn eigen geschriften.\nIn de tussentijd broeide het in Bohemen. In april 1415 ontving keizer Sigismund een petitie, getekend door 50 Boheemse edelen, waarin de keizer aan zijn salvus conductus werd herinnerd. In mei kwam een nieuwe petitie, nu getekend door 250 prominenten uit Bohemen, Moravi\u00eb en Polen, met dezelfde strekking en het verzoek om Hus onmiddellijk vrij te laten. Keizer Sigismund negeerde de oproep, en greep niet in toen het Concilie Jan Hus tot dood op de brandstapel veroordeelde \u2013 een vonnis dat op 6 juli 1415 werd voltrokken.\nDood op de brandstapel.\nOp weg naar zijn brandstapel liep Hus \u2013 getooid met een papieren hoed waarop drie dansende helse duivels waren afgebeeld \u2013 nog langs Sigismund, keek hem recht in de ogen, en herinnerde hem aan zijn belofte. Sigismund kleurde vuurrood. Een uur later werd het zwartgeblakerde skelet van Hus met ijzeren staven vermorzeld, waarna de as werd uitgestrooid in het meer van Konstanz. De laatste woorden die Hus op de brandstapel zou hebben uitgesproken: \"Pravda v\u00edt\u011bz\u00ed\" (de waarheid overwint).\nEen andere anekdote over Hus' laatste woorden luidt dat toen Hus op de brandstapel stond, hij hoofdschuddend \"Sancta simplicitas\" (\"Heilige eenvoudigheid\") gezegd zou hebben tegen een oud vrouwtje dat met een takje voor de brandstapel kwam aandragen. Maar het kan ook zijn dat Hi\u00ebronymus van Praag dit gezegd heeft, toen hij een jaar later hetzelfde lot onderging.\nNog een anekdote over de relatie tot het symbool van de latere Lutherse kerk is de volgende: vlak voordat Jan Hus de brandstapel betrad, schijnt hij de volgende woorden hebben gezegd: \u201cIk zal gebraden worden als een gans (Hus betekent gans in het Tsjechisch), maar ik zal wederkeren als een zwaan!\u201d Later heeft de Lutherse gemeenschap de zwaan gekozen als symbool van haar religie. De zwaan siert sindsdien de Lutherse kerkgebouwen.\nHussieten.\nDe dood van Hus werd in Bohemen beschouwd als een grof schandaal. Toen koning Wenceslaus in 1419 stierf, viel het koningschap toe aan Sigismund. Vooral door diens verraad van Hus kwam een brede volksbeweging in opstand tegen de nieuwe koning. Een comit\u00e9 van wethouders die Sigismunds aankomst in Praag voorbereidden, werd door een woedende menigte uit de ramen van het stadhuis gegooid en opgevangen door speerpunten van de hussieten, de zogenaamde Eerste Praagse Defenestratie.\nIn de jaren erna (1420 \u2013 1436) lanceerde Sigismund zeven kruistochten tegen de hussieten. Zijn leger van Duitse ridders werd zeven keer teruggeslagen, door het boerenleger onder leiding van een militair genie, de eenogige volksgeneraal Jan \u017di\u017eka. \u017di\u017eka en diens opvolger Prokop Hol\u00fd moderniseerden de oorlogsvoering in die tijd door hun innovatieve gebruik van agrarische huifkarren die werden omgevormd tot rijdende strijdkastelen, en nieuwe vuurwapens als de pi\u0161\u0167ala en de h\u016ffnice (pistool en houwitser). Zij hanteerden als banieren de Gans (hus is Tsjechisch voor gans) en de Kelk \u2013 dat stond voor de ketterij die hussieten hadden aangehangen, waarbij gelovigen niet alleen het brood, maar ook de wijn tijdens de communie mochten ontvangen. Hus lijkt overigens geen actief pleitbezorger van dit zogenaamde calicisme te zijn geweest; van hem is slechts \u00e9\u00e9n brief over dit onderwerp bewaard gebleven, geschreven toen hij in Konstanz gevangen zat.\nDe hussieten voerden ook veel onderlinge strijd. De theologie van Hus liet veel ruimte voor interpretatie, wat onder meer leidde tot afsplitsingen als utraquisten, taborieten en horebieten. De utraquisten wilden de avondmaalsbediening onder beide gedaanten (\"sub utraque specie\"); de taborieten waren veel radicaler en verwierpen veel meer zaken als on-Bijbels dan Hus had gedaan.\nUiteindelijk werd in 1451 na een troebele periode met ook veel interne (godsdienst-)strijd een hussitische koning uitgeroepen, George van Podiebrad (Ji\u0159\u00ed z Pod\u011bbrad, 1420-1471).\nInvloed op Luther.\nOp godsdienstig vlak was Hus' nalatenschap blijvend. Er zijn 16e-eeuwse prenten bekend die Wyclif afbeelden als degene die met de vuursteen een vonk maakt, die Hus in staat stelt de kaars aan te steken, waarmee Luther een louterend vreugdevuur ontbrandt. Het staat vast dat Luther een groot bewonderaar was van Hus. Niet alleen had Luther alle brieven en preken van Hus gelezen, hij had ze ook geannoteerd en voorzien van introducties waarin hij zijn grote schatplichtigheid betuigt. Net als Hus was Luther een prominent Bijbelvertaler. Net als Hus moest hij zich voor de Rijksdag in Worms van 1521 verantwoorden voor zijn ketterij \u2013 en net als Hus kreeg hij van de keizer een vrijgeleide. Toen de verzamelde geestelijkheid Karel V smeekte om Luther levend te verbranden, antwoordde Karel: \"Ik zal niet blozen als Sigismund\".\nHerwaardering in de 19e en 20e eeuw.\nNa 300 jaar Habsburgse dominantie vond medio 19e eeuw een enorme herwaardering plaats van de Tsjechische taal, cultuur en geschiedenis. Hus werd het onderwerp van geschiedschrijvingen, toneelstukken en schilderijen (onder meer door Alfons Mucha). In 1914 waren in Praag 9 straten vernoemd naar Hus. Het monument op het Oudestadsplein nabij de T\u00fdnkerk dateert van 1903, een groot gedenkbeeld volgde in 1915. Ook prominente hussieten werden op soortgelijke wijze ge\u00eberd, Jan \u017di\u017eka gaf zelfs zijn naam aan een wijk van Praag, \u017di\u017ekov.\nToen in april 1918 de onafhankelijkheid werd uitgeroepen in de Smetanahal, werd de hussitische hymne \"U die de soldaten Gods zijt\" aangeheven, en Tsjecho-Slowakijes eerste president, Tom\u00e1\u0161 Masaryk, riep 6 juli uit tot nationale feestdag: de dag van Jan Hus' martelaarsdood. In 1920 werd de oude Nicolaaskerk omgedoopt tot nationale hussitische kerk, waarna een half miljoen Tsjechen de Katholieke Kerk verlieten. Het werd voor katholieke leraren verboden om middeleeuwse geschiedenis te geven op middelbare scholen. Het antikatholicisme dat de jaarlijkse Jan Husvieringen uitdroegen werd zo intensief, dat het Vaticaan uit protest in 1925 de pauselijke nuntius terugriep uit Praag. De relaties tussen de regering van Masaryk en het Vaticaan bleven de twee jaar daarop erg slecht. Pas op 17 december 1999 heeft Paus Johannes Paulus II zijn spijt betuigd over de dood van Jan Hus.\nHet extreem Tsjechische karakter van Hus als boegbeeld was problematisch in het multinationale Tsjecho-Slowakije van na 1918. Hus was expliciet geen held van de overwegend katholieke Slowaken of de orthodoxe Roethenen, die geen historisch gevoel konden oproepen bij 6 juli als nationale feestdag. Zo werden in 1920 Hus' laatste woorden \"pravda v\u00edt\u011bz\u00ed\" op de presidenti\u00eble banier op de Praagse Burcht vervangen door de neutralere Latijnse versie \"veritas vincit\", om Slowaaks sentiment te sparen (in het Slowaaks zou het motto \"pravda v\u00ed\u0165az\u00ed\" hebben geluid \u2013 \u00e9\u00e9n klinker verschil)."}
{"id": "9670", "revid": "379", "url": "https://nl.wikipedia.org/wiki?curid=9670", "title": "Componist", "text": "Een componist(e) of toondichter(es) is een persoon die muziek \"componeert\". Dit wil zeggen dat hij/zij deze bedenkt, cre\u00ebert en meestal opschrijft.\nHet ordenen van tonen tot een muziekstuk noemt men \"componeren\". Daarbij spelen de volgende elementen een rol: melodie, harmonie, ritme, dynamiek, tempo, instrumentatie en uitvoering. Voor de meeste geschreven vormen van muziek, zeker bij klassieke muziek, is de componist de belangrijkste factor. Zonder componist is er immers geen muziekstuk. De componist vermeldt bij zijn compositie, in de vorm van een partituur, hoe met al de hierboven vermelde aspecten bij de uitvoering ervan rekening gehouden moet worden. Door deze vastlegging op schrift zorgt de componist er tevens voor dat de compositie bewaard blijft en gereproduceerd kan worden op de manier zoals de componist de compositie ooit bedoeld heeft. Daarnaast kan op deze manier auteursrecht geclaimd en geregistreerd worden.\nBij vormen van muziek die op het gehoor gespeeld worden, bijvoorbeeld volksmuziek, Indiase of Turkse muziek, is de bron echter vaak anoniem.\nMedecomponist.\nSoms is muziek door meerdere personen (samen) gecomponeerd. Een componist die samen met andere componisten een compositie tot stand brengt wordt een medecomponist genoemd. In het bijzonder komt het bij muziekgroepen vaak voor dat meerdere leden de muziek componeren; dit zijn dus medecomponisten.\nFilmcomponist.\nEen filmcomponist is een componist die, in nauwe samenwerking met de regisseur of de producent, de filmmuziek schrijft voor een film- of televisieserie, meestal als onderdeel van de postproductie. De belangrijkste filmprijs is de Academy Award of Oscar voor Beste Soundtrack.\nDe oorsprong van de filmcomponist gaat terug naar de begindagen van de filmgeschiedenis. In die tijd werden stomme films begeleid door pianisten, de eerste filmcomponisten de muziek specifiek schreven als een pianoset voor de pianist of als een partituur voor orkest. Pas na het verschijnen van de geluidsfilm werd filmmuziek opgenomen in de studio. Sindsdien zijn er veel verschillende vormen voor het produceren van filmmuziek, bijvoorbeeld met synthesizers, in de vorm van jazz of met symfonieorkesten."}
{"id": "9671", "revid": "918400", "url": "https://nl.wikipedia.org/wiki?curid=9671", "title": "John Wyclif", "text": "John Wyclif, ook geschreven als Wycliff, Wycliffe of Wickliffe (Hipswell, Yorkshire, 1330 - Lutterworth, Leicestershire, 31 december 1384) was een Engelse kerkhervormer. Als professor in de theologie aan de universiteit van Oxford wilde hij de wijsbegeerte terugbrengen tot de Bijbel en de kerkvaders.\nOpvattingen.\nHij wordt vooral herinnerd als de hervormer die stelde dat mensen zonder tussenkomst van priesters hun geloof mochten belijden, met de Bijbel als gids en richtlijn. Evenmin waren priesters nodig om zonden te vergeven. Omdat de Bijbel voor Wyclif de enige norm voor de waarheid was, vertaalde hij (met anderen) deze in het Engels.\nHij maakte onderscheid tussen de eeuwige kerk en haar aardse gestalte. De aardse kerk mocht volgens hem geen bezit hebben. De goederen die zij bezat, diende zij terug te geven aan de oorspronkelijke eigenaren. Dat bezorgde Wyclif veel steun van de Engelse adel. \nDe eeuwige kerk bestond volgens hem uit door God uitverkorenen. De aardse kerk als instituut had geen invloed op deze uitverkiezing en zij kon dan ook niet via haar priesters en andere geestelijken het heil bemiddelen aan de mensen. Daarom keerde Wyclif zich tegen de kerkorganisatie, tegen de religieuze orden en tegen de positie van de paus als hoofd van de kerk. Ook bestreed hij de pretentie van de paus dat deze alle wereldlijke macht bezat en dat de vorsten aan hem ondergeschikt waren. Voor hem was de paus de verpersoonlijking van de antichrist. Ook op de aflaathandel had hij, net als later Maarten Luther, scherpe kritiek.\nHij wees de doctrine van de transsubstantiatie af, die stelt dat bij de viering van de eucharistie brood en wijn veranderen in het lichaam en bloed van Jezus Christus door de consecratie door een gewijd priester.\nReactie.\nDeze opvattingen riepen een felle reactie op van de kerkelijke leiders. In 1377 veroordeelde paus Gregorius XI zijn voorstellen in een pauselijke bul. Wyclif werd uit Oxford verbannen en op een synode in 1382 te Londen werd hij tot de doodstraf veroordeeld. Machtige vrienden voorkwamen de uitvoering van het vonnis. Wyclif stierf door een beroerte en werd begraven. Maar de arm van de kerk reikte ver. Postuum werd zijn lichaam toch nog opgedolven en verbrand (samen met Jan Hus), ter uitvoering van een veroordeling van Wyclifs opvattingen door het Concilie van Konstanz (1414-1418)."}
{"id": "9672", "revid": "147337", "url": "https://nl.wikipedia.org/wiki?curid=9672", "title": "Concilie van Pisa (1409)", "text": "Het Concilie van Pisa (1409) werd bijeengeroepen met de bedoeling het Westers Schisma te beslechten. Het hervormingsconcilie zette de twee pausen af, namelijk paus Gregorius XII van Rome en (tegen)paus Benedictus XIII van Avignon. Als nieuwe paus werd Alexander V uit Kreta verkozen. De nieuwe paus koos zijn residentie te Bologna. De afgezette pausen legden zich niet neer bij de besluiten van dit concilie en hadden in Europa nog voldoende aanhang om aan te kunnen blijven. Daardoor ontstond er nu een strijd tussen drie pausen."}
{"id": "9673", "revid": "19", "url": "https://nl.wikipedia.org/wiki?curid=9673", "title": "Concilie van Konstantz", "text": ""}
{"id": "9674", "revid": "7583", "url": "https://nl.wikipedia.org/wiki?curid=9674", "title": "Felix Mendelssohn Bartholdy", "text": "Jakob Ludwig Felix Mendelssohn Bartholdy (Hamburg, 3 februari 1809 \u2013 Leipzig, 4 november 1847), geboren en bekend als Felix Mendelssohn, was een Duits componist, dirigent, organist en pianist van de vroege romantiek. Mendelssohns oeuvre omvat onder andere symfonie\u00ebn, concerto's, liederen, orgel- en kamermuziek. Zijn bekendste werken zijn de ouverture en de toneelmuziek \"Ein Sommernachtstraum\" voor het toneelstuk \"A Midsummer Night's Dream\" (Een Midzomernachtdroom) van William Shakespeare, de Italiaanse symfonie, de Schotse symfonie, het oratorium Paulus, de ouverture Die Hebriden, het vioolconcert en het strijkoctet. De originele melodie van het kerstlied Hoor de eng'len zingen d'eer is door hem geschreven. De \"Lieder ohne Worte\" vormen zijn bekendste serie pianostukken.\nAls kleinzoon van de filosoof Moses Mendelssohn werd Felix Mendelssohn geboren in een vooraanstaande Joodse familie. Hij werd zonder religie opgevoed tot de leeftijd van zeven, toen hij werd gedoopt als een gereformeerde christen. Felix werd al vroeg erkend als een muzikaal wonderkind, maar zijn ouders wilden niet profiteren van zijn talent. Zijn zus Fanny kreeg een soortgelijke muzikale opleiding en was op zichzelf een getalenteerd componist en pianiste; sommige van haar vroege liederen werden gepubliceerd onder de naam van haar broer.\nMendelssohn genoot al vroeg succes in Duitsland. Hij wekte nieuwe belangstelling voor de muziek van Johann Sebastian Bach, met name met zijn uitvoering van de Matth\u00e4us-Passion in 1829. Hij werd goed ontvangen tijdens zijn reizen door Europa als componist, dirigent en solist; zijn tien bezoeken aan Groot-Brittanni\u00eb \u2013 waar veel van zijn belangrijkste werken in premi\u00e8re gingen - vormen een belangrijk onderdeel van zijn volwassen carri\u00e8re. Zijn in wezen conservatieve muzieksmaak onderscheidde hem van meer avontuurlijke muzikale tijdgenoten als Franz Liszt, Richard Wagner, Charles-Valentin Alkan en Hector Berlioz. Het door hem opgerichte Leipziger Conservatorium der Muziek werd een bolwerk van deze antiradicale visie. Na een lange periode van relatieve minachting vanwege veranderende muzieksmaak en antisemitisme in de late negentiende en vroege twintigste eeuw, is zijn creatieve originaliteit opnieuw ge\u00ebvalueerd. Hij is nu een van de meest populaire componisten van de romantiek.\nLevensloop.\nMendelssohn werd geboren in een rijke Joodse familie, die op 21 maart 1816 door dominee Johann Jakob Stegemann van de Berlijnse gereformeerde Jeruzalemgemeente in een huisdoop protestants gedoopt werd. Ook Felix Mendelssohn werd in 1816 protestants gedoopt. Zijn vader Abraham Mendelssohn (1776-1835) was bankier en zijn grootvader was de Joods-Duitse filosoof Moses Mendelssohn. In 1812 verhuisde de familie naar Berlijn. Op zesjarige leeftijd kreeg hij, samen met zijn oudere zuster Fanny, pianoles van zijn moeder en op zevenjarige leeftijd, ook met Fanny, van Marie Bigot in Parijs. In 1817, na in Berlijn te zijn teruggekeerd, kreeg hij les in compositie van Carl Friedrich Zelter, die de Zangacademie dirigeerde en die in 1821 een ontmoeting met zijn vriend Goethe in Weimar mogelijk maakte.\nDaarvoor, in 1818, op negenjarige leeftijd, trad hij op in een openbaar kamerconcert en voordat hij dertien was had hij al verschillende composities op zijn naam, waaronder het pianokwartet opus 1. Zijn vader was rijk genoeg om hem een priv\u00e9orkest te laten dirigeren. Hij componeerde zijn eerste symfonie\u00ebn voor strijkorkest op vijftienjarige leeftijd.\nIn 1827 schreef hij zich in aan de universiteit van Berlijn, om daar de geschiedenis- en filosofiecolleges van Hegel te volgen. Hij kreeg pianoles van Ignaz Moscheles tijdens een bezoek. In 1825 voltooide hij de korte opera \"Die Hochzeit des Camacho\", die op kosten van de familie in 1827 werd uitgevoerd. Op zijn zeventiende componeerde hij de ouverture voor het toneelstuk \"A Midsummer Night's Dream\" (Een Midzomernachtdroom) van William Shakespeare (de rest van de toneelmuziek voltooide hij in 1842).\nHij reisde veel, onder andere naar Parijs, Itali\u00eb en Groot-Brittanni\u00eb. In Rome trok hij op met Hector Berlioz, die daar verbleef als winnaar van de Prix de Rome.&lt;br&gt;\nOp 26 mei 1833 dirigeerde hij de uitvoeringen van het \"Niederrheinische Musikfest\" met zoveel succes, dat hem prompt de functie van \"Generalmusikdirektor\" van de stad D\u00fcsseldorf aangeboden werd. De functie hield de muzikale leiding in van zowel de hoofdkerken als het theater. Deze functies bekleedde hij van 1833 tot 1835.\nIn 1835 werd Mendelssohn de eerste muziekdirecteur, die tevens Kapellmeister van het Gewandhausorchester in Leipzig was. Voor die tijd waren deze twee functies gescheiden.\nTijdens een bezoek aan Frankfurt ontmoette hij C\u00e9cile Jeanrenaud, een nakomelinge van een Franse Hugenotenfamilie, met wie hij op 28 maart 1837 in het huwelijk trad. In de zomer van 1836 was Mendelssohn in zijn eentje naar Scheveningen gereisd om goed te overdenken of hij deze stap wel wilde nemen. Hieraan is nog een aardig detail verbonden: Mendelssohn maakte in Den Haag een mooie kleurentekening van de Kleine Groenmarkt; dit werk behoort tegenwoordig tot de collectie Radcliffe Science Library in Oxford. Het echtpaar kreeg vijf kinderen. In september van hetzelfde jaar dirigeerde hij zijn oratorium \"Paulus\" op het Birmingham Festival.\nMendelssohns oratoria \"Paulus\" en \"Elias\" waren be\u00efnvloed door de muziek van Johann Sebastian Bach, die in vergetelheid was geraakt en die Mendelssohn weer onder de aandacht van het publiek heeft gebracht. In 1829 gaf Mendelssohn met groot succes een uitvoering van de \"Matth\u00e4uspassion\", de eerste uitvoering van dit werk sinds het overlijden van Bach (1750).\nMendelssohn vertrok in 1841 naar Berlijn, waar hij benoemd werd tot directeur van de muziekafdeling van de kunstacademie. Hier componeerde hij toneelmuziek voor stukken in het Grieks, het Engels en het Frans.\nIn 1842 werd Mendelssohn als een der eersten opgenomen in de exclusieve Orde \"Pour le M\u00e9rite\".\nEind 1842 keerde hij naar Leipzig terug en richtte daar met Robert Schumann het \"Leipziger Conservatorium der Musik\" op, dat ruim een eeuw later zijn naam zou krijgen. Hij gaf les in piano en compositie. Hij had echter een slechte gezondheid en zijn bezoek aan het Festival van Birmingham op 26 augustus 1846 was zijn op een na laatste bezoek aan Engeland. Na zijn laatste bezoek aan dat land in de lente van 1847 was hij erg gedeprimeerd door het overlijden van zijn zuster Fanny die, zelf muzikaal hoogbegaafd, immer met hem meeleefde.\nDaarna ging hij naar Zwitserland, maar hij was te ziek om te werken en keerde terug naar Leipzig in september 1847 waar hij, op 4 november, slechts 38 jaar oud, zwaar overwerkt en geheel uitgeput, aan een hersenbloeding overleed.\nTijdens zijn leven was hij zeer gesteld op de toen wereldberoemde Zweedse sopraan Jenny Lind, met wie hij veel concerten gaf en aan wie hij vele liefdesbrieven schreef.\nPostuum.\nDe nationaalsocialisten verboden Mendelssohns werk dat zij als \"Joods\" en daarom als \"Entartete Kunst\" beschouwden.\nHet Mendelssohn-Haus in Leipzig en het Fanny &amp; Felix Mendelssohn Museum in Hamburg zijn voor een deel aan zijn leven gewijd."}
{"id": "9675", "revid": "246910", "url": "https://nl.wikipedia.org/wiki?curid=9675", "title": "Concilie van Bazel", "text": "Het Concilie van Bazel was een concilie dat in 1431 in Bazel begon. Het einde ervan is niet duidelijk vast te stellen, omdat het op diverse andere locaties werd voortgezet.\nGeschiedenis.\nPaus Martinus V, die door het Concilie van Konstanz was gekozen om uit de strijd tussen drie pausen te geraken, ging per natie onderhandelen over hervormingen.\nDe tegenstand van de hussieten in Bohemen dwong de paus een nieuw concilie te beleggen. De prelaten onderhandelden met afgevaardigden van de conservatieve en van de radicale hussieten, en wisten deze handig uit elkaar te spelen. Aan de conservatieven werden concessies gedaan: zo mocht de Eucharistie door hussitische priesters bediend worden in Brood en Wijn. Dit op voorwaarde, dat zij hun radicale broeders de Taborieten, zouden uitschakelen. Toen dit in 1434 was gebeurd, werden de Contractata van Bazel gesloten en op 5 juli 1436 plechtig afgekondigd.\nHet Concilie van Bazel schafte allerlei onrechtmatige inkomsten van de paus af. Het trad ook wetgevend op. Paus Eugenius IV ontbond het concilie echter (1433) en toen er te veel weerstand kwam, verplaatste hij het eerst naar Ferrara (1438) en daarna naar Florence (1439): het Concilie van Ferrara-Florence. De nieuw benoemde prins-bisschop van Bazel, Frederik aan de Rijn, zette het concilie verder, buiten de wil van Rome om.\nDe meerderheid van de conciliedeelnemers bleef in Bazel achter en zette in 1439 paus Eugenius IV af. Amadeus van Savoye werd gekozen als tegenpaus met als naam Felix V. Het concilie kon tot deze stap komen omdat het had bepaald dat het gezag van een concilie boven dat van een paus ging. Het concilie in Bazel verloor echter veel steun toen paus Eugenius IV er in 1439 in slaagde een tijdelijke hereniging van de Rooms-Katholieke Kerk en de oosters-orthodoxe kerken tot stand te brengen, waarbij de patriarch van Constantinopel het primaat van de paus erkende.\nHet concilie in Bazel liep naar zijn einde: in 1448 werd het verplaatst naar Lausanne en in 1449 besloot Felix V om paus Nicolaas V, de opvolger van de in 1447 overleden paus Eugenius IV, als paus te erkennen. Kort hierna werd het concilie definitief gestaakt."}
{"id": "9676", "revid": "576948", "url": "https://nl.wikipedia.org/wiki?curid=9676", "title": "Concilie van Ferrara-Florence", "text": "Het Concilie van Ferrara-Florence was in de 15e eeuw de voortzetting van het Concilie van Bazel in Ferrara en Florence.\nPaus Martinus V, die door het Concilie van Konstanz was gekozen om uit de strijd tussen drie pausen te geraken, ging per natie onderhandelen over hervormingen.\nDe tegenstand van de hussieten in Bohemen dwong de paus in 1431 een concilie te beleggen in Bazel.\nHet Concilie van Bazel schafte allerlei onrechtmatige inkomsten van de paus af.\nHet concilie ging ook wetgevend optreden. Paus Eugenius IV ontbond het concilie toen er te veel weerstand kwam, en verplaatste het vervolgens naar Ferrara (1438) en daarna naar Florence (1439).\nDe Byzantijnse keizer Johannes VIII Palaeologus zag zich genoodzaakt hulp te zoeken in het Westen naar aanleiding van de verovering van Thessaloniki en Ioannina door de Turken. De Byzantijnen verklaarden zich bereid om als tegenprestatie over de hereniging tussen de Griekse en de Latijnse Kerken te onderhandelen. Deze besprekingen werden gevoerd op het concilie in Florence onder leiding van de kardinaal-nepoot Francesco Condulmer, een neef van Eugenius IV. \nMen kwam langzamerhand tot overeenstemming over de principi\u00eble verschilpunten tussen de beide kerkgenootschappen: de oorsprong van de Heilige Geest, het gebruik van ongedesemd brood, het vagevuur en het pauselijk primaat. In 1439 kwam een herenigingsdecreet tot stand. Bij hun terugkeer in Constantinopel werden de keizer en de bisschoppen echter door het volk als verraders ontvangen. Ook de patriarchen van Jeruzalem, Antiochi\u00eb en Alexandri\u00eb wezen de hereniging in 1443 af."}
{"id": "9677", "revid": "66793564", "url": "https://nl.wikipedia.org/wiki?curid=9677", "title": "Modest Moessorgski", "text": "Modest Petrovitsj Moes(s)orgski (Russisch: \u041c\u043e\u0434\u0435\u0301\u0441\u0442 \u041f\u0435\u0442\u0440\u043e\u0301\u0432\u0438\u0447 \u041c\u0443\u0301\u0441\u043e\u0440\u0433\u0441\u043a\u0438\u0439) (Karevo, 2 april 1839 \u2013 Sint-Petersburg, 28 maart 1881) was een Russisch componist.\nBiografie.\nModest Moessorgski was de zoon van een verarmd grootgrondbezitter. Hij werd opgeleid als officier, maar was meer geboeid door de muziek. Hij componeerde voor piano, waarna zijn werken (postuum) door anderen, onder wie Maurice Ravel en Nikolaj Rimski-Korsakov, werden georkestreerd. Als lid van Het Machtige Hoopje zette hij zich in voor een nationale Russische muziek.\nNa enkele voorspoedige jaren, met als hoogtepunt het schrijven van zijn opera \"Boris Godoenov\", raakte zijn leven in verval. Moessorgski was gedwongen een betrekking te vervullen, leefde eenzaam en gaf zich meer en meer over aan alcohol. Dit was de oorzaak van zijn dood op 42-jarige leeftijd. Hij overleed arm in een ziekenhuis in Sint-Petersburg. De schilder Ilja Repin schilderde het beroemde portret van de componist enkele dagen voor diens dood, toen hij al in het ziekenhuis verbleef. Moessorgski werd begraven op de Tichvin-begraafplaats bij het Alexander Nevski-klooster."}
{"id": "9678", "revid": "147337", "url": "https://nl.wikipedia.org/wiki?curid=9678", "title": "Conciliarisme", "text": "Het conciliarisme is een beweging binnen de Westerse (rooms-katholieke) Kerk aan het einde van de 14e eeuw en het begin van de 15e eeuw n.Chr. Bisschoppen en kardinalen die de beweging aanhingen, waren van mening dat het hoogste gezag binnen de Kerk niet bij de paus zou moeten liggen, maar bij de gezamenlijke bisschoppen, wanneer zij verenigd in een concilie bijeenkwamen. De beweging stond dan ook tegenover het curialisme, die vond dat de curie, het pauselijk hof, binnen de Kerk het laatste woord moest hebben.\nDe beweging ontstond vooral in reactie op de staat waarin het pausdom aan het einde van de 14e eeuw verkeerde. Het was de tijd van het Westers Schisma, waarin er twee pausen waren (en sinds het Concilie van Pisa in 1409, dat tevergeefs probeerde het Westers Schisma te be\u00ebindigen, zelfs drie). Elk van hen claimde de rechtmatige paus te zijn. Verschillende pausen uit die tijd waren bovendien betrokken bij morele schandalen en hadden het pausdom soms door simonie verkregen. Daarnaast speelde een rol dat in deze tijd in Europa in toenemende mate sprake was van een nationaal bewustzijn, waardoor men ook principieel steeds meer vragen ging stellen bij een centraal kerkelijk gezag.\nOp het Concilie van Konstanz (1414-1418) werden alle drie de pausen van dat moment afgezet en er werd een nieuwe paus benoemd, die voor alle partijen acceptabel was. De paus beloofde bovendien dat er vaker concilies zouden plaatsvinden en dat er verschillende kerkelijke hervormingen doorgevoerd zouden worden. Het leek erop dat de conciliaristen het van de curialisten gewonnen hadden. Binnen enkele decennia bleek echter dat er van de in Konstanz gemaakte afspraken weinig terechtkwam, mede doordat het moeilijk was zonder pauselijke medewerking een concilie te organiseren waarbij heel de Westerse kerk vertegenwoordigd zou zijn. Dit leidde ertoe dat de beweging van het conciliarisme uiteindelijk als een nachtkaars uitging."}
{"id": "9679", "revid": "84181", "url": "https://nl.wikipedia.org/wiki?curid=9679", "title": "Romeinse Curie", "text": "De Romeinse Curie (Latijn: \"Curia Romana\") is het bestuursapparaat van de paus en wordt gevormd door de organen van de Heilige Stoel die de paus bijstaan in het vervullen van zijn taken als hoofd van de Rooms-Katholieke Kerk.\nHet woord curie is afgeleid van het Latijnse \"curia\", dat verwijst naar de plaats waar in de klassieke oudheid de Romeinse senaat vergaderde. Later werd de term gebruikt om het paleis van de vorst aan te duiden en stilaan ook voor het \u2018vorstelijke huis\u2019, de hofhouding die de vorst bijstond in zijn bestuurstaak.\nDe term curie wordt ook wel gebruikt voor de bestuursorganen van een bisdom. In dat geval gaat het om een diocesane curie.\nGeschiedenis.\nIn de middeleeuwen was er een strijd tussen de macht van de concilies (conciliarisme) en de hofhouding van de paus: de curie.\nHoewel paus Martinus V (1417-1431) door het Concilie van Konstanz (1414-1418) werd gekozen om uit de strijd tussen drie pausen te geraken, nam hij geen enkele bevoegdheid aan uit handen van de curie. Ook zijn opvolger paus Eugenius IV (1431-1447) ontbond ijlings het Concilie van Bazel (in 1433) toen dat te veel weerstand bood.\nMet het Motu proprio \"Integrae servandae\" van 7 december 1965 gaf paus Paulus VI nieuwe statuten aan het Heilig Officie, dat sindsdien Congregatie voor de Geloofsleer heette. De apostolische constitutie \"Regimini Ecclesiae Universae\" van deze paus van 15 augustus 1967 bevatte een algehele reorganisatie van de curie en wordt gezien als de grondwet van de Heilige Stoel. Het aantal congregaties werd beperkt tot maximaal tien en vele veranderden van naam. Er kwamen raden en secretariaten bij en ook de bevoegdheid van het staatssecretariaat werd ingrijpend gewijzigd.\nMet de apostolische constitutie \"Pastor Bonus\" van 28 juni 1988 voerde paus Johannes Paulus II een nieuwe hervorming van de curie door, die tegemoetkwam aan de nieuwe noden van een sterk ge\u00efnternationaliseerde Kerk.\nPaus Franciscus kondigde op 5 juni 2022 een nieuwe apostolische constitutie af, \"Praedicate Evangelium\". Alle congregaties en pauselijke raden werden opgeheven; hun taakgebieden werden opgenomen in de nieuw ingestelde dicasterie\u00ebn.\nOnder het bewind van paus Franciscus is het aantal vrouwen dat een bestuurlijke functie in de Curie bekleedt, toegenomen. In 2023 is een kwart van de medewerkers van de Curie vrouw.\nSamenstelling van de Romeinse Curie.\nDe Romeinse Curie bestaat uit de volgende organen en instellingen. Het Staatssecretariaat staat aan het hoofd."}
{"id": "9680", "revid": "231402", "url": "https://nl.wikipedia.org/wiki?curid=9680", "title": "Sergej Prokofjev", "text": "Sergej Sergejevitsj Prokofjev (ook \"Prokofiev\" gespeld; Russisch: \u0421\u0435\u0440\u0433\u0435\u0301\u0439 \u0421\u0435\u0440\u0433\u0435\u0301\u0435\u0432\u0438\u0447 \u041f\u0440\u043e\u043a\u043e\u0301\u0444\u044c\u0435\u0432) (Sontsovka, gouvernement Jekaterinoslav, 23 april 1891 \u2013 Moskou, 5 maart 1953) was een Russisch componist en pianist.\nBiografie.\nProkofjev werd geboren op een landgoed in het huidige Oekra\u00efne en kwam tijdens zijn jeugd veelvuldig in contact met muziek onder meer onder invloed van zijn moeder die hem niet zelden meenam naar de opera. Prokofjev studeerde vanaf 1903 aan het Conservatorium van Sint-Petersburg bij onder anderen Nikolaj Rimski-Korsakov en Anatoli Ljadov. Hij werd er opgeleid als componist, pianist en dirigent. Aanvankelijk maakte Prokofjev vooral naam als pianist. In 1918 week hij uit naar de Verenigde Staten, maar hij redde het daar niet wegens de grote concurrentie met een andere Russisch componist Sergej Rachmaninov en vertrok in 1920 naar Parijs. Ook in Parijs had hij moeite om te wedijveren met een andere Russische componist Igor Stravinsky en zijn concertreizen brachten hem in 1927 voor het eerst terug naar de Sovjet-Unie, die hem in 1936 definitief teruglokte en waar hij in maart 1953 overleed, overigens op dezelfde dag als Stalin. Door de grote volkstoeloop na het nieuws van Stalins dood kon het lichaam van Prokofjev pas dagen later uit zijn huis worden gehaald.\nProkofjev wordt gerekend tot de grote Russische componisten van de twintigste eeuw, hoewel hij geen groot vernieuwer was. In de vorm van zijn werken hield hij zich doorgaans streng aan de klassieke voorbeelden; zijn harmoniek is \u2013 expressieve dissonanten en incidentele bitonaliteit daargelaten \u2013 gericht op de klassieke tonaliteit. Uitgesproken neoclassicistisch is hij alleen in zijn populaire \"Klassieke symfonie\", zijn eerste, die uit 1917 dateert. Sommige van zijn werken doen hem kennen als een humorist, ofschoon hij ook ernstige paden bewandelde.\nWerken.\nEen bij kinderen zeer populair stuk van Prokofjev is het muzikale sprookje \"Peter en de wolf\". Tot zijn vele bekende werken behoren ook het Tweede en Derde pianoconcert, de beide vioolconcerten, de zeven symfonie\u00ebn, de opera's \"De liefde voor de drie sinaasappels\" en \"Oorlog en vrede\" (naar de roman van Tolstoj), de balletmuziek (vooral \"Romeo and Juliet\" naar het theaterstuk van Shakespeare), de cantate \"Alexander Nevski\" (filmmuziek van de gelijknamige film door Sergej Eisenstein) en de \"Sinfonia concertante\" voor cello en orkest. Onder druk van de Sovjet-partijleiding tijdens de Stalin-periode componeerde hij ook socialistisch-realistische werken, zoals de \"Cantate voor de 20e verjaardag van de Oktoberrevolutie\".\nProkofjev heeft veel pianocomposities op zijn naam staan, waaronder negen pianosonates. Hoewel hij ontkende ge\u00efnspireerd te zijn door Rachmaninov, is in zijn pianomuziek toch een groot aantal verwijzingen naar diens werk te horen. Uit zijn dagboeken blijkt Prokofjev's bewondering voor Rachmaninovs composities en hij was gevoelig voor diens kritiek op zijn werk.\nTer ere van Prokofjevs 100ste geboortedag is in 1991 in de Sovjet-Unie een herinneringsmunt van 1 roebel met zijn beeltenis erop uitgebracht."}
{"id": "9681", "revid": "475045", "url": "https://nl.wikipedia.org/wiki?curid=9681", "title": "Paus Martinus V", "text": "Martinus V, geboren als \"Oddone Colonna\" (Genazzano, 1368 \u2013 Rome, 20 februari 1431), was paus van 11 november 1417 tot aan zijn dood in 1431. Hij werd pas tot paus verkozen na de dood van zijn voorganger paus Gregorius XII, die was afgetreden op 4 juli 1415 tijdens het Concilie van Konstanz (1414-1418). Hij werd de eerste erkende paus na het Westers Schisma.\nBiografie.\nOddone was de zoon van Agapito Colonna en Caterina Conti. De Colonna familie was een invloedrijke adellijke familie in de stad Rome, die in het verleden al meerdere kardinalen had voortgebracht, maar nog geen paus.\nNa zijn studie aan de universiteit van Perugia vervulde hij diverse kerkelijke functies onder de pausen Urbanus VI, Bonifatius IX en Innocentius VII. Op 12 juni 1402 werd hij verheven tot kardinaal-diaken van de San Giorgio in Velabro.\nAls deelnemer aan het conclaaf van 1406 had ook hij zijn stem uitgebracht voor paus Gregorius XII, maar besloot zich daarna aan te sluiten bij de kardinalen die een einde wilden maken aan het Westers Schisma en daarbij de zittende paus en tegenpaus wilden afzetten.\nConcilies te Pisa en Konstanz.\nTijdens beide conclaven te Pisa in 1409 (tegenpaus Alexander V) en 1410 (tegenpaus Johannes XXIII) was Colonna aanwezig.\nTijdens het Concilie van Konstanz (1414-1418), dat een einde maakte aan het Schisma, vond een van de opmerkelijkste conclaven in de kerkgeschiedenis plaats.\nNaast de kardinalen waren ook prelaten aanwezig namens de regeringen van de verschillende landen in Europa die toezagen op het verloop van het conclaaf. Na drie dagen werd Oddone Colonna op 11 november 1417 gekozen. Hij nam de naam Martinus aan ter ere van de heilige Maarten van Tours, patroonheilige van de stad Tours en wiens naamdag viel op 11 november. Omdat Martinus slechts subdiaken was, volgde eerst zijn wijdingen tot priester en bisschop, waarna hij op 21 november gekroond werd tot paus in Konstanz.\nOndanks de afzetting van de beide tegenpausen Benedictus XIII en Johannes XXIII ondervond Martinus toch nog enige tegenwerking van die kant. Uiteindelijk kwam hier een einde aan, doordat de aanhang van Benedictus XIII aanzienlijk geslonken was (hijzelf leed een teruggetrokken leven in Spanje), en Johannes XXIII zich onderwierp aan de macht van Martinus V, die hem als dank tot deken van het College van Kardinalen aanstelde en hem verhief tot kardinaal-bisschop van Frascati.\nNa de dood van Benedictus XIII stond opnieuw een tegenpaus op, Clemens VIII, die zich in 1429 echter ook zou onderwerpen aan Martinus. Een andere opvolger, Benedictus XIV, was slechts door \u00e9\u00e9n (pseudo)kardinaal gekozen en werd door Martinus ge\u00ebxcommuniceerd.\nNa de sluiting van het Concilie van Konstanz op 22 april 1418 verbleef Martinus nog enige tijd in Konstanz, waar hij met diverse landen concordaten afsloot. Verzoeken van de Duitse en Franse vorsten om de pauselijke zetel respectievelijk te Duitsland of Avignon te vestigen, werden door de paus niet gehonoreerd en op 15 mei 1418 reisde hij weer af naar Rome.\nRome.\nRome verkeerde echter in een deplorabele staat; vele verwoestingen, hongersnood en ziektes hadden het inwonertal sterk teruggebracht. Hierop besloot Martinus niet direct terug te keren, maar eerst steun te vergaren voor de opbouw van Rome. Zijn eerste toenaderingspoging was met de koningin van Napels, Johanna II van Napels, aan wie hij de belofte deed haar te laten kronen en te erkennen als zij de Napolitaanse troepen uit Rome zou terugtrekken. Dit gebeurde ook door toedoen van de minnaar van Johanna II, Giovanni Car\u00e0cciolo die onderhandelde in naam van Johanna II. De Romeinse gebieden werden in leen gegeven aan de twee broers van de paus, Giordano en Lorenzo.\nOok Florence schoot de paus te hulp. Met hulp van hun condottiere Bracco di Montone, die als tegenprestatie vicaris van de kerk werd, werden de pauselijke gebieden heroverd, waaronder de stad Bologna.\nEenmaal in Rome verordonneerde Martinus de heropbouw van de stad en liet de vervallen kerken,paleizen, bruggen, aquaducten en andere publieke werken opknappen met behulp van Toscaanse architecten en kunstenaars, waaronder Pisanello, Masaccio en Lorenzo Ghiberti. Ook werd aandacht geschonken aan de rest van de pauselijke gebieden, die hij stevig onder zijn bestuur bracht in samenwerking met zijn familieleden, die daarvoor belangrijke wereldlijke en kerkelijke beloningen ontvingen.\nVolgend op het Westers Schisma was de periode van het conciliarisme aangebroken, een periode waarin de kardinalen eisten, dat de paus iedere 5 jaar een algemeen concilie zou bijeenroepen. Het eerste concilie werd bijeengeroepen in april 1423 te Pavia, maar werd verplaatst naar Siena vanwege een uitbraak van de pest. Door de geringe belangstelling werd het concilie al op 26 februari 1424 ontbonden, waarbij Martinus verzekerde, dat het volgende concilie in 1431 te Bazel zou plaatsvinden, waaraan hij overigens zelf niet meer zou deelnemen door zijn overlijden.\nHoewel het accent van zijn pontificaat lag op wereldlijke zaken, heeft Martinus V ook geprobeerd enige misstanden binnen de kerk op te lossen, overigens met weinig succes. Een van zijn beoogde hervormingen was de uitsluiting van de wereldlijke macht op de benoemingen binnen de kerk, voornamelijk die van Frankrijk.\nIn 1418 werd Martinus V benaderd door een Joodse delegatie om op te treden tegen de door de tegenpaus Benedictus XIII uitgevaardigde maatregelen tegen de Joden. De paus zegde toe zich uit te laten over de misstanden, waarbij hij de pogroms en aanklachten wegen rituele moorden verbood. Het effect was echter zeer beperkt.\nEen andere kwestie was zijn poging op te treden tegen diverse hervormingsbewegingen, zoals de lollarden en de hussieten. In een bul van 1 maart 1420 riep hij op tot een kruistocht tegen de hussieten en schonk hij een aflaat voor alle zonden die daarbij zouden worden begaan. Het jaar voordien waren in Bohemen de Hussietenoorlogen uitgebroken. De bul was bedoeld ter ondersteuning van keizer Sigismund, wiens troepen vergezeld werden door pauselijke legaten. In 1428 werden postuum de stoffelijke resten van John Wyclif verbrand en de as in de rivier de Swift verstrooid.\nEen poging om de Grieks-orthodoxe Kerk weer onder de hoede van Rome te brengen zou worden voortgezet onder zijn opvolger, Eugenius IV.\nConsistories.\nTijdens zijn pontificaat cre\u00eberde Martinus V 17 nieuwe kardinalen. Enkele benoemingen vonden plaats zonder dat de naam aanvankelijk werd gepubliceerd. Deze benoemingen werden aanvankelijk aangezien als de eerste \"in pectore\" benoemingen; Martinus\u2019 benoemingen waren echter ook bekend bij de kandidaten zelf. Pas onder paus Paus Paulus III zouden de eerste echte \"in pectore\" benoemingen plaatsvinden.\nMeest opmerkelijke kardinaalsbenoemingen waren:\nMartinus V en de Nederlanden.\nOp 9 december 1425 stichtte Martinus met de pauselijke bul \"Sapientiae Immarcessibilis\" de Universiteit Leuven (\u201cStudium Generale Lovaniense\u201d). Hiermee werd zij de oudste universiteit in de Nederlanden, die overigens in het jaar 1797 definitief werd afgeschaft. In de bul vermeldde Martinus V: \u201cDe studi\u00ebn dragen bij tot de uitbreiding van het Rijk Gods en tot de verspreiding van het geloof; zij geven aan de strijdende Kerk de leiders die Kerk en Staat besturen voor het grootste heil van de zielen; zij verstevigen rust en vrede en ze verhogen de voorspoed bij al de klassen van de maatschappij\u201d.\nEen conflict met Martinus ontstond aangaande de opvolging van de bisschop van Utrecht. Na de dood van bisschop Frederik van Blankenheim wees het Utrechtse kapittel Rudolf van Diepholt aan als zijn opvolger, een keuze die door de paus niet werd geaccepteerd. Hierop werd Rhabanus van Helmstatt op 7 juni 1424 benoemd, die zich echter al snel terugtrok uit angst voor vijandigheden, waarop Zweder van Culemborg op 6 februari 1425 door de paus werd aangesteld als de nieuwe bisschop. In 1426 werd van Culemborg echter de stad uitgejaagd, waarop Martinus reageerde met het in de ban doen van Rudolf van Diepholt. Pas onder Martinus\u2019 opvolger, paus Eugenius IV, zou een einde aan het conflict komen en werd Rudolf van Diepholt erkend als bisschop van Utrecht.\nOverlijden.\nMartinus V stierf aan een beroerte op 20 februari 1431 en werd begraven in de Sint-Jan van Lateranen. Zijn grafmonument werd vervaardigd door een leerling van Donatello, Simone Ghini. Op zijn graf staat de tekst \u201ctemporum suorum felicitas\u201d, het geluk van zijn tijd.\nHij werd opgevolgd door Eugenius IV."}
{"id": "9682", "revid": "1332179", "url": "https://nl.wikipedia.org/wiki?curid=9682", "title": "Paus Eugenius IV", "text": "Paus Eugenius IV, geboren als \"Gabriele Condulmer\" (Veneti\u00eb, 1383 \u2013 Rome, 23 februari 1447) was paus van de Rooms-Katholieke Kerk van 3 maart 1431 tot aan zijn dood. Hij was ook een kardinaal-nepoot van paus Gregorius XII (een broer van zijn moeder) en was de oom van de latere paus Paulus II.\nBiografie.\n1383-1431.\nGabriele was een zoon van Angelo Condulmer en Beriola Correr, een welgestelde familie oorspronkelijk afkomstig uit Pavia, maar nu woonachtig in Veneti\u00eb. Na een studie aan de universiteit van Padua kwam Gabriele al vroeg in bezit van een aanzienlijk vermogen (ongeveer 20.000 dukaten), die hij aan de armen schonk, waarna hij kort daarna besloot toe te treden tot het Augustijner klooster van San-Giorgio op het Venetiaanse eiland San Giorgio in Alga.\nOp 24-jarige leeftijd werd Gabriele door zijn oom paus Gregorius XII benoemd tot bisschop van Siena. Deze benoeming stuitte echter op grote weerstand bij de bevolking van Siena, die niets moesten hebben van leiders van buitenaf. Hierop besloot Gabriele zijn functie niet op te nemen, waarna hij door zijn oom aangesteld werd als pauselijke schatbewaarder. In 1408 werd hij verheven tot kardinaal-priester waarbij hij aanvankelijk de titelkerk van San Clemente werd toegewezen. Dit werd later omgezet naar de Basiliek van Santa Maria in Trastevere.\nTijdens het pontificaat van paus Martinus V trad Gabriele op als legaat in Picenum en als bemiddelaar om een einde te maken aan de onrust die ontstaan was onder de inwoners van Bologna. Zijn gedecideerde optredens zouden een voorbode worden voor zijn latere benoeming tot de opvolger van paus Martinus V.\nHet conclaaf van 1431.\nPaus Martinus V overleed op 20 februari 1431 en werd begraven in de Sint-Jan van Lateranen te Rome. Voor de keuze van de nieuwe pontifex waren er theoretisch 23 kardinalen beschikbaar, hoewel er slechts 19 erkend werden en toegelaten konden worden tot het conclaaf. Juan Casanova uit Spanje en Guillaume Raguenel Dinan de Montfort uit Frankrijk waren door Martinus V \"in pectore\" verheven, maar werden pas onder paus Eugenius IV gepubliceerd. Domenico Capranica was weliswaar gepubliceerd, maar nog niet toegelaten tot het College van Kardinalen. Philip Repington, afkomstig uit Engeland, had reeds in 1420 zijn ontslag ingediend bij paus Martinus V en had zich daarna geheel teruggetrokken van kerkelijke aangelegenheden.\nVan de resterende 19 kardinalen waren er zes, die niet op tijd aanwezig konden zijn voor het conclaaf, wat het kiescollege terugbracht tot 13. Hiervan kwamen er 11 uit Itali\u00eb, 1 uit Frankrijk en 1 uit Spanje.\nHet conclaaf vond plaats in de sacristie van de basiliek Santa Maria sopra Minerva, omdat op dat moment het Vaticaan te onveilig werd geacht. Tijdens de voorbespreking van het conclaaf werd bepaald, dat de nieuwe paus de helft van de pauselijke inkomsten met de kardinalen zou delen en dat de paus met het College van Kardinalen alle grote vragen op religieus en wereldlijk gebied zou bespreken.\nAl in de eerste stemronde op 3 maart 1431 werd Gabriele Condulmer unaniem gekozen en nam de naam Eugenius IV aan. De kroning volgde op 11 maart 1431 en werd uitgevoerd door Lucido de\u2019 Conti in de Oude Sint-Pietersbasiliek.\nPontificaat.\nConcilie van Bazel.\nAl sinds de Babylonische ballingschap der pausen in Avignon verkeerde de Rooms-Katholieke Kerk in woelig vaarwater. Pausen werden benoemd, maar vielen volledig onder de verantwoordelijkheid van de Franse koning. Volgend op de periode van Avignon (1307-1377) werd in Rome opnieuw een paus ge\u00efnstalleerd (vanaf paus Urbanus VI, 1378), maar zijn macht kwam tegenover die van tegenpausen te staan, die de bescherming genoten van niet-Italiaanse kardinalen en de buitenlandse machthebbers. Dit leidde tot de periode die bekend werd onder de naam Westers Schisma. Om tot een oplossing te komen werd in 1409 in Pisa een concilie bijeengeroepen, waarbij een voorstel uitging om beide zittende pausen in Avignon (Tegenpaus Benedictus XIII) en Rome (paus Gregorius XII) af te zetten en te laten vervangen door een andere kandidaat, Petrus Philarges. Hij werd tot (tegen)paus Alexander V benoemd. Daar zowel Benedictus als Gregorius niet akkoord gingen met deze regeling werd het probleem vergroot: drie pausen.\nIn 1417 werd tijdens het Concilie van Konstanz op initiatief van keizer Sigismund van het Heilige Roomse Rijk een hernieuwde poging ondernomen om tot een oplossing te komen. Hoofdzaak werd om een kandidaat als paus aan te stellen die voor alle partijen aanvaardbaar was en waarbij alle andere (tegen)pausen zich zouden terugtrekken (Op het Concilie was overigens alleen de tegenpaus Johannes XXIII (opvolger van Alexander V) aanwezig). Daar geen van de zittende pausen hun ambt wilden neerleggen ontstond een impasse, die Johannes XXIII wilde vergroten door heimelijk het Concilie te verlaten en zo de bijeenkomst als ongeldig te laten verklaren. Sigismund besliste echter anders; Johannes XXIII werd gevangengenomen en liet weten dat de aanwezigheid van een paus niet noodzakelijk was om kerkelijke besluiten te nemen. Door deze ontwikkelingen besloten de pausen in Rome en Avignon uiteindelijk af te treden en werd Odo Colonna benoemd tot paus Martinus V.\nDe uitspraak van Sigismund betreffende de onafhankelijkheid van het concilie luidde de periode van het conciliarisme in, een periode waarin de macht van het concilie groter werd geacht dan die van de paus en de curie. Hoewel Martinus V de gevolgen van deze ontwikkeling al had ondervonden en vlak voor zijn dood tot een nieuw algemeen concilie in Bazel had opgeroepen, was het Eugenius IV die hiermee tijdens zijn pontificaat te maken kreeg.\nOp 23 juli 1431 vond de opening van het Concilie plaats, hoewel de opkomst laag was. Eugenius voorzag echter problemen door geluiden van hervorming en een anti pauselijke stemming en vaardigde op 18 december 1431 een bul uit om het concilie te verplaatsen naar Ferrara. Hiermee gingen de deelnemers in Bazel echter niet akkoord; het Concilie vaardigde in februari 1432 een decreet uit waarmee zijn macht bevestigd werd en waarin de paus opgeroepen werd te verschijnen in Bazel. Omdat Eugenius hierop niet wenste in te gaan werd door het concilie besloten, dat de paus niet langer in staat was om kardinalen te benoemen en werd er twijfel geuit over de voortzetting van zijn gezag. Zo werd bepaald dat indien de paus tijdens deze concilieperiode zou sterven, het conclaaf gehouden wordt in Bazel.\nOnder invloed van keizer Sigismund, die eind 1432 naar Rome trok om zich door de paus tot keizer te laten kronen, klaarde de lucht enigszins; hij wist de paus ervan te overtuigen zijn bul te herroepen. Eugenius liet zich tijdens het Concilie vertegenwoordigen door legaten en weigerde nog steeds af te reizen naar Bazel. Overigens was het niet alleen de macht van de paus die ter discussie stond tijdens het Concilie van Bazel; ook zaken als simonie, het niet houden aan het celibaat door de geestelijkheid en het maximale aantal zittende kardinalen in de curie werden aan de kaak gesteld. Ook moest worden ingegrepen in de exorbitante levenswijze van de curie. Door deze agressieve aanpak vreesden vele aanwezige kardinalen voor hun (luxe-)positie en besloten daarop alsnog de kant van de paus te kiezen.\nDoor de dood van Sigismund meende Eugenius dat hij niet meer gebonden was aan zijn verplichtingen ten opzichte van het Concilie van Bazel en besloot alsnog een concilie in Ferrara bijeen te roepen, dat echter niet tot doel had te praten over hervormingen binnen de kerk, maar over een ander opkomend probleem: het oprukken van het Ottomaanse Rijk.\nIn de bul \"Doctoris gentium\" (18 september 1437) verplaatste Eugenius het Concilie van Bazel definitief naar Ferrara. De reactie in Bazel was furieus: opnieuw werden de conciliaristen geconfronteerd met een beslissing van de paus zonder dat hij hen daarin had gekend. Op 24 januari 1438 werd Eugenius door het Concilie uit zijn ambt gezet, in juni dat jaar werd hij tot ketter verklaard en andermaal uit zijn ambt gezet. Op 5 november 1439 werd hertog Amadeus VIII van Savoye tot paus aangesteld, die de naam Felix V aannam. Zijn positie stond echter vanaf het begin onder druk omdat Engeland, Castili\u00eb, Frankrijk en het overgrote deel van Itali\u00eb hem niet wenste te erkennen.\nHoewel de conciliaristen te Bazel op de ingeslagen weg wilden doorgaan, brokkelde hun steun gaandeweg af. Toen in 1445 keizer Frederik III besloot de kant van de paus in Rome te kiezen, vanwege de toezegging van Eugenius dat hij onder meer de keizerskroon zou ontvangen, en Eugenius Alfons V van Aragons claim op het koninkrijk Napels erkende, verloren de conciliaristen hun laatste belangrijke steunpilaren. Uiteindelijk zouden zij zich onder Eugenius\u2019 opvolger paus Nicolaas V) verzoenen met Rome.\nEffect van het Concilie van Bazel binnen de pauselijke gebieden.\nGesterkt door de tegenstand vanuit Bazel tegen de paus braken er in Rome onlusten uit, ondersteund door binnenvallende troepen van Filippo Maria Visconti, dit als represaille tegen de paus voor zijn steun aan Florence en de Republiek Veneti\u00eb in hun strijd tegen het hertogdom Milaan (de oorlogen van Lombardije), waardoor Eugenius gedwongen werd de stad Rome te ontvluchten. Vermomd als monnik en uitgejouwd en met stenen bekogeld, wist hij via de haven van Ostia te vluchten naar Florence, waar hij zijn intrek nam in het Dominicaner klooster van Santa Maria Novella. Aan kardinaal Vitelleschi werd de opdracht gegeven de rust te herstellen in Rome, dat door de Colonna familie was uitgeroepen tot een stadsrepubliek. Door de vernietiging van hun vesting in Palestrina (Itali\u00eb) gaven de Colonna\u2019s zich uiteindelijk over. Ook de Prefetti di Vico, van oudsher vijanden van de pauselijke staat en behorend tot de Romeinse adel, werden tijdens deze campagnes definitief verslagen.\nEen opstand in Bologna (1438) tegen de paus, onder leiding van de Bentivoglio familie, werd eveneens neergeslagen en Annibale I, de aanvoerder van de familie, gevangengenomen. Met steun van Eugenius IV zou hij op 24 juni 1445 vermoord worden.\nOok het opstandige Foligno, onder leiding van Corrado Trinci, werd door kardinaal Vitelleschi in 1439 ontzet. De inwoners van de stad openden de poorten voor de pauselijke legers en Corrado werd in 1441 onthoofd.\nDe Pragmatieke Sanctie van Bourges (1438).\nEen van de besluiten die gerelateerd was aan het Concilie van Bazel was het besluit van de Franse koning Karel VI om nagenoeg de gehele Franse kerk onder het gezag van de Franse monarch te plaatsen. Hoewel Eugenius IV zich hard maakte om de Franse koning op andere gedachten te brengen slaagde hij daarin niet.\nRijksdag van Mainz (1439).\nDe Duitse keurvorsten, die aanvankelijk een neutraal standpunt betreffende het Concilie van Bazel innamen, gingen in 1439 in grote lijnen akkoord met de bepalingen van het overleg; benoemingen op voordracht van de vorst bleef mogelijk, pauselijke inkomsten binnen de Duitse gebieden werden geannuleerd. Op het gebied van de suprematie van het concilie ten opzichte van de paus bleven de vorsten neutraal. Door bemiddeling van Enea Silvio Piccolomini (de latere paus Pius II) slaagde Eugenius er vlak voor zijn dood in de Duitse vorsten weer onder de hoede van Rome te brengen.\nConcilie van Ferrara-Florence.\nDoor de groeiende dreiging van het Ottomaanse Rijk zocht de oosters-orthodoxe kerk aansluiting bij de westerse kerk om zo hulp te krijgen in hun strijd tegen de Ottomanen. Hierop werd keizer Johannes VIII Palaiologos en de patriarch van Constantinopel uitgenodigd door de paus om in Ferrara bijeen te komen. Door de dood van Sigismund en de oplopende spanningen met Bazel voorzagen zij echter geen structurele hulp van een verscheurde Westerse wereld en wilden aanvankelijk toch afreizen naar Bazel. Door donaties van de paus werden de heersers uit Constantinopel toch overtuigd. In 1439 \u2013het concilie was inmiddels verplaatst naar Florence vanwege een heersende pestepidemie- vond de aanzet tot hereniging van de westerse en oosterse kerk plaats, hoewel die slechts een kort leven beschoren was, daar vele oosterse kerken deze toenaderingspoging niet accepteerden.\nIn 1443 kon Eugenius na een ballingschap in Florence weer terugkeren naar Rome, waar hij zich bezighield met de heropbouw van de stad Rome en de gevraagde steun aan de Grieken verleende in hun strijd tegen de Ottomanen; de steun liep op niets uit daar de legers in 1444 bij Varna verslagen werden. Het was zijn neef, kardinaal Francesco Condulmer, die de pauselijke vloot had geleid.\nHumanisme en de kunsten.\nOnder invloed van de fragiele samenwerking met de Oosterse kerken (voornamelijk de Grieks-orthodoxe) vond een belangrijke uitwisseling plaats van klassieke idee\u00ebn. Met name Johannes Bessarion, een voormalig orthodox aartsbisschop van Nicaea maar overgegaan naar de Rooms-Katholieke Kerk, speelde daarin een belangrijke rol door zijn hulp bij Latijnse vertalingen van Oudgriekse auteurs. Hij schonk zijn bibliotheek aan Veneti\u00eb.\nEen andere belangrijke ontwikkeling binnen de wetenschap zou het bezoek zijn geweest van een Chinese delegatie in 1434 aan Florence. Zij toonde de paus de ontwikkelingen die hadden plaatsgevonden op o.a. het gebied van wiskunde, astronomie en werktuigbouw. Deze zouden de basis gelegd hebben voor ontwikkelingen in de Renaissance en inspiratie vormen voor Leonardo da Vinci, Nicolaas Copernicus en Galileo Galilei.\nOok aan de verbetering van studies besteedde Eugenius veel aandacht. De universiteit van Rome (La Sapienza), opgericht in 1303, werd door zijn toedoen uitgebreid met de faculteiten Rechten, Medicijnen, Filosofie en Theologie. Opmerkelijk hierbij is de wijze waarop de financiering hiervan plaatsvond: een nieuwe belasting op wijn.\nEen andere universiteit die door Eugenius werden opgericht, was die van Poitiers terwijl hij ook aan de universiteit van Leuven aanvullende privileges verleende; centraal stonden daarbij opleidingen in de theologie en godgeleerdheid, maar ook rechten (kerkelijk en burgerlijk) en medicijnen namen een belangrijke plaats in.\nOok nam Eugenius stelling tegen de slavernij. In zijn bul \"Sicut Dudum\" van 13 januari 1435 veroordeelde hij het optreden van de Spanjaarden tegen de oorspronkelijke gekleurde inwoners van de Canarische Eilanden die \u201ctotaal en onvoorwaardelijk vrij waren en vrijgelaten moesten worden\u201d. De Spanjaarden namen geen notie van de bul, omdat \u201cer geen sprake was van mensen, maar een soort van dieren\u201d.\nNaast zijn inzet voor de heropbouw van de pauselijke staat gaf Eugenius aan diverse kunstenaars opdrachten ter verfraaiing van gebouwen (o.a. aan Fra Angelico die fresco\u2019s verzorgde in de kapel van paus Nicolaas V en de kapel van het Heilig Sacrament in het Vaticaan). Bekendst werd Eugenius door de opdracht die hij gaf aan de architect en beeldhouwer Antonio di Pietro Averlino. In 1433 begon hij aan het gieten van de centrale, bronzen deuren van de oude Sint-Pietersbasiliek waarvan de centrale deur in 1445 gereed kwam.\nOverlijden en nasleep.\nEugenius IV overleed op 23 februari 1447. Aanvankelijk werd hij in de oude Sint-Pietersbasiliek begraven naast zijn naamgenoot paus Eugenius III. Later werd zijn graftombe verplaatst naar de San Salvatore in Lauro kerk.\nDe invloed van het conciliarisme en de herwonnen macht van de pausen zou tijdens de Renaissance \u2013en met name tijdens de Hoog-Renaissance- een grote invloed hebben op het bestuur van de kerk en de samenstelling van het kardinalencollege. Benoemingen van kardinalen \u2013en daarmee ook de uiteindelijke pauskeuze- zouden afhangen van vier belangrijke factoren:\nTijdens zijn 27 kardinaalsbenoemingen werden de bovengenoemde \u201crichtlijnen\u201d reeds duidelijk: 7 op verzoek van Europese vorsten, 7 afkomstig van de Italiaanse adel en 2 kardinaal-nepoten."}
{"id": "9683", "revid": "505621", "url": "https://nl.wikipedia.org/wiki?curid=9683", "title": "Hus", "text": ""}
{"id": "9684", "revid": "3", "url": "https://nl.wikipedia.org/wiki?curid=9684", "title": "Wyclif", "text": ""}
{"id": "9685", "revid": "11533", "url": "https://nl.wikipedia.org/wiki?curid=9685", "title": "Curie", "text": ""}
{"id": "9687", "revid": "918400", "url": "https://nl.wikipedia.org/wiki?curid=9687", "title": "Anselmus van Canterbury", "text": "Anselmus (Aosta, 1033 \u2013 Canterbury, 21 april 1109) was een in Itali\u00eb geboren filosoof, theoloog en benedictijner monnik. Hij werd de tweede Normandische aartsbisschop van Canterbury en verwierf onder meer bekendheid met zijn zogenaamd ontologisch godsbewijs. Hij wordt beschouwd als de grondlegger van de scholastiek. Paus Alexander VI verklaarde Anselmus in 1494 heilig en in 1720 plaatste Clemens XI hem onder de kerkleraren.\nLevensloop.\nJeugdjaren.\nAnselmus werd rond 1033 geboren in of in de buurt van Aosta in het Koninkrijk Arles (heden ten dage de hoofdstad van de Noord-Italiaanse regio Valle d'Aosta). Zijn familie was verwant aan het Huis van Savoye en had aanzienlijke bezittingen. Zijn ouders waren beiden afkomstig uit een adellijk geslacht. Zij hadden een aantal leengoederen binnen het Bourgondische rijk in bezit. Zijn vader, Gundulf, was van geboorte een Lombard. Zijn moeder was verwant aan Otto van Savoye.\nToen hij vijftien jaar was wilde Anselmus in een klooster intreden. Zijn vader stond dit niet toe en daarom weigerde de abt hem. Zijn vader had een politieke en militaire loopbaan voor zijn eerstgeboren zoon in gedachten. Deze teleurstelling bezorgde Anselmus een blijkbaar psychosomatische ziekte. Na herstel gaf hij zijn studie op en leefde hij een zorgeloos leven. Tijdens deze periode stierf zijn moeder.\nIn 1056 verliet Anselmus zijn ouderlijk huis. Hij trok de Alpen over en zwierf drie jaar door Bourgondi\u00eb en Frankrijk. Aangetrokken door de roem van zijn landgenoot Lanfranc van Bec (op dat moment prior van de benedictijnse Abdij van Bec), bereikte Anselmus in 1059 Normandi\u00eb. Na nog enige tijd in Avranches te hebben doorgebracht trad hij het volgende jaar op zevenentwintigjarige leeftijd als novice in deze abdij in. Zo onderwierp hij zich aan de regel van Sint-Benedictus, die zijn denken in het volgende decennium nieuwe vorm zou geven.\nDe jaren in Bec.\nIn 1063 werd Lanfranc van Pavia tot abt in Caen benoemd. Anselmus werd tot prior van de abdij van Bec verkozen. Anselmus zou deze functie vijftien jaar uitoefenen totdat hij na de dood van Herluin, de stichter van de abdij van Bec, in 1078 tot diens opvolger werd benoemd. Hij werd op 22 februari 1079 door de bisschop van Evreux gewijd. Deze wijding was wat gehaast, want op dat moment zat het aartsbisdom van Rouen (waaronder de abdij van Bec viel) zonder bisschop \"(sede vacante)\". Was Anselmus gewijd door de aartsbisschop van Rouen, dan zou hij onder druk hebben gestaan om hem gehoorzaamheid te betuigen, wat de onafhankelijkheid van de abdij van Bec in het gedrang zou hebben gebracht.\nOnder leiding van Anselmus werd Bec de belangrijkste zetel van geleerdheid in Europa en trok studenten uit Frankrijk, Itali\u00eb en elders aan. Dit gebeurde ofschoon studie en wetenschappelijk onderzoek van secundair belang waren in het kloosterleven van die tijd. Het was in zijn tijd in Bec dat Anselmus zijn eerste filosofische werken de \"Monologion\" (1076) en de \"Proslogion\" (1077-8) schreef. Deze werken werden gevolgd door de \"De dialogen over waarheid\", \"Vrije wil\" en de \"Val van de duivel\". Anselmus deed zijn best het klooster vrij te houden van de overheersing door leken en de aartsbisschop. Nadat hij abt was geworden spande Anselmus zich in om Bex' onafhankelijkheid van Robert van Beaumont, 1e graaf van Leicester en de aartsbisschop van Rouen te verzekeren.\nAf en toe bezocht Anselmus Engeland om daar de eigendommen van de abdij van Bec te inspecteren. Hij bezocht dan ook Lanfranc, die in 1070 als aartsbisschop van Canterbury was ge\u00efnstalleerd. Lanfranc zou dat tot zijn dood in 1089 blijven. Anselmus maakte in Engeland een goede indruk. Hij werd er gezien als de natuurlijke opvolger van Lanfranc als aartsbisschop van Canterbury.\nAartsbisschop van Canterbury.\nHij volgde in 1089 Lanfranc van Bec op als aartsbisschop van Canterbury en raakte betrokken in de investituurstrijd. Gesteund door de paus verzette hij zich tegen de inmenging door de politieke overheden. Hij kwam eerst in conflict met koning Willem II en later met diens opvolger Hendrik I. Door die laatste werd Anselmus in 1103 zelfs verbannen. Nadat Hendrik I afzag van zijn aanspraken op kerkelijke benoemingen en belastingen op kerkelijke bezittingen keerde Anselmus terug naar Canterbury in 1106. Ook is zijn verzet tegen de gedachten van Roscellinus van Compi\u00e8gne van belang.\nFilosofie en theologie.\nNet zoals Augustinus voor hem, hing Anselmus in zijn metafysica een christelijk ge\u00efnspireerd platonisme aan. Belangrijke punten uit Anselmus' theologie en filosofie zijn:\nHet ernstig nemen van de zonde laat zien dat hij met het werk van Augustinus vertrouwd was.\nGodsbewijs.\nAnselmus van Canterbury was de eerste die een logisch bewijs van het bestaan van God formuleerde. Dit zogeheten ontologisch godsbewijs laat zich als volgt samenvatten:\nDit bewijs werd in de twintigste eeuw geformaliseerd met behulp van de modale logica door Kurt G\u00f6del.\nInvloed.\nZijn verzoeningsleer kreeg grote invloed, ook later in de reformatorische theologie. In de 20e eeuw verzorgde Dom F. Schmitt een moderne uitgave van Anselmus' werken. De beroemde Engelse historicus Sir Richard William Southern (1912-2001) wijdde verschillende studies aan Anselmus."}
{"id": "9688", "revid": "17536", "url": "https://nl.wikipedia.org/wiki?curid=9688", "title": "Abalaerdus", "text": ""}
{"id": "9689", "revid": "62037", "url": "https://nl.wikipedia.org/wiki?curid=9689", "title": "Scouting", "text": "Scouting is een door Robert Baden-Powell opgerichte internationale jeugdorganisatie.\nWereldwijd is scouting de grootste jeugd- en jongerenorganisatie met in 2020 zo'n 55 miljoen leden verdeeld over 223 landen. In Nederland wordt scouting vertegenwoordigd door Scouting Nederland en in Belgi\u00eb door de Gidsen- en Scoutsbeweging in Belgi\u00eb en door de Europascouts - Belgi\u00eb. De meeste scoutingfederaties in de wereld zijn verenigd in de overkoepelende World Organization of the Scout Movement (WOSM) en/of World Association of Girl Guides and Girl Scouts (WAGGGS).\nIn veel landen wordt nog onderscheid gemaakt tussen verkenners en gidsen. Dit zijn respectievelijk de jongens- en meisjesverenigingen. De activiteiten zijn vaak min of meer hetzelfde en in veel landen zijn er inmiddels gemengde verenigingen of speltakken.\nSpel van Verkennen.\nDe door Baden-Powell ontworpen \"scoutmethode\" heeft als belangrijkste doel het aanleren van zelfstandigheid. Deze zelfstandigheid wordt aangeleerd door middel van uitdagingen, bij voorkeur in de natuur. Daarbij leren de scouts om samen te werken en leiding te geven, doordat ze in kleine vaste groepjes werken met hun eigen aanvoerder. Verder heeft scouting als principes een zelfstandige manier waarop scouts werken, leren door interesse in plaats van competitie en nadruk op het individu in plaats van de groep.\nDe pedagogische doeleinden behoren voor de scout verborgen te zitten in een aantrekkelijk spel. Scouting kent ook een aantal morele regels, vooral gebaseerd op hulpvaardigheid. Omdat echte survival in de praktijk van een moderne samenleving moeilijk is uit te voeren, ligt de nadruk op een breed aanbod van spelen, activiteiten en sporten.\nScouting heeft als thema het leven van avonturiers als verkenners (landscouts), zeelieden (zeescouts) of vliegeniers (luchtscouts), maar gebracht als spel. Ook zijn er bijvoorbeeld in Nederland ruitergidsen, scoutinggroepen die naast scouting ook paardrijden. En de Blauwe vogels, scouting voor kinderen en volwassenen met een beperking (die in Belgi\u00eb AKABE worden genoemd). Een deel van dit thema bestaat uit het meest herkenbare onderdeel van scouting: het uniform. Dit bestaat meestal uit een hemd, blouse of trui, een scoutingdas en insignes voor behaalde vaardigheden. De kleur van de blouse hangt in Nederland af van de speltak en in Belgi\u00eb of Frankrijk meestal van de scoutingfederatie. In deze landen heeft iedere lokale groep zijn eigen daskleur en -patroon.\nGeschiedenis.\nAls militair commandant werd Robert Baden-Powell beroemd nadat hij tijdens de Tweede Boerenoorlog een lange belegering van Mahikeng in Zuid-Afrika volhield tegenover een groter Boerenleger onder Piet Cronj\u00e9. Hij was een specialist in militair verkennen en jongens speelden dit na volgens een klein zakboekje waarin hij erover schreef.\nTerug in Engeland werd er vooral vanuit de Boy-Brigades druk op hem uitgeoefend om hier een jongensspel van te maken. Toen hij te gast was bij de Britse jeugdorganisatie \"the Boys' Brigade\" zag hij hoeveel leden die had en dat ouderen bereid waren hun tijd te geven als leider. Het militaire marcheren met houten geweertjes beviel hem niet. Omdat dit de jongens zou vervelen, suggereerde hij dat ze met een ander spel meer jongens zouden trekken. De leider van de The Boys' Brigade vroeg hem een voorstel.\nTwee jaar later werkte Baden-Powell onder druk van zijn uitgever (want aan spelboeken viel geld te verdienen) zijn idee\u00ebn uit. Hij gebruikte delen van zijn vorige boeken, las literatuur over ander jeugdwerk en nam idee\u00ebn over, zoals van de \"The Woodcraft Indians\" van de Canadees Ernest Thompson Seton.\nOm zijn opzet te testen, organiseerde hij van 1-8 augustus 1907 het eerste scoutingkamp op Brownsea Island. Daarna kwam het boek uit in losse afleveringen: Scouting for Boys (Verkennen voor jongens) met als ondertitel \"A Handbook for Instruction in Good Citizenship Through Woodcraft\". Het was een spelplan voor jeugdorganisaties. Vooral in het Britse rijk, maar ook daarbuiten (zoals reeds vroeg in 1909 in Chili), begonnen groepjes jongens zelf groepen op te richten. Hierdoor werd Baden-Powell gedwongen om een eigen scoutingorganisatie op te richten. In de daarop volgende jaren breidde scouting zich uit naar de rest van Europa en de wereld.\nHet boek benadrukt eigenschappen als vaderlandslievendheid, hulpvaardigheid en onbaatzuchtigheid, burgerzin, moed, vindingrijkheid, discipline en improvisatievermogen. Op moderne lezers maakt het soms een gedateerde indruk omdat de wetenschappelijke en geneeskundige principes achterhaald zijn. De benoemde normen en waarden en later voor leiders beschreven manier om met jongeren om te gaan (de scoutmethode) spelen in het huidige scouting echter nog steeds een rol. Het boek is een mengeling van uittreksels uit jongensboeken, verhalen, tips en trucs, kampeer- en spoorzoekersvaardigheden en aanwijzingen voor begeleiders.\nHedendaagse scoutinggroepen nemen meer afstand van vaderlandsliefde en discipline, en richten zich ook op het leren kritisch te zijn naar de maatschappij, alsmede een open houding aan te nemen jegens andersdenkenden.\nLeeftijdsgroepen.\nOorspronkelijk had Baden-Powell een groep jongens van 11 tot 17 jaar, maar inmiddels is scouting ook voor meisjes en meerdere leeftijden.\nIn de meeste landen is scouting ingedeeld in leeftijdsgroepen ongeveer volgens onderstaande tabel. Elke organisatie heeft een eigen preciezere leeftijdsindeling en benaming.\nTraditionele organisaties hebben vaak een ongesplitste scouts/gidsen leeftijdsgroep van 11 tot 17 jaar. Bij veel organisaties heeft de rovers/rangers leeftijdsgroep een maximumleeftijd met soms een aparte leeftijdsgroep voor volwassenen.\nInternationale samenwerking.\nDe meeste scoutsverenigingen in de wereld zijn verenigd in de overkoepelende \"World Organization of the Scout Movement\" (WOSM) en/of \"World Association of Girl Guides and Girl Scouts\" (WAGGGS). De WOSM richt zich op scouting voor jongens en gemengde scouting. De WAGGGS richt zich op scouting voor meisjes. Binnen de WOSM en de WAGGGS werken een aantal scoutingorganisaties nog samen in op geloof gebaseerde verbanden zoals de Wereldvereniging van Katholieke Scouts (ICCS) of op taal gebaseerde zoals de \"Comunidade do Escutismo Lus\u00f3fono\" voor Portugeestalige scouting. Naast de WOSM en de WAGGGS bestaat nog de International Scout and Guide Fellowship (ISGF) voor oud-leden van de WOSM en de WAGGGS. Daarnaast bestaan er nog enkele kleine wereldorganisaties, die niet samenwerken met de WOSM en de WAGGGS: \"Conf\u00e9d\u00e9ration Europ\u00e9enne de Scoutisme (CES)\", \"Order of World Scouts\" (OWS), \"Union Internationale des Guides et Scouts d'Europe\" (UIGSE-FSE), \"World Federation of Independent Scouts\" (WFIS) en World Organization of Independent Scouts (WOIS).\nInternationale activiteiten.\nOm de vier jaar wordt de internationale versie van de Jamboree gehouden: de World Scout Jamboree. Ook wordt ieder jaar over de hele wereld in het derde weekend van oktober een JOTA (Jamboree on the Air) gehouden, waarbij scouts contact met elkaar maken via korte golf zendapparatuur. De internetversie van de JOTA wordt de JOTI (Jamboree On The Internet) genoemd, waarbij scouts via het wereldwijde netwerk contact met elkaar leggen.\nVoorts kennen waterscouts een Nawaka, waarbij groepen vanuit de hele wereld elkaar op het water treffen.\nBelgi\u00eb.\nIn Belgi\u00eb spreekt men in plaats van Scouting meestal over de scouts. Scouting is in Belgi\u00eb grotendeels opgesplitst naar de federale structuur van het land.\nDe WOSM en WAGGGS scoutingorganisaties zijn ondergebracht in \u00e9\u00e9n landelijke parapluorganisatie (The Guides and Scouts Movement of Belgium / De Gidsen- en Scoutsbeweging in Belgi\u00eb / Le Guidisme et Scoutisme en Belgique) om zo lid te mogen zijn van deze wereldorganisaties.\nE\u00e9n scoutsbeweging is aangesloten bij de Internationale Unie van de Europascouts en -gidsen (UIGSE-FSE) en heeft leden in alle landsdelen van Belgi\u00eb:\nDankzij de internationale instellingen in Belgi\u00eb zijn er diverse internationale Scoutinggroepen voor andere naties zoals Amerikaanse, Britse, Finse, Poolse en Noorse groepen.\nNederland.\nIn Nederland werd scouting v\u00f3\u00f3r 1973 in algemene en protestantse kringen 'padvinderij' en in katholieke kringen 'verkennerij' genoemd. Tegenwoordig spreekt men overal van scouting. Bijna alle scoutinggroepen zijn aangesloten bij Scouting Nederland. De vereniging ontstond op 6 januari 1973 uit een fusie tussen de toenmalige verenigingen: De Nederlandse Padvinders, De Katholieke Verkenners, Het Nederlandse Padvindstersgilde en De Nederlandse Gidsen.\nIn Nederland zijn er voornamelijk gemengde verenigingen en Scouting Nederland heeft alleen nog maar gemengde programma's. Er zijn verenigingen die het programma apart aanbieden voor jongens en meisjes. Kinderen vanaf 5 jaar kunnen lid worden bij lokale scoutinggroepen. De jeugdleden (5 - 18 jaar) worden begeleid door vrijwilligers. Door Scouting Nederland worden trainingen aangeboden die ervoor zorgen dat deze vrijwilligers bekwaam zijn in het omgaan met kinderen van verschillende leeftijden.\nSuriname.\nScouting werd in 1910 in Suriname ge\u00efntroduceerd en verdween ten tijde van de Eerste Wereldoorlog. In 1924 ontstond de behoefte aan de padvinderij bij een vriendengroepje in de buurt van het Kerkplein. Dr. Rademaker werd bereid gevonden te leiden en op 29 juli 1924 werd de Surinaamse afdeling van de NPV opgericht. Na een besluit van het Nederlandse rooms-katholieke episcopaat moesten de katholieke scouts zich in 1937 afsplitsen. In 1968 kwam er samenwerking op gang, onder druk van de World Organization of the Scout Movement (WOSM) die slechts \u00e9\u00e9n scoutingorganisatie per land accepteerde. De samenwerking leidde in 1972 tot een fusie in de Boy Scouts van Suriname. Sinds 1947 en 1948 waren er twee meisjesgildes. Zij werken samen in de Surinaamse Padvindsters Raad en kregen in 1972 erkenning van de WOSM.\nKritiek.\nOp verschillende aspecten van scouting is in verloop van de tijd kritiek geleverd, zoals het militaristische karakter, de braafheid en de seksuele normen. Het duurde tot 2013 voordat in de VS werd besloten dat ook homoseksuelen lid mochten worden van scouting."}
{"id": "9691", "revid": "785564", "url": "https://nl.wikipedia.org/wiki?curid=9691", "title": "Petrus Abaelardus", "text": "Pierre Ab\u00e9lard, gelatiniseerd tot Petrus Abaelardus (Le Pallet bij Nantes, 1079 \u2013 in het klooster St. Marcel bij Chalon-sur-Sa\u00f4ne, 21 april 1142), was een middeleeuwse Franse theoloog en filosoof die gerekend wordt tot de scholastici. Hij ligt begraven op het kerkhof Cimeti\u00e8re du P\u00e8re-Lachaise in Parijs.\nAbaelardus was op jonge leeftijd reeds iemand met een grote reputatie te Parijs. Eerst was hij leraar in de dialectica en vervolgens docent theologie aan de kathedraalschool van de Notre-Dame.\nLeven.\nAb\u00e9lard werd geboren als oudste zoon van B\u00e9renger, de letterlievende heer van het dorp Le Pallet in Bretagne. Zijn familie behoorde tot de 'kleine adel'. Raoul en Dagobert waren zijn broers. Ab\u00e9lard wilde geen krijgsman worden, zag af van zijn rechten als oudste zoon en verliet het ouderlijk huis om strijd te leveren op het terrein van studie en wetenschap. Hij trok van de ene school naar de andere en wilde zich de redeneerkunst eigen maken. Hij zwierf van Anjou naar Maine en Toraine.\nRoscelin.\nIn Loches zat hij aan de voeten van Roscelin, maar ze werden gezworen vijanden, omdat hij tijdens de colleges diens opvattingen krachtig bestreed. Op zijn zwerftocht als \"goliard\", behorende tot de 'groep vagebonderende intellectuelen, zwervende studenten en verlopen geestelijken', belandde hij in Parijs. Hij was een voortreffelijk dichter, beschikte over een goede stem en voorzag vermoedelijk in zijn levensonderhoud door net als de goliards eigen verzen voor te dragen. Zijn roem als dialecticus was inmiddels al gevestigd. Hij beweerde over zichzelf: 'de me presumens', waarmee hij wilde zeggen: 'wees je ervan bewust hoeveel ik waard ben'.\nWillem van Champeaux.\nMagister Willem van Champeaux was befaamd om zijn redeneerkunst en Ab\u00e9lard werd zijn leerling. De leerling dreef zijn leermeester in het defensief en die moest uiteindelijk het onderspit delven. De studenten kozen zijn kant, maar Ab\u00e9lard, inmiddels zelf magister geworden, werd gedwongen uit Parijs te vertrekken. Hij had evenwel het recht verworven om zelf te doceren. Hij vestigde zich in Melun en daarna in Corbeil, waar heen studenten hem volgden om zijn originaliteit en nieuwe idee\u00ebn. Hij werd ernstig ziek en trok zich enige jaren terug in Bretagne. Toen trok hij opnieuw naar Parijs, hervatte zijn strijd met Willem, die zich gedwongen zag enkele van zijn stellingen te wijzigen, maar daarna moest Ab\u00e9lard toch weer zijn toevlucht zoeken in Melun. Bij gebrek aan leerlingen trok Willem zich terug op de Montagne Sainte-Genevi\u00e8ve. Daar vestigde zich ook de teruggekeerde, triomferende Ab\u00e9lard en studenten wisten hem daar te vinden. Het \u00cele de la Cit\u00e9 stroomde leeg en de Montagne werd het centrum van kennis en cultuur.\nAnselmus.\nAb\u00e9lard wilde zich in de theologie verdiepen om zich te meten met theologen, die beweerden dat hun wetenschap, de godgeleerdheid, boven alles verheven was. Hij ging naar Laon om in de leer te gaan bij Anselmus, 'de vermaardste theoloog van zijn dagen'. Ook Anselmus viel hij hevig aan. Ab\u00e9lard vergeleek hem met 'de vijgenboom die door de Heer vervloekt werd'. Om te bewijzen dat hij zelf beter kon onderwijzen kwam hij voor de dag met een commentaar op de profetie\u00ebn van Ezechi\u00ebl. Om dit commentaar, dat enthousiast werd ontvangen, te vervolgen, keerde hij terug naar Parijs. Daar nam hij Helo\u00efse, een 17-jarig meisje dat al in heel Frankrijk geroemd werd om haar kennis, aan als zijn leerling, terwijl haar oom, kanunnik Fulbert, hem in natura betaalde: voedsel en onderdak.\nH\u00e9lo\u00efse.\nAb\u00e9lard is minstens even beroemd vanwege zijn priv\u00e9leven, waarover een uitgebreide briefwisseling tussen hem en zijn geliefde H\u00e9lo\u00efse is overgeleverd. Toen de dialecticus lesgaf in Parijs, verwekte hij een kind bij H\u00e9lo\u00efse, die het nichtje was van de \"domkanunnik\" Fulbertus bij wie hij in huis woonde. Ab\u00e9lard bracht Helo\u00efse onder bij zijn zusje in Bretagne om van Astrolabus te bevallen en liet oom Fulbert weten dat hij met Helo\u00efse zou trouwen. Maar dat moest wel strikt geheim blijven, want om wijsbegeerte en godgeleerdheid te mogen onderwijzen moest men kanunnik zijn en met een huwelijk vergooide Ab\u00e9lard zijn kansen daarop. Helo\u00efse wilde daarom niet met hem trouwen. Ze veronderstelde dat hij met haar als echtgenote geen roem zou verwerven. Hij bleef bij zijn voornemen om te huwen en samen reisden ze naar Parijs. Hun zoon bleef in Bretagne achter. Oom Fulbert zou zelfs bij de huwelijksceremonie aanwezig zijn, maar hield zich niet aan zijn belofte zijn mond te houden. Om kletsverhalen uit de wereld te helpen bedacht Ab\u00e9lard een list: Helo\u00efse moest zich terugtrekken in het klooster van Argentueil en het gewaad van een noviet aannemen tot kwade geruchten verstomd waren. Ab\u00e9lard verklaarde intussen dat er van een huwelijk helemaal geen sprake was. Uit wraak liet oom Fulbert hem door twee misdadigers castreren en mochten de geliefden elkaar niet meer zien. Ab\u00e9lard trok naar de abdij van Saint-Denis. Hij genas er van zijn verwondingen en schreef er zijn eerste theologische traktaat, over de heilige drie-eenheid. Boze theologen organiseerden toen in 1121 te Soissons een concilie om hem te veroordelen. Toen hij kwam opdagen ontkwam hij ternauwernood aan een lynchpartij, zijn traktaat werd verbrand en hij werd veroordeeld tot een levenslang verblijf in een klooster. Ab\u00e9lard ontvluchtte ook Saint-Denis en in 1132 een Bretons klooster, waar hij abt was geworden. De bisschop van Troyes ontfermde zich over hem. Op een stuk grond bij Nogent-sur-Seine mocht hij een onderkomen bouwen. Er kwamen studenten en het verblijf werd in steen herbouwd en toegewijd aan de Parakleet, de Heilige Geest als Vertrooster. Na een lange periode geen contact te hebben gehad, begon H\u00e9lo\u00efse, die eerst non en daarna abdis van het klooster van Argenteuil was geworden, een briefwisseling met Ab\u00e9lard, die in latere tijden een grote bekendheid zou verwerven.\nBernardus van Clairvaux.\nToen de abt van Saint-Denis, eigenaar van het klooster van Argentueil, de zusters te kennen gaf het klooster te verlaten, bood Ab\u00e9lard hen zijn Parakleet aan waar ze voor altijd mochten blijven. De Parakleet van Nogent werd in 1131 een abdij. Zelf keerde hij rond 1136 terug naar Parijs om filosofie en theologie te onderrichten. Hij kreeg er last met Bernardus van Clairvaux, die niets verderfelijker vond dan zijn onderwijs. Hij was hier door zijn boezemvriend de cisterci\u00ebnzer monnik Willem van Saint-Thierry omstreeks 1140 op gewezen. Bernard wist niet Ab\u00e9lard en zijn studenten op andere gedachten te brengen en ging over op een andere tactiek: een campagne, waarin Ab\u00e9lard in woord en geschrift van alle kanten met venijnige aanvallen werd bestookt. Ab\u00e9lards werk zou immers ketters zijn. Ab\u00e9lard wilde de strijd met Bernard aangaan de dag na de opening van een tentoonstelling van relikwie\u00ebn in Sens op 2 juni 1140. Ab\u00e9lard zou er zijn stellingen uiteenzetten en Bernard werd uitgenodigd deze te weerleggen. Bernard, die een openlijke discussie niet aandurfde, wilde een succesvol optreden van zijn tegenstander onmogelijk maken en stelde in de nacht van 2 op 3 juni een lijst met 19 'verwerpelijke' stellingen samen met de aanwezige prelaten, waarvoor Ab\u00e9lard zich de volgende dag zou moeten verantwoorden. Opeens moest Ab\u00e9lard zich tegen de beschuldiging van ketterij verdedigen en hij weigerde dan ook maar \u00e9\u00e9n woord aan de zaak te verspillen. De kwestie moest maar aan paus Innocentius II in Rome worden voorgelegd. Bernard schreef brieven aan de paus en aan drie kardinalen en ging zelfs zelf met de groep mee, die naar Rome trok.\nPetrus Venerabilis.\nOp eigen gelegenheid trok Ab\u00e9lard naar Rome om zich te verdedigen, maar hij hield onderweg voor een rustkuur halt bij Petrus Venerabilis, de hoofdabt van Cluny. De paus veroordeelde de 'verdorven leerstellingen' van Ab\u00e9lard en hem zelf. Ab\u00e9lard kreeg 'een eeuwig stilzwijgen' opgelegd: hij mocht nooit meer spreken of schrijven over de kerkelijke geloofsleer. Alle boeken van Ab\u00e9lard werden aangemerkt als een bedreiging voor het katholieke geloof en moesten vernietigd worden. De schrijver ervan moest in een geschikt klooster worden opgesloten. Zijn boeken werden symbolisch verbrand in de Sint-Pieter. Door steun van Petrus Venerabilis mocht Ab\u00e9lard in Cluny blijven en bovendien toch weer onderwijzen en werken publiceren. Petrus wist Ab\u00e9lard en Bernard zelfs weer vrede te laten sluiten. Ab\u00e9lard schreef een nieuwe versie over \"De Dialectiek\", een geestelijk testament, een gedicht in tweeregelige verzen, voor zijn zoon Astrolabus en een \"Dialoog\" tussen een filosoof, een jood en een christen, waarin hij wat zij deelden onder de aandacht wilde brengen. Begin 1142 werd hij ziek en naar het dochterklooster Saint-Marcel-de-Chalon aan de Sa\u00f4ne gestuurd, maar het mocht niet meer baten. Hij blies 21 april 1142, twee dagen na Pasen, de laatste adem uit. \nNa zijn overlijden.\nOp verzoek van Helo\u00efse werd het stoffelijk overschot van Ab\u00e9lard in 1144 overgebracht naar de door hem gestichte Abdij van Le Paraclet. Rond dat moment gaf Petrus Venerabilis in zijn hoedanigheid van abt \"nullius\" van Cluny hem een volle aflaat voor de verdenkingen van ketterij die op hem rustten. \nHelo\u00efse organiseerde rond zijn graf een echte cultus. Er ontstond een jaarlijkse herdenkingsplechtigheid op Paasdag, met gezangen en een processie. Toen Helo\u00efse stierf 16 mei 1164, eveneens op de leeftijd van 63 jaar, werd ze onder haar geliefde begraven. De Abdij van Le Paraclet werd meermalen verlaten, maar de jaarlijkse herdenkingen bleven gehandhaafd, ook door de lokale bevolking, totdat de abdij in 1792 definitief werd opgedoekt. \nOnder invloed van de jonge romantiek werden in 1800 de resten van Ab\u00e9lard en Helo\u00efse naar Parijs overgebracht waar voor hen een neogotisch mausoleum werd gebouwd, dat sinds 1817 geplaatst is op het Cimeti\u00e8re du P\u00e8re-Lachaise. \nWerken.\nSic et non.\nHij wilde de juiste vragen stellen bij het ordenen van de bestaande informatie van Anselmus van Laon; hierbij kwamen heel wat tegenstrijdigheden aan het licht. Zelfs het noemen van die tegenstrijdigheden vonden sommige tijdgenoten reeds gevaarlijk. Zo vond Bernard van Clairvaux alleen het geloof een vast uitgangspunt. Bernardus zou de hevigste tegenstander van Abaelardus blijken en de twee zouden zich volgens de legende pas op het sterfbed van Abaelardus verzoend hebben. In Abaelardus' werk \"Sic et non\" (\"Ja en neen\"), wekt hij de indruk dat hij de tegenstellingen allebei waar vond en dat niets voor hem vast stond.\nAbaelardus wilde echter eerst begrijpen en pas daarna geloven (\"nihil credendum nisi prius intellectum\"). Zijn leer gaat dus uit van de twijfel. Dat zou dan in tegenspraak zijn met Anselmus' bedoeling. Ook zijn tegenstanders vonden dat hij niet naar de bedoeling van een verkeerde daad moest vragen, maar een verkeerde daad onmiddellijk in strijd met Gods geboden moest verklaren. Abaelardus vond dat een zonde alleen een zonde is als die uit vrije wil wordt gepleegd en dus tegen het eigen geweten ingaat. Hij wijst hiermee als eerste op het belang van de intentie van een daad, een aspect dat een grote rol is gaan spelen in de latere middeleeuwse theologie over schuld en boete. De leer van Abaelardus was in strijd met de heersende kerkelijke idee\u00ebn. Hij werd in de ban gedaan en zijn leer werd in 1140 door de synode van Sens veroordeeld.\nUniversali\u00ebnstrijd.\nAbaelardus is verder vooral bekend door zijn benadering in de universali\u00ebnstrijd, waarbij hij een positie innam die als een soort synthese kan worden gezien tussen de posities van Roscellinus van Compi\u00e8gne en Willem van Champeaux, en ook door zijn reeds genoemde correspondentie met H\u00e9lo\u00efse en zijn autobiografie, de \"Historia calamitatum\". Er is de laatste jaren onder historici fel gedebatteerd over de echtheid en het karakter van deze brieven, die in literair opzicht hoe dan ook van hoog niveau zijn.\nDichtwerken.\nAbaelardus is eveneens bekend als een belangrijk dichter en componist. Abaelardus componeerde enkele liefdesliederen voor H\u00e9lo\u00efse die verloren zijn gegaan. Hij componeerde eveneens een hymneboek voor de religieuze orde te Argenteuil waartoe H\u00e9lo\u00efse was toegetreden. Hij schreef ook eenstemmige hymnes en sequensen op teksten uit de Codex Las Huelgas en zes Bijbelse planctus (lamentaties)."}
{"id": "9692", "revid": "68276937", "url": "https://nl.wikipedia.org/wiki?curid=9692", "title": "Bernardus van Clairvaux", "text": "Bernardus van Clairvaux, vereerd als \"Sint-Bernardus\" (Fontaine-l\u00e8s-Dijon, 1090 \u2013 Clairvaux, 20 augustus 1153) was een Franse abt en de belangrijkste promotor van de hervormende kloosterorde van de cisterci\u00ebnzers. Door zijn optreden kwam er een einde aan de zogenoemde adelskerk (of Adelskirche).\nAlgemeen beeld en betekenis.\nNa de dood van zijn moeder trad Bernard in 1113 toe tot de Cisterci\u00ebnzer orde. Spoedig kreeg hij opdracht om een dochterklooster te stichten, dat hij op 25 juni 1115 de naam Claire Vall\u00e9e, 'Clairvaux' gaf. Bernard predikte een onmiddellijk geloof, waarin de bemiddelaar de Maagd Maria was. In het jaar 1128 speelde Bernard een rol in het Concilie van Troyes, waarin hij de contouren van de regels van de tempeliers schetste, die al snel het ideaal van de christelijke adel werden. Bernardus schreef \"De laude novae militiae\" (\"Lofzang op een nieuwe ridderorde\") voor de tempeliers rond 1130-1136, opgedragen aan stichter Hugo van Payns (een verre neef van Bernardus). Het werk was bedoeld om de orde te verdedigen en te promoten als een christelijke ridderorde die de combinatie van het monastieke leven en het ridderschap belichaamde.\nBij de dood van paus Honorius II op 14 februari 1130, brak er een schisma uit in de kerk. Koning Lodewijk VI van Frankrijk riep een nationaal concilie van de Franse bisschoppen bijeen in \u00c9tampes, waar Bernard werd gekozen om te oordelen over de rivaliserende pausen. In 1139 woonde Bernard het Tweede Lateraans Concilie bij. Bernard hekelde de leer van Pierre Ab\u00e9lard bij de paus, die vervolgens het Concilie van Sens in 1141 bijeenriep om deze zaak verder af te wikkelen. Bernard zag een van zijn leerlingen, Bernard van Pisa tot paus gekozen worden. Na eerder geholpen te hebben het schisma binnen de Kerk te be\u00ebindigen, kreeg Bernard nu de opdracht om de ketterij te bestrijden. In juni 1145 reisde Bernard naar het zuiden van Frankrijk en zijn prediking versterkte de steun tegen ketterij.\nNa de christelijke nederlaag bij het Beleg van Edessa (28 november tot 24 december 1144) tegen de moslimstrijders van Zengi droeg de paus Bernard op om in zijn predikingen op te roepen tot een Tweede Kruistocht. De laatste jaren van het leven van Bernard werden bezwaard door de mislukking van deze Tweede Kruistocht, waarvoor hij de hele verantwoordelijkheid in zijn schoenen kreeg geschoven. Bernard overleed op drie\u00ebnzestigjarige leeftijd, na 40 jaar doorgebracht te hebben in het klooster. Hij was de eerste cisterci\u00ebnzermonnik die werd opgenomen in de Heiligenkalender. Op 18 januari 1174 werd hij door paus Alexander III heilig verklaard. Paus Pius VIII gaf hem in 1830 de titel van \"Doctor van de Kerk\". Vanaf dat moment geldt hij ook als kerkleraar.\nVroege leven (1090-1113).\nBernards ouders waren Tescelin, de heer van Fontaines, en Aleth van Montbard, beiden behorend tot de hoogste adel van Bourgondi\u00eb. Bernard was de derde zoon in een gezin van zeven kinderen, zes zonen en een dochter. Op de leeftijd van negen jaar verliet Bernard zijn ouderlijk huis en startte hij zijn studies aan de kapittelschool van Saint-Vorles te Ch\u00e2tillon-sur-Seine. Deze werd geleid door de seculiere kanunniken van Saint-Vorles. Bernard had een grote voorkeur voor de literatuur en wijdde zich gedurende enige tijd aan po\u00ebzie. Met zijn succes in zijn studie oogstte hij bewondering van zijn leermeesters. Bernard wenste uit te blinken in de literatuur om zo snel mogelijk aan de Bijbelstudie te mogen beginnen. Hij had een bijzondere devotie voor de Maagd Maria, en hij zou in zijn latere leven verschillende werken over de Koningin van de Hemelen schrijven.\nBernard zou voortbouwen op de rol van Anselmus van Canterbury in het omvormen van het sacramenteel rituele christendom van de vroege middeleeuwen naar een nieuw, meer persoonlijk beleefd geloof, met het leven van Christus als een rolmodel en met een nieuw accent op de Maagd Maria. In tegenstelling tot de rationele benadering om het goddelijke te begrijpen dat de scholastici voorstonden, predikte Bernard een onmiddellijk geloof, waarin de bemiddelaar de maagd Maria was, \nBernard speelde een leidende rol in de ontwikkeling van de cultus van de Heilige maagd, een van de belangrijkste uitingen van alledaagse vroomheid in de twaalfde eeuw. In het vroegmiddeleeuwse denken, had de maagd Maria een ondergeschikte rol gespeeld en het was pas nu met de opkomst van het emotionele christendom in de elfde eeuw, dat Maria de belangrijkste bemiddelaar werd tussen de mensheid met de godheid.\nToen Bernard zeventien of negentien jaar oud was stierf zijn moeder. Tijdens zijn jeugd ontsnapte hij niet aan wereldse verleidingen en in deze tijd dacht Bernardus eraan om zich uit de wereld terug te trekken en een leven van eenzaamheid en gebed te gaan leiden. In 1098 had Robert van Molesme het klooster van C\u00eeteaux, nabij Dijon, opgericht met het oog op het herstel in al haar strengheid van de Regels van Sint-Benedictus. Terugkerend naar Molesmes liet hij het dagelijks bestuur van de nieuwe abdij over aan Alberic van Citeaux, die in het jaar 1109 stierf. In 1113, toen Stephen Harding net was aangetreden als derde abt van C\u00eeteaux, trad Bernard samen met dertig andere jonge edellieden uit Bourgondi\u00eb toe tot de cisterci\u00ebnzerorde.\nAbdij van Clairvaux (1113-28).\nDe kleine gemeenschap van hervormingsgezinde benedictijnen in C\u00eeteaux, die zo'n diepgaande invloed zou hebben op het Westelijke kloosterleven, groeide snel. Hij praatte zijn volledige familie, waaronder zijn vader, het klooster in. Reeds drie jaar later werd Bernard met een groep van twaalf monniken uitgezonden om een nieuw klooster te stichten in de Vall\u00e9e d'Absinthe, in het bisdom Langres. Bernard noemde dit nieuwe klooster op de 25 juni 1115, Claire Vall\u00e9e, of Clairvaux, en vanaf dat moment zouden de namen van Bernard en van Clairvaux onlosmakelijk met elkaar verbonden zijn. Tijdens de afwezigheid van de bisschop van Langres werd Bernard als abt ingezegend door Willem van Champeaux, de bisschop van Ch\u00e2lons-sur-Marne. Vanaf dat moment bloeide er een sterke vriendschap tussen de abt en de bisschop, die tevens hoogleraar was in de theologie op de Notre Dame van Parijs en de stichter van de klooster van St. Victor.\nDe begintijd van de abdij van Clairvaux was een beproeving. Het regime was zo ascetisch dat Bernard ziek werd, en alleen de invloed van zijn vriend Willem van Champeaux, en het gezag van het Algemeen Kapittel kon hem het strenge regime enigszins doen verzachten. Het klooster maakte echter snel vooruitgang. Discipelen kwamen er in groten getale op af en stelden zich onder de leiding van Bernard. Zijn vader en al zijn broers traden in Clairvaux in als religieuzen, waardoor slechts zijn zuster, Humbeline, in wereldlijke sferen verbleef en ook zij kreeg al snel toestemming van haar man in te treden in het benedictijner klooster van Jully. Gerard van Clairvaux, Bernards oudere broer, werd de \"keldermeester\" van Citeaux. De abdij werd te klein voor het aantal religieuzen dat er verbleef en het bleek noodzakelijk groepen uit te zenden om nieuwe kloosters te stichten. In 1118 werd het klooster van de Drie Fonteinen gesticht in het bisdom Ch\u00e2lons. In 1119 het klooster van Fontenay in het bisdom Autun en in 1121 dat van Foigny, in de buurt van Vervins, in het bisdom Laon. Naast deze successen waren er ook tegenslagen. Tijdens een afwezigheid van Bernard uit Clairvaux, lokte de Grote Prior van Cluny Bernards getalenteerde neef, Robert van Ch\u00e2tillon weg. Dit was de aanleiding voor de langste en meest emotionele van Bernards brieven.\nIn het jaar 1119 was Bernard aanwezig tijdens de eerste algemene vergadering van de cisterci\u00ebnzerorde, die bijeen was geroepen door Stephen Harding. Hoewel hij nog geen 30 jaar oud was, werd er met de grootst mogelijke aandacht en respect naar Bernard geluisterd, vooral wanneer hij zijn gedachten over de heropleving van de oorspronkelijke geest van regelmaat en ijver in alle monastieke ordes uiteenzette. Het was deze algemene vergadering die de definitieve vorm gaf aan de statuten van de Cisterci\u00ebnzer orde en aan de dagelijkse regels zoals deze werden vastgelegd in het \"Handvest van Barmhartigheid\", dat door paus Calixtus II op 23 december 1119 werd bevestigd.\nIn 1120 schreef Bernard zijn eerste werk \"De Gradibus Superbiae et Humilitatis\" en zijn homilie\u00ebn, die hij de titel \"De Laudibus Mariae\" meegaf. De monniken van de abdij van Cluny waren niet gelukkig om te zien dat C\u00eeteaux steeds meer de leidende rol binnen de religieuze ordes van de rooms-katholieke kerk overnam. Om die reden probeerden de zwarte monniken de regels van de nieuwe orde als onpraktisch en in de praktijk niet haalbaar af te schilderen. In de intredingsonderhandelingen met Willem van St.-Thierry, verdedigde Bernard zijn orde door de publicatie van een \"Apologie\" die uit twee delen bestond. In het eerste deel bewees hij onschuldig te zijn aan de aantijgingen van Cluny en in de tweede onderbouwde hij zijn tegenaanval. Wel putte hij zich uit in blijken van zijn enorme waardering voor de benedictijnen van Cluny van wie hij aangaf evenveel te houden als van alle andere religieuze orden binnen de Rooms-katholieke kerk. Petrus de Eerbiedwaardige, de abt van Cluny, antwoordde Bernard en verzekerde hem van zijn grote bewondering en oprechte vriendschap. In de tussentijd werd er een hervorming in Cluny doorgezet, en werd de abt Suger, minister onder Lodewijk VI gewonnen voor \"Apologie\" van Bernard. Hij haastte zich zijn wereldse leven af te ronden en de discipline in zijn eigen klooster te herstellen. De geloofsijver van Bernard breidde zich uit tot bisschoppen, geestelijken en leken. Bernards brief aan de aartsbisschop van Sens, \"De Officiis Episcoporum\", werd gezien als een echte verhandeling. In dezelfde periode schreef hij zijn werk over \"Genade en vrije wil\".\nAbt.\nHij was enorm sterk in het be\u00efnvloeden van mensen. Dat blijkt uit een anekdote die verhaalt dat hij in C\u00eeteaux aankwam in het gezelschap van al zijn broers. In 1112 trad hij in in dit strenge klooster, de bakermat van de cisterci\u00ebnzerorde, die sindsdien een hoge vlucht nam. Na \u00e9\u00e9n jaar als novice en twee jaar als gewoon monnik kreeg Bernard al in 1115 opdracht het derde dochterhuis van C\u00eeteaux, het klooster Clairvaux te stichten, dat op zijn beurt een middelpunt werd van vele nieuwe kloosterstichtingen. Hij werd na de stichting de eerste abt van dit klooster.\nTot aan zijn dood in 1153, zou hij abt blijven, al slaagde hij erin deze opdracht te combineren met een druk leven als prediker, schrijver en denker. Hij was een man van actie, onophoudelijk reizend door Europa, waarbij hij ketterijen van andersdenkende christenen neersloeg en de Tweede Kruistocht predikte. Hij liet 350 preken na, meer dan 500 brieven en een aantal verhandelingen.\nDe abdijen van de benedictijnen stonden elk afzonderlijk. Bernard organiseerde naar het voorbeeld van Cluny visitaties, inspectiebezoeken van het moederklooster bij de dochterkloosters. Alle zaken van de orde werden jaarlijks besproken met alle abten op een algemeen kapittel. Zijn klooster had 700 monniken en 160 dochterkloosters.\nPaus Eugenius III, een vroegere leerling van hem, droeg hem op de Tweede Kruistocht te prediken, die echter mislukte. Bernard weigerde voorts aartsbisschop van Milaan te worden, waardoor hij zijn moreel gezag nog vergrootte.\nPubliek optreden (1128-1146).\nBernard correspondeerde met de machtigen van zijn tijd en waarschuwde hen dat ze hun eer niet alleen in uiterlijke dingen moesten zoeken, maar hij respecteerde wel hun positie. Een paar incidenten hebben Bernardus bij critici evenwel de naam gegeven vaak onverdraagzaam en minder tactvol te zijn. Twee daarvan zijn de conflicten tussen zijn Cisterci\u00ebnzerorde en de Benedictijnen en ook in het conflict van Ab\u00e9lard is zijn rol niet onomstreden. Daarnaast bestreed hij Arnoldus van Brescia in Itali\u00eb, die veroordeeld werd en ter dood gebracht en Petrus van Bruys (Pierre de Bruis) en Hendrik van Lausanne (Henri de Lausanne), de predikende monniken uit het zuiden van Frankrijk, die als ketters werden veroordeeld.\nIn 1132 vergezelde Bernard Innocentius II naar Itali\u00eb en in hetzelfde jaar maakte de paus in Cluny een einde aan de verschuldigde contributie die Clairvaux jaarlijks aan de abdij van Cluny (het moederklooster) moest betalen. Deze beslissing van de paus was de aanleiding voor een fikse ruzie tussen de witte monniken en de zwarte monniken, die 20 jaar zou duren. In mei van dat jaar betrad de paus, gesteund door het leger van keizer Lotharius III, Rome, maar Lotharius voelde zich niet sterk genoeg om weerstand te bieden aan de medestanders van Anacletus en trok zich terug achter de Alpen, waarna Innocentius II gedwongen werd om in september 1133 zijn toevlucht te zoeken in Pisa. Bernard was in juni teruggekeerd naar Frankrijk en was daar bezig met zijn vredestichtende werken, waar hij reeds in 1130 aan was begonnen. Tegen het einde van 1134, maakte hij een tweede reis in Aquitani\u00eb, waar Willem X was teruggevallen in zijn schismatische neigingen. Bernard nodigde Willem uit voor de Mis die hij zou opdragen in de kerk van La Couldre. Tijdens de eucharistieviering \"vermaande hij de hertog om God niet te verachten, zoals hij met zijn dienaren deed\". William gaf toe en het schisma werd be\u00ebindigd. Bernard ging weer naar Itali\u00eb, waar Rogier II van Sicili\u00eb pogingen deed om Pisa uit hun bondgenootschap met Innocentius II terug te trekken. Hij herinnerde de stad Milaan aan haar gehoorzaamheid aan de paus, aangezien deze stad achter de afgezette Anselmus V, aartsbisschop van Milaan stond. Hiervoor werd hem de functie van aartsbisschop van Milaan aangeboden, maar hij weigerde. Daarna keerde hij terug naar Clairvaux. Gelovend dat hij eindelijk weer veilig en rustig thuis was in zijn eigen klooster, wijdde Bernard zich met hernieuwde kracht aan het scheppen van de werken die hem de eretitel \"Doctor van de Kerk\" zouden bezorgen. Hij schreef in deze periode zijn \"preken over het Hooglied.\" In 1137 werd hij echter opnieuw gedwongen op bevel van de paus zijn thuisbasis te verlaten om nu een einde te maken aan een conflict tussen Lotharius en Roger van Sicili\u00eb. Tijdens een vredesconferentie in Palermo, slaagde Bernard erin om Roger te overtuigen van de legitieme rechten van Innocentius II. Hij slaagde er nu ook definitief in om de laatste supporters van het schisma het zwijgen op te leggen. Anacletus stierf vervolgens in 1138 van \"droefheid en teleurstelling\" en daarmee werd het schisma be\u00ebindigd.\nBernards invloed werd al snel gevoeld in provinciale aangelegenheden. Hij verdedigde de rechten van de Kerk tegen de aantastingen daarvan door koningen en vorsten, en herinnerde Henri Sanglier, de aartsbisschop van Sens en Stephen van Senlis, de bisschop van Parijs, aan hun plicht. Bij de dood van paus Honorius II op 14 februari 1130, brak er bij de verkiezing van een nieuwe paus een schisma uit, toen er twee pausen werden gekozen, Innocentius II en Anacletus II. Innocentius II werd door Anacletus uit Rome verbannen en zocht zijn toevlucht in Frankrijk. Koning Lodewijk VI riep vervolgens een nationaal concilie van de Franse bisschoppen in \u00c9tampes bijeen, en Bernard kreeg, nadat hij in opdracht van de bisschoppen naar \u00c9tampes was gekomen, de opdracht een oordeel uit te spreken over de twee rivaliserende pausen. Hij oordeelde ten gunste van Innocentius II. Zijn oordeel leidde ertoe dat alle grote mogendheden Innocentius II erkenden. Vervolgens reisde Bernard samen met Innocentius II naar Itali\u00eb, waar hij erin slaagde om Pisa, Genua en Milaan met deze paus te verzoenen. In datzelfde jaar stond Bernard tijdens het Concilie van Reims opnieuw aan de zijde van Innocentius II. Vervolgens ging hij naar Aquitani\u00eb, waar hij erin slaagde om Willem X van Aquitani\u00eb, graaf van Poitiers, tijdelijk uit het kamp van Anacletus te verwijderen.\nIn 1139 assisteerde Bernard van Clairvaux bij het Tweede Concilie van Lateranen, tijdens welke bijeenkomst de overlevende aanhangers van het schisma definitief werden veroordeeld. Ongeveer tegelijkertijd kreeg Bernard in Clairvaux bezoek van Sint-Malachias, de aartsbisschop van Ierland. Er vormde zich al snel een zeer nauwe vriendschap tussen beide mannen. Malachias wilde zelfs toetreden tot de Cisterci\u00ebnzer orde, maar kreeg hiervoor geen toestemming van de paus. Malachias zou in 1148 in Clairvaux sterven.\nConflict met Ab\u00e9lard.\nEen berucht incident is het conflict tussen Bernard van Clairvaux en een van de andere grote geesten van zijn tijd: Petrus Abaelardus (Pierre Ab\u00e9lard). Bernard kon als mysticus moeilijk verteren dat er vanaf het einde van de 11e eeuw op de scholen van filosofische en theologische opleidingsscholen (er waren nog geen universiteiten) enige tijd een geest van onafhankelijkheid heerste. Dit leidde tot de verheerlijking van de menselijke rede en het rationalisme. Deze beweging vond een vurig en krachtig pleitbezorger in de persoon van Pierre Ab\u00e9lard. Diens verhandeling over de Drie-eenheid werd in 1121 veroordeeld, omdat ze te veel met behulp van de ratio de basisbeginselen van het christelijk geloof probeerde te benaderen. Ab\u00e9lard werd gedwongen zijn eigen boek tijdens een boekverbranding in het vuur te gooien. In 1139 bepleitte hij opnieuw denkbeelden die in tegenspraak waren met die van Rome. Bernard van Clairvaux, hiervan op de hoogte gesteld door Willem van Sint-Thierry, sprak Ab\u00e9lard hier streng op aan. Toen deze hem vervolgens op beledigende wijze van repliek diende, kaartte Bernard deze zaak bij de paus aan, die vervolgens in 1141 in Sens een concilie belegde om deze zaak uit de wereld te helpen. Tijdens dit concilie vroeg Ab\u00e9lard om een openbaar debat met zijn tegenstander. Bernard bepleitte de zaak van Rome echter met een zo uitmuntende helderheid en met zulk een logische kracht, dat zijn opposant ervan afzag hem van repliek te dienen. Ab\u00e9lard werd veroordeeld en werd gedwongen zich uit het openbare leven terug te trekken. De paus bevestigde deze uitspraak van het concilie van Sens. Ab\u00e9lard legde zich hier zonder verzet bij neer. Hij vestigde zich onder abt Petrus Venerabilis als monnik in Cluny, waar hij twee jaar later stierf.\nOp deze theorie\u00ebn is het personage 'Bernard van Clairvaux' gebaseerd dat terugkomt in het boek \"Het Bruidsbed\" van Mireille Calmel.\nCisterci\u00ebnzer orde en ketterij.\nBernard was er intussen toe overgegaan groepen monniken uit zijn te druk bevolkte klooster uit te zenden naar Duitsland, Zweden, Engeland, Ierland, Portugal, Zwitserland en Itali\u00eb. Sommige van deze groepen namen op bevel van Innocentius II bezit van de Drie Fonteinenabdij, van waaruit paus Eugenius III in 1145 zou worden gekozen. Paus Innocentius II stierf in het jaar 1143. Zijn twee opvolgers, paus Celestinus II en paus Lucius II regeerden slechts korte tijd, waarna Bernard een van zijn leerlingen, Bernardus van Pisa, daarna bekend onder de naam Eugenius III, tot de Heilige Stoel zag worden verheven. Bernard stuurde de paus, op diens verzoek, diverse opdrachten, die in verzamelde vorm het werk \"Over de Zelfbeschouwing\" (\"De Consideratione\") vormen. De leidraad van dit werk is de gedachte dat de hervorming van de kerk zou moeten beginnen vanuit de heiligheid van de persoon van paus. Wereldlijke zaken zijn slechts bijzaken in vergelijking met echt belangrijke zaken als vroomheid en meditatie, die vooraf dient te gaan aan actie.\nNa eerder geholpen te hebben het schisma binnen de Kerk te be\u00ebindigen, werd Bernard nu opgeroepen om de ketterij te bestrijden. Henri van Lausanne, een voormalige cluniacenzer monnik, had de leer van de petrobrusianen, volgelingen van Petrus van Bruys, aangenomen en deze leer in een gewijzigde vorm na de dood van Petrus van Bruys verder verspreid. Henri van Lausannes volgelingen werden bekend als de henricianen. In juni 1145 reisde Bernard op uitnodiging van kardinaal Alberic van Ostia door Zuid-Frankrijk. Zijn preken, geholpen door zijn ascetische uiterlijk en eenvoudige kledij, veroordeelden deze nieuwe sekten tot de ondergang. Zowel de henriciaanse als petrobrusiaanse geloofsrichtingen begonnen reeds aan het einde van het jaar 1145 uit te sterven. Kort daarna werd Henri van Lausanne gearresteerd. Zijn zaak werd voor de bisschop van Toulouse gebracht en zeer waarschijnlijk werd Henri tot levenslang veroordeeld. In een brief aan de inwoners van Toulouse uit het einde van 1146, roept Bernard hen op de laatste overblijfselen van de ketterij van Henri te verdelgen. Hij predikte ook tegen de Katharen en ondernam in 1145 een grote missie tegen de kathaarse kerk van Zuid-Frankrijk. Zijn woorden vonden veel minder weerklank bij de bevolking en de politieke beschermers van de kathaarse kerk dan verwacht.\nTweede Kruistocht (1146-49).\nIn deze tijd kwam er verontrustend nieuws uit het Heilige Land. De christenen waren verslagen in het Beleg van Edessa en het grootste deel van dit graafschap was in handen gevallen van de Turkse Seltsjoeken. Het Koninkrijk Jeruzalem en de andere kruisvaardersstaten hing een soortgelijk lot boven het hoofd. Een deputatie van de bisschoppen uit Armeni\u00eb verzocht dringend om steun van de paus, en de koning van Frankrijk zond ook ambassadeurs. De paus droeg Bernard op om in zijn preken op te roepen tot een Tweede Kruistocht en stelde dezelfde aflaten in het vooruitzicht die zijn voorganger paus Urbanus II had toegekend aan de deelnemers aan de Eerste Kruistocht.\nIn het begin was er zeker niet zoveel enthousiasme voor de kruistocht als er in 1095 was geweest. Bernard vond het nuttig om het opnemen van het kruis voor te stellen als een krachtig middel voor absolutie voor gepleegde zonden en het verkrijgen van Gods genade. Op 31 maart, in aanwezigheid van koning Lodewijk, predikte hij voor een enorme menigte in een veld bij V\u00e9zelay. Toen Bernard klaar was met zijn spreek, nam de meningte in groten getale het kruis op; het doek om kruisjes te maken raakte al snel op. Bernard zou toen zijn eigen bovenkleding ter beschikking hebben gesteld. In tegenstelling tot de Eerste Kruistocht, trok deze nieuwe onderneming koninklijke deelname aan, zoals Eleonora van Aquitani\u00eb, op dat moment koningin van Frankrijk, Diederik van de Elzas, de graaf van Vlaanderen, Hendrik I van Champagne, de toekomstige graaf van Champagne; Lodewijk VII zijn broer Robert I van Dreux; Alfons Jordaan van Toulouse, Willem II van Nevers, Willem van Warenne, 3e graaf van Surrey, Hugo VII van Lusignan; en tal van andere edelen en bisschoppen. Maar het grootste deel van de deelnemers kwam uit het gewone volk. Bernard schreef een paar dagen later aan de paus, \"De steden en kastelen zijn nu leeg. Op elke zeven vrouwen is er nog een man, en overal zijn er weduwen van nog levende echtgenoten.\" Paus Eugenius kwam in eigen persoon naar Frankrijk om de onderneming te ondersteunen.\nBernard reisde vervolgens naar Duitsland, waar de aan Bernard toegeschreven wonderen zich vermenigvuldigden bij elke stap die hij deed. Dit droeg ongetwijfeld sterk bij aan het welslagen van zijn missie. Koenraad III en zijn neef, keizer Frederik I Barbarossa, ontvingen het kruis uit handen van Bernard. Ook in het bisdom Luik (onder andere in Maastricht, Luik en Hoei) en in het graafschap Henegouwen vonden Bernards preken grote weerklank. Ook hier zouden velen op wonderbaarlijke wijze genezen zijn en voegden zeer velen zich bij de kruisvaarders. De Luikse bisschop Hendrik van Leyen en de Maastrichtse proost Arnold van Wied toonden zich beiden zeer sympathiek tegenover de Cisterci\u00ebnzer orde.\nNet zoals tijdens de Eerste Kruistocht, leidde de prediking van de Tweede Kruistocht (onbedoeld?) tot Jodenvervolging en antisemitisme. Sommige antisemitische elementen in de kort na 1150 gebeeldhouwde kapitelen van het koor van de Onze-Lieve-Vrouwebasiliek in Maastricht zijn door de kunsthistorica Elizabeth den Hartog toegeschreven aan het anti-Joodse intellectuele klimaat dat door de prediking van Bernard van Clairvaux rond het midden van de 12e eeuw was ontstaan. In het Duitse Rijnland was een fanatieke Franse monnik, genaamd Rudolphe, verantwoordelijk voor anti-Joods geweld door zijn bewering dat de Joden financieel niet bijdroegen aan de redding van het Heilige Land. Zowel in Keulen, Mainz, Worms en Speyer werden Joden vermoord en verdreven. De aartsbisschoppen van Keulen en van Mainz waren fel gekant tegen deze aanvallen en vroegen Bernard om het geweld in zijn preken te veroordelen, wat hij inderdaad deed. Toen de aanvallen op de Joden desondanks doorgingen, reisde Bernard vanuit Vlaanderen naar Mainz en legde Rudolphe het zwijgen op.\nHierna keerde Bernard terug naar zijn eigen klooster. De laatste jaren van het leven van Bernard werden verduisterd door het falen van de Tweede Kruistocht, waartoe hij door zijn prediking in belangrijke mate had bijgedragen. De verantwoordelijkheid voor de mislukking werd op zijn bordje gelegd. Hij had de onderneming door zijn vermeende wonderen immers in beweging gezet, maar bij het succes van de onderneming niet gegarandeerd tegen het wangedrag van degenen die eraan deelnamen. Gebrek aan discipline en de overmoed van de Duitse troepen, de intriges van de prins van Antiochi\u00eb en zijn nicht koningin Eleonora, en ten slotte de blunders van de christelijke edelen, die er niet in slaagden de Belegering van Damascus tot een bevredigend einde te brengen, lijken de oorzaken van de ramp te zijn geweest. Bernard vond het zijn plicht om een verontschuldiging aan de paus te sturen en deze verontschuldiging is opgenomen in het tweede deel van zijn \"Boek van de overwegingen.\" Hij legt erin uit hoe de zonden van de kruisvaarders de oorzaak waren van hun tegenslagen en mislukkingen. Toen zijn oproep voor een nieuwe kruistocht faalde, probeerde hij zich geheel van het fiasco van de Tweede Kruistocht te distanti\u00ebren.\nLaatste jaren (1149-53).\nDe dood van enigen van zijn tijdgenoten confronteerde Bernard met zijn eigen naderende einde. De eerste die stierf was in 1152 Suger, van wie Bernard aan paus Eugenius III scheef dat, \"Als er enige kostbare vaas is die het paleis van de Koning der Koningen kan versieren is het wel de ziel van de eerbiedwaardige Suger\". Koenraad III en zijn zoon Hendrik stierven in hetzelfde jaar. Vanaf het begin van het jaar 1153 voelde ook Bernard zijn dood naderen. Het overlijden van paus Eugenius was een zware slag voor Bernard, aangezien het hem de persoon ontnam die hij als zijn grootste vriend en trooster zag. Bernard overleed zelf op drie\u00ebnzestigjarige leeftijd op 20 augustus 1153, na veertig jaar doorgebracht te hebben in het klooster. Hij werd begraven in de Abdij van Clairvaux, maar nadat deze instelling in 1792, tijdens de Franse Revolutie, was ontbonden en vernietigd, werden zijn overblijfselen overgebracht naar de Kathedraal van Troyes.\nMysticus.\nAls mysticus en als man van zijn tijd cre\u00eberde Bernardus zijn meesterwerk in de commentaren op het Hooglied, waarin hij de basis legde voor de Marialyriek, waar de hoge middeleeuwen zo vervuld van zijn.\nAls mysticus streeft Bernardus naar een rechtstreeks aanschouwen van de Goddelijke Waarheid dat God Licht is. Voor hem is geen enkel beeld sterk genoeg om de ervaring van de goddelijke weerschijn weer te geven. Alleen in de woestijn van het brandend witte licht, zonder afbeeldingen, zonder kleur (zoals in zijn abdijkerk in Clairvaux), kan de monnik volgens Bernardus in contact komen met God. De rest is afleiding of verleiding.\nAls man van het woord vroeg Bernardus aandacht voor de rijkdom van het woord (de Bijbel) zelf en, als mysticus, voor het begrip Woord als aanduiding voor God. Voor beelden was hij minder gevoelig, getuige de esthetische vormgeving van zijn cisterci\u00ebnzerabdij.\nHij werd door Maarten Luther \u201cde Augustinus van de middeleeuwen\u201d genoemd.\nSoberheid.\nIn zijn Regel stelt Bernardus de soberheid als een vereiste tot leven, en de gestrengheid vindt hij levensnoodzakelijk voor het geestelijk leven.\nBernardus wil terugkeren naar de oorspronkelijke zuiverheid van het benedictijnerideaal van \"ora et labora\", \"bid en werk\". Zijn monniken moeten niet alleen in geestelijke grond ploeteren (het 'Ora'), maar ook de handen uit de mouwen steken en werken op het land (het 'Labora').\nDe enige manier waarop men God, door wiens grootheid Bernardus zich verpletterd voelt, kan benaderen is de liefde, waarvoor men langs de twaalf trappen van de nederigheid moet afdalen. Pas dan kan de menselijke ziel, ontdaan van hoogmoed, zichzelf toestaan God te leren kennen. Bernardus vindt zijn inspiratie bij het Hooglied voor de bruidsmetaforen om dit ideaal, de extatische vereniging van de (volgens hem armzalige) menselijke ziel met God, te bezingen.\nMet het mystiek web van ontelbare beschouwingen dat Bernardus weeft rond het Hooglied, geeft hij de taal van de hoofse liefde een nieuw leven. Hij ziet het ware liefdeslied als de liefdesverklaring tussen de ziel en God. Daarnaast staat bij hem de verering voor Maria centraal.\nMemorare.\nBernard is lange tijd abusievelijk aangezien als de schrijver van het bekende Maria-gebed Memorare. Later onderzoek heeft duidelijk gemaakt, dat het gebed geschreven is door de 17e-eeuwse monnik Claude Bernard..\nBernardus in de kunst.\nHet Visioen van de H. Bernardus (van Clairvaux): de verschijning van de H. Maagd met haar Kind aan de H. Bernardus is een in de late middeleeuwen veel voorkomende voorstelling. Hij wordt dan als abt afgebeeld (met staf en wit habijt).\nOptreden in La Divina Commedia.\nIn hoofdstuk 31 van het derde deel neemt Bernardus de gidsrol van Beatrice over. Hij is als mysticus bevoegd om Dante verder te leiden tot in het empyreum."}
{"id": "9693", "revid": "870268", "url": "https://nl.wikipedia.org/wiki?curid=9693", "title": "Thomas van Aquino", "text": "Thomas van Aquino, Aquinas of Thomas Aquinas (Roccasecca, \u00b1 1225 \u2013 Priverno, abdij Fossanova, 7 maart 1274) was een Italiaanse filosoof en theoloog, die tot de scholastici gerekend wordt. Hij is de meest invloedrijke systematische denker op theologisch en wijsgerig gebied uit de middeleeuwen. Zijn werken bleven eeuwenlang hoog aanzien genieten in de katholieke kerk.\nLeven.\nThomas van Aquino werd geboren in het kasteel Roccasecca, toentertijd onderdeel van het Koninkrijk Sicili\u00eb. Volgens bepaalde vrome lokale tradities en kerkelijke auteurs zou zijn geboorteplaats liever het familiekasteel in de stad Belcastro zijn, gelegen nabij Catanzaro, in Calabri\u00eb. \n Hij was een lid van een vooraanstaande familie die wilde dat Thomas na zijn jeugd intrede deed bij de benedictijnen. Hij trad echter in 1244 toe tot een andere kloosterorde, de dominicanen. Zijn familie was hier zo boos over, dat zijn broers hem ontvoerden en hem in het kasteel gevangen hielden. In 1246 werd hij naar Parijs gestuurd waar hij leerling werd van de Duitse filosoof Albertus Magnus, die hij naar Keulen volgde. In 1252 begon Thomas zelf met lesgeven in de Bijbelleer. Dit deed hij in het klooster Saint-Jacques in Parijs. In deze tijd schreef hij ook enkele belangrijke commentaren op een aantal boeken van het Oude en Nieuwe Testament. Op bevel van paus Alexander IV kreeg hij in 1257, tegelijkertijd met de theoloog Bonaventura, de academische graad van magister verleend door de Universiteit van Parijs. Nadat Thomas uit Parijs vertrokken was, verbleef hij van 1259 tot 1265 aan het pauselijk hof in Anagni, een kleine Italiaanse stad. In 1265 vertrok hij naar het klooster bij de Santa Sabina in Rome, en vervolgde zijn reis in 1267 naar Viterbo. In deze Italiaanse stad, die de residentie was van vele pausen, verbleef Thomas aan het pauselijk hof. Van 1269 tot 1272 verblijft hij nogmaals in Parijs. In deze periode had hij veel discussies met andere geleerden en filosofen over het aristotelisme en het ordewezen in de kloosters. Van 1272 tot 1273 verbleef Thomas weer in Itali\u00eb. Daar ging hij aan de Universiteit van Napels lesgeven. Tegen het einde van zijn leven heeft hij een visioen gehad, waardoor hij alles wat hij tot dan toe geschreven had als stro beschouwde. Sindsdien heeft hij niets meer geschreven, en daardoor ook zijn Summa theologica niet afgemaakt. Begin 1274 vertrok hij uit Napels naar het Concilie in Lyon, maar stierf onderweg in de cisterci\u00ebnzerabdij van Fossanova, tussen Napels en Rome.\nIn 1277 veroordeelde de bisschop van Parijs enkele van zijn stellingen, maar deze veroordeling werd herroepen toen paus Johannes XXII Thomas van Aquino in 1323 heilig verklaarde. In 1567 benoemde paus Pius V, zelf een dominicaan, hem tot kerkleraar. In de heiligenkalender van 1962 wordt hij op zijn sterfdatum (7 maart) gevierd. In de heiligenkalender van 1969 wordt hij echter op 28 januari gevierd, de dag dat zijn relieken naar Toulouse werden overgebracht, ook al is de algemene regel in de Katholieke Kerk dat de heiligen op hun sterfdag gevierd worden. Hij wordt vaak afgebeeld als dominicaan met boek en ganzenveer in de hand, met de zon, een ster of een edelsteen op de borst; als attributen figureren vaak kelk en monstrans, lelie en duif.\nThomas' scholastiek.\nIn de 13e eeuw streefden geleerden naar een ordening, een coherent systeem waarin temperamenten, intellectueel en moreel leven onder te brengen waren. Een plastische weergave van de scholastiek, h\u00e9t denksysteem uit de hoge middeleeuwen, is de 13e-eeuwse gotische kathedraal: een soort encyclopedie in steen waar alles zijn vaste plaats en betekenis heeft. Dat betekent echter niet dat er geen beweging in zijn werken zit. Op een aantal punten is namelijk te herleiden dat Thomas in zijn carri\u00e8re van mening verandert, zodat de dingen die hij schrijft gelezen moeten worden als \"het huidige beste antwoord\".\nHet werk van Thomas van Aquino is subliem in de voorstelling van deze ordening. Thomas ontwierp een rationeel systeem waar alles in paste en waarbij hij logisch en inductief te werk ging. Zijn werk geeft onder meer een beeld van de middeleeuwse kosmologie, met haar bekende elementen: de zeven sferen en zeven planeten, twee of drie hemelen (waarbij het aantal hemelsferen op negen of tien komt), de vier elementen (aarde, water, lucht en vuur), de cirkelvormige beweging van de hemellichamen (die wijst op hun volmaaktheid), de tegenstrijdige beweging van de dingen op de (onvolmaakte) aarde (aarde en water van boven naar beneden, vuur en lucht van beneden naar boven).\nBovenal was Thomas een theoloog met een scherp gevoel voor mysterie. Steeds gaat het in zijn werken om God: alle andere dingen zijn relevant voor zover ze betrekking op God hebben. Daarbij is hij zeer precies in de taal die we voor God gebruiken: wat kunnen we nog wel zeggen, en waar houdt onze kennis op? Tenslotte is Thomas een Bijbels theoloog. De Schrift staat steeds centraal en alle vragen die de tekst van de Bijbel oproept worden zeer serieus bestudeerd. Ook Thomas' grootste werk, zijn \"Summa Theologiae\", laat zich lezen als een Bijbelse theologie.\nDe tijd van Thomas van Aquino.\nThomas van Aquino maakte onderscheid tussen het goddelijke en menselijke recht, tussen geestelijke en wereldse macht. Hij stelde dat \"het goddelijke recht dat op genade gebaseerd is, het menselijke recht dat uit de rede voortkomt niet wegneemt.\"\nIn de eerste helft van de 13e eeuw wilden de kerkelijke leiders het christelijke leven verbeteren. Hiertoe moest de zeggenschap van de wereldlijke leiders over de benoeming op kerkelijke posten gestopt worden. Paus Innocentius III bevestigde de overwinning van de Kerk over de wereldse macht. Dit ging gepaard met een opzoeken van de leefwijze van de eerste eeuwen van de kerk, een waarlijk apostolisch leven in eenvoud, in tegenstelling tot priesters en bisschoppen die niet verzaakten aan rijkdom en overvloed. De bedelorden die aan het begin van de 13e eeuw ontstonden, leverden een bijdrage aan de opleving van de vroomheid in de steden. De vele middelbare scholen in de steden waren van grote betekenis voor de middeleeuwse geestelijke cultuur.\nDe zogeheten \"renaissance van de twaalfde eeuw\" ging op geestelijk gebied gepaard met een sterke opleving van de wetenschap. In korte tijd werden de hoofdwerken van Arabische en Griekse filosofen en zuiver wetenschappelijke teksten in het Latijn vertaald. Tegen 1200 beschikte men in het Westen slechts over een beperkt aantal van de hoofdwerken van Aristoteles in vertaling, die als de tolk van de natuurlijke orde werd beschouwd. De dominicaan Willem van Moerbeke en anderen vertaalden in de eerste helft van de 13e eeuw de rest van Aristoteles' oeuvre.\nDe kracht van de menselijke rede werd ontdekt: Anselmus van Canterbury opende de deur voor de 'redenerende theologie'. Het grote vertrouwen in de menselijke rede leidde tot de scholastieke methode: een rustige, objectieve benadering waarbij de auteur geheel in dienst staat van het zoeken naar de waarheid. De scholastiek gebruikt gezaghebbende auteurs: in de Summa theologiae van Thomas staan 25.000 citaten uit de Bijbel, 2500 van Augustinus, en 2500 uit de werken van Aristoteles, naast vele aanhalingen uit Dionysius de Areopagiet en anderen, onder wie ook joodse schrijvers als Maimonides en islamitische auteurs als de filosofen Avicenna en Averroes.\nWerken.\nThomas van Aquino schreef in zijn betrekkelijk korte leven een honderdtal werken, waaronder:\nHij gebruikte wel materiaal van anderen, maar bouwde een zelfstandig stelsel op dat getuigde van zijn veelzijdigheid en visie.\nThomas van Aquino betrok denken en geloven nadrukkelijk op elkaar. Hij was ervan overtuigd dat denken en geloven niet tegengesteld konden zijn. Zijn stelsel had voor de rede een eigen taak en bood ruimte en vaktermen voor de hele toenmalige wetenschap. Het 'thomisme' werd door paus Leo XIII in 1879 in zijn encycliek \"Aeterni patris\" tot verplicht onderwerp van de theologische studie verklaard.\nDe overlevering van zijn werken.\nHet oeuvre van Thomas van Aquino is overgeleverd in vele handschriften. Van een aantal van zijn teksten is een autograaf bewaard gebleven. Thomas zelf schreef vrijwel onleesbaar; zijn schrift doet denken aan een variant op steno. Zijn tijdgenoten spraken van de \"littera inintelligibilis\", een onbegrijpelijk schrift. Thomas dicteerde zijn werken dan ook aan verschillende medebroeders die als secretaris fungeerden. Er bestaan verschillende uitgavenreeksen van Thomas' werken. De grote \"Editio Leonina\", die wordt uitgegeven door een internationaal team van dominicanen, is nog niet voltooid.\nDe jezu\u00efet Robert Busa heeft vanaf 1945 het oeuvre van Thomas van Aquino met computers onderzocht. Dit heeft geresulteerd in de \"Index Thomisticus\", de eerste door een computer samengestelde concordantie. Hierin is aangegeven in welke context Thomas woorden heeft gebruikt. Busa stelde vast dat Thomas meer dan zeven miljoen woorden heeft geschreven. Busa's werk heeft het theologisch onderzoek een grote dienst bewezen.\nInvloed van Thomas' denken.\nAan het eind van de 13e eeuw komt een aantal van Thomas of aan hem toegeschreven stellingen onder vuur te liggen. Dit is bekend geworden onder de naam 'Correctoria-strijd' en kan gezien worden als een eerste fase van receptie van zijn denken.\nDe receptie van Thomas komt voor een tweede maal tot bloei in de 15e en 16e eeuw. In de zestiende eeuw zijn het vooral theologen als Thomas Cajetanus, Luis de Molina en Domingo B\u00e1\u00f1ez die hem bestuderen.\nEen derde golf van Thomas-receptie vindt plaats vanaf het einde van de 19e eeuw: Thomas wordt mede door zijn systematische stijl gezien als een goed katholiek antwoord op het opkomend liberalisme en communisme. Hier ontstaat het zogenaamde neothomisme. Thomas' teksten worden uitgegeven en diepgravend bestudeerd.\nEen vierde golf ontstaat halverwege de 20e eeuw als een reactie op het neo-thomisme. De kritiek is dat Thomas in het neothomisme te veel als 19e-eeuwer gelezen wordt en uit zijn middeleeuwse context is getrokken. Een tweede punt van kritiek is dat het neothomisme zich te exclusief richt op Thomas' filosofie, terwijl de filosofie bij hem steeds in dienst staat van de theologie en er niet los van gezien kan worden.\nVanwege dit neothomisme is Thomas een omstreden theoloog: velen (die hem alleen door de bril van het neothomisme kennen) vinden hem achterhaald, terwijl hij voor anderen de katholieke theoloog bij uitstek is.\nDe 5 godsbewijzen van zijn summa theologiae, Boek I, Quaestio 2, Artikel 3, behoren tot zijn belangrijkste idee\u00ebn:\nEen aantal filosofen, waaronder Bertrand Russell, heeft gereageerd tegen de geldigheid van Aquino's godsbewijzen. Russells bezwaar kwam erop neer dat Thomas van Aquino beroep deed op theologische vooronderstellingen die zonder discussie aanvaard zouden moeten worden. Thomisten wijzen er op dat Thomas juist vertrekt vanuit de zintuiglijke ervaring die door iedereen wordt gedeeld.\nTrivia.\nThomas van Aquino stond bekend als uitermate corpulent. Dit zorgde ervoor dat hij in de koorbanken in feite twee plaatsen innam. De scheiding tussen beide werd hiertoe weggenomen. Dante beschreef hem hierdoor als gezeten in het paradijs, namelijk de hemel van de zon (canto 10-11 &amp; 13). \nMonument.\nVoor de aula van de Radboud Universiteit te Nijmegen (Comeniuslaan) bevindt zich een standbeeld van Thomas van Aquino (1926), vervaardigd door de beeldhouwer August Falise."}
{"id": "9694", "revid": "1061913", "url": "https://nl.wikipedia.org/wiki?curid=9694", "title": "Jamie Reid", "text": "Jamie Reid (Croydon (Londen), 16 januari 1947 \u2013 Liverpool, 8 augustus 2023) was een Engels grafisch ontwerper.\nLeven en werk.\nReid studeerde op zijn zestiende aan Wimbledon Art School en later aan Croydon Art School. Ge\u00efnspireerd door de Parijse studentenrevolte van mei 1968 ontpopt Reid zich samen met Malcolm McLaren als politiek activist. De twee kennen elkaar van de kunstacademie in Croydon. Ze doen enkele vruchteloze pogingen om het Parijse voorbeeld in Londen na te volgen. \nIn 1970 is Reid medeoprichter van de 'Suburban Press': een politiek ge\u00ebngageerd collectief dat zich bezighoudt met het uitbrengen van provocerende posters en tijdschriften. Het materiaal wordt vervaardigd met een techniek die aan het situationisme is ontleend en grofweg neerkomt op: kapotmaken en weer in elkaar zetten. Foto's worden uit tijdschriften gescheurd en de belettering bestaat uit verknipte krantenkoppen. Het geheel wordt als collage bijeengevoegd en eventueel van viltstiftkrabbels voorzien.\nWanneer Malcolm McLaren in 1976 de Sex Pistols lanceert, vraagt hij Reid om het promotiemateriaal te ontwerpen. Vanaf dat moment raakt Reids knip-en-plakstijl onlosmakelijk verbonden met het punk-imago. Zijn kleurrijke ontwerp van de platenhoes van Never mind the Bollocks, here\u2019s the Sex Pistols met de roze/gele tekst is een bekend ontwerp. Hij is ook dagenlang in de weer om het staatsieportret van koningin Elizabeth II op alle mogelijke manieren tot punkicoon om te vormen. De versie waarin de ogen van de majesteit door swastikas worden bedekt, wordt door de platenmaatschappij niet geschikt bevonden om als hoes voor de single 'God Save The Queen' te dienen. In plaats daarvan wordt een versie met een veiligheidsspeld door de mond gebruikt.\nAnders dan McLaren beschouwt Reid zichzelf in de eerste plaats als politiek ge\u00ebngageerd kunstenaar. Wanneer de punkrage voorbij is blijft hij zich inzetten voor wat hij noemt 'de boodschap waarvoor mensen al 2000 jaar strijden'. Zijn ontwerpen zijn in de jaren tachtig een vast onderdeel van protestacties tegen de regering van Margaret Thatcher.\nDaarnaast schildert hij en ontwerpt hij het beeldmateriaal voor diverse popartiesten.&lt;br&gt;\nVanaf 1989 houdt hij zich eveneens bezig met het vervaardigen van wandschilderingen voor de Strongroom geluidsstudio's in Londen. Het project neemt meer dan tien jaar in beslag.\nIn 2003 neemt hij met het danceduo Shut Up &amp; Dance het nummer \"Eleven September\" op als protest tegen de Irakoorlog.\nIn augustus 2023 is Reid overleden."}
{"id": "9695", "revid": "780746", "url": "https://nl.wikipedia.org/wiki?curid=9695", "title": "John Updike", "text": "John Hoyer Updike (Reading (Pennsylvania), 18 maart 1932 \u2013 Beverly (Massachusetts), 27 januari 2009) was een Amerikaans schrijver van romans en korte verhalen.\nZijn bekendste werk is de \"Rabbit\" serie: \"Rabbit, Run,\" \"Rabbit Redux,\" \"Rabbit is Rich,\" \"Rabbit at Rest,\" en \"Rabbit, Remembered\". Zijn eerste grote commerci\u00eble succes was \"Couples\".\nUpdike schreef zeer realistisch. Een voorbeeld hiervan is de opening van \"Rabbit, Run\", die tot in de kleine details een pick-up basketbalspel beschrijft. Hij schreef over het leven van doorsnee mensen in New England, waar hij woonde. De meest voorkomende thema's in zijn werk zijn seksualiteit en dood, en het samenspel tussen de twee. Hij was een veelzijdig auteur, die in zijn fictie autobiografische elementen verwerkte en daarbij diverse kanten van zichzelf liet zien in zijn literaire alter ego's: Harry Angstrom (\"Rabbit\", de doorsnee Amerikaan), Henry Bech (de moeizame auteur) en Richard Maple (de burgerman in een midlifecrisis).\nOok heeft hij veel geschreven als criticus. Hij is vaak in literair debat gegaan met onder andere Gore Vidal en Tom Wolfe. Hij heeft boeken van veel grote schrijvers gerecenseerd, onder wie Saul Bellow, Kurt Vonnegut, Iris Murdoch, Milan Kundera en Isabel Allende. Hij overleed aan longkanker."}
{"id": "9697", "revid": "1061913", "url": "https://nl.wikipedia.org/wiki?curid=9697", "title": "Lanfranc van Bec", "text": "Lanfranc van Bec (Pavia, omstreeks 1005 - Canterbury, 24 mei 1089) was een cluniacenzer monnik en geleerde van Italiaanse komaf.\nLanfranc had in het Normandische Avranches als hoofd van de kathedraalschool en nadien in de abdij van Bec al naam gemaakt als geleerde Bijbeluitlegger en scherpzinnig denker toen hij in 1070 door Willem de Veroveraar werd benoemd als aartsbisschop van Canterbury als opvolger van de afgezette Stigand. Na zijn dood in 1089 werd hij hier opgevolgd door zijn vroegere leerling Anselmus van Canterbury.\nVroege jaren.\nLanfranc werd in het eerste decennium van de 11e eeuw in Pavia geboren. Latere schrijvers stelden dat zijn vader, Hanbald, daar een rang had, die in grote lijnen gelijkstaat aan magistraat. Reeds op jonge leeftijd werd hij wees.\nLanfranc werd in zijn geboorteland opgeleid in de zeven vrije kunsten. Om onbekende redenen en op een onduidelijk tijdstip stak Lanfranc de Alpen over. Al snel vervulde hij in Frankrijk de rol van leraar. Uiteindelijk kwam hij in Normandi\u00eb terecht. Rond 1039 werd hij meester van de kathedraalschool in Avranches, waar hij gedurende drie jaar met opvallend succes lesgaf. In 1042 omarmde hij echter de monastieke roeping en trad in in de door Herluin nieuw opgerichte abdij van Bec. Tot 1045 leefde hij daar in absolute afzondering. Hij wordt beschouwd als de architect van de Abbaye aux Hommes te Caen. Deze abdij werd de laatste rustplaats van Willem de Veroveraar.\nLeraar en geleerde.\nIn 1045 werd Lanfranc door abt Herluin overgehaald om een school te openen in het klooster. Vanaf het eerste moment was hij een gevierd docent (\"totius Latinitatis Magister\"). Zijn pupillen kwamen niet alleen uit Frankrijk en Normandi\u00eb, maar ook uit Gascogne, Vlaanderen, Duitsland en Itali\u00eb. Velen van hen zouden achteraf hoge posities in de kerk gaan bekleden; een mogelijke student, Anselmus van Badagio werd paus onder de naam van Alexander II, een ander, Anselmus van Bec zou Lanfranc als aartsbisschop van Canterbury opvolgen. Op deze manier zette Lanfranc de zegel van de intellectuele activiteit op de hervormingsbeweging, waarvan Bec het centrum was. De favoriete onderwerpen van zijn lezingen waren logica en dogmatische theologie. Lanfranc werd dan ook uitgenodigd om de leer van de transsubstantiatie te verdedigen tegen de aanvallen van de Berengarius van Tours. Hoewel Berengarius zijn persoonlijke vriend was geweest nam hij deze taak met grote ijver op zich; hij was de voorvechter van de orthodoxie in de concilies van Vercelli (1050), Tours (1055) en Rome (1059).\nHet wordt aan Lanfrancs invloed toegeschreven dat Hildebrand (paus Gregorius VII) en de meer ruimdenkende kardinalen, de zaak van Berengarius van Tours in de steek lieten. Onze kennis van Lanfrancs polemiek is voornamelijk gebaseerd op zijn traktaat \"De corpore et sanguine Domini\", dat hij vele jaren later (na 1079) schreef, toen de leer van Berengarius al lang was veroordeeld. Hoewel hij geen tekenen van metafysische geneigdheid verraadde, werd Lanfrancs werk als afdoende beschouwd. Het werk diende een tijd lang als tekstboek in de kathedraalscholen. Het wordt vaak gezegd dat in dit werk voor het eerst het Aristotelische onderscheid tussen substantie en accident werd toegepast om de eucharistische transformatie te kunnen verklaren. Het is de belangrijkste van de overlevende werken die aan Lanfranc worden toegeschreven.\nPrior en abt.\nTe midden van Lanfrancs scholastieke en controversi\u00eble activiteiten werd Lanfranc steeds meer een politieke kracht. De latere traditie vertelt dat toen hij prior van de abdij van Bec was, hij zich in 1053 tegen het niet-canonieke huwelijk van hertog William met Mathilde van Vlaanderen verzette. Hij ging daarin zover dat hij werd verbannen. Deze ruzie werd echter bijgelegd toen hij op het punt van vertrek stond. Hij nam nu de moeilijke taak op zich om goedkeuring van de paus voor dit huwelijk te verkrijgen, Hij was hierin succesvol. In hetzelfde concilie van Rome als waar hij zijn derde overwinning op Berengarius behaalde (1059) werd ook het huwelijk tussen Willem en Mathilde goedgekeurd. Voor dit staaltje van diplomatiek kunnen bleef Willem de Veroveraar hem blijvend dankbaar. Bij de beoordeling van dit verhaal kan het wel relevant zijn, dat er geen betrouwbare bron bestaat, die ons kan vertellen wat het exacte beletsel voor dit huwelijk was. In 1066 werd Lanfranc de eerste abt van de abdij van Sint-Stefanus in Caen, een klooster dat de hertog zogenaamd zou hebben gesticht als boetedoening voor zijn ongehoorzaamheid aan de Heilige Stoel.\nVoortaan oefende Lanfranc een merkbare invloed uit op het beleid van zijn meester. Willam nam het cluniasenser programma van kerkelijke hervormingen over. Hij verkreeg de steun van Rome voor zijn Engelse expeditie verkregen door de houding van een kruisvaarder aan te nemen die optrad tegen scheuring en corruptie. Het was paus Alexander II, mogelijk een leerling van Lanfranc en zeker een goede vriend, die de Normandische verovering van Engeland de pauselijke zegen gaf - op dat moment een opmerkelijk voordeel voor Willem, maar daarna de oorzaak van ernstige verlegenheid.\nAartsbisschop van Canterbury.\nToen de aartsbisschoppelijk zetel van Rouen als volgende vacant viel (1067), gingen de gedachten van de kiesmannen al snel uit naar Lanfranc. Hij bedankte echter voor deze eer. Dat was niet het geval toen hij drie jaar later werd genomineerd als primaat van de Engelse kerk. Zodra Stigand op 15 augustus 1070 canoniek was afgezet, reisde hij naar Engeland. Reeds twee weken later, op 29 augustus 1070, werd hij tot aartsbisschop van Canterbury gewijd. De nieuwe aartsbisschop begon onmiddellijk met een politiek van reorganisatie en hervorming. Zijn eerste moeilijkheden waren met Thomas van Bayeux, de aartsbisschop-elect van York, (een van zijn andere oud-leerlingen). Thomas van Bayeux beweerde dat zijn aartsbisdom onafhankelijk was van dat van Canterbury. Hij eiste de kerkelijke jurisdictie over het grootste deel van Midden-Engeland op. Dit was het begin van een langlopend geschil tussen de bisdommen van Canterbury en York, dat meestal aangeduid wordt als de Canterbury-York-controverse.\nTijdens het bezoek aan de paus om zijn pallium te ontvangen, kreeg hij van paus Alexander II bevel om de betwiste punten door een synode van de Engelse kerk te laten beslechten. Deze synode werd in 1072 gehouden in Winchester. De uitkomst was de bevestiging van het primaat van de aartsbisschop van Canterbury; toch was Lanfranc nooit in staat om de besluiten van de synode van Winchester formeel door de paus te laten bekrachtigen, vermoedelijk als een gevolg van de dood van Alexander II in 1073 en diens opvolging door Paus Gregorius VII. \nLanfranc stond Willem de Veroveraar bij in diens politiek om de onafhankelijkheid van de Engelse kerk te handhaven; op enig moment lijkt hij een voorkeur te hebben gehad voor het innemen van een neutrale houding ten aanzien van de conflicten tussen het pausdom en het Heilig Roomse keizerrijk. In de binnenlandse aangelegenheden van Engeland spreidde de aartsbisschop een grotere geestelijke geloofsijver ten toon. Zijn grote doel was om de Kerk uit de ketenen van corruptie te bevrijden. Hij was verder een genereuze patroon van het monnikendom. Ook trachtte hij het celibaat aan de seculiere geestelijkheid op te leggen.\nLanfranc verkreeg de toestemming van de koning om kerkelijke zaken in synodes af te handelen. In de gevallen van Odo van Bayeux (1082) (zie proces van Penenden Heath) en van Willem van Sint Calais, bisschop van Durham (1088), gebruikte hij zijn juridische spitsvondigheden om processen, waar bisschoppen voor lekentribunalen werden gedaagd, te rechtvaardigen.\nLanfranc versnelde het proces om in alle van belang zijn posities zoveel mogelijk Angelsaksen te vervangen door Normandi\u00ebrs; hoewel zijn genomineerden meestal respectabel waren, kan niet worden gezegd dat ze allemaal beter waren dan de mannen die zij vervingen. Lanfranc voerde dus een actieve discriminatiepolitiek tegen Angelsaksen. Voor deze vermenging van seculiere en geestelijke doelstellingen had hij echter het volgende excuus. Door lange traditie had de primaat van de Engelse kerk het recht verkregen op een leidende positie in adviesorganen van de koning; de belangen van de Kerk vereisten dat Lanfranc zijn macht op een manier gebruikte, die de koning niet onwelgevallig was. In dit streven was Lanfranc niet onsuccesvol. Bij afwezigheid van Willem I uit Engeland trad Lanfranc verschillende malen als zijn plaatsvervanger op.\nLanfrancs grootste politieke dienst aan Willem de Veroveraar vond in 1075 plaats. Lanfranc ontdekte en verijdelde een samenzwering onder leiding van de graven van Norfolk en Hereford. Waltheof II van Northumbria, een van de rebellen, verloor echter al snel de moed en biechtte de samenzwering op aan Lanfranc, die vervolgens graaf Roger de Breteuil, de graaf van Hereford aanspoorde om op zijn schreden terug te keren en te bedenken aan wie hij een eed van trouw had gezworen. Toen deze dit niet deed excommuniceerde hij Roger en diens aanhangers. Hij deed zijn best om het leven van Waltheof te laten sparen. In zijn verdedigingsrede portretteerde hij Waltheof als een onschuldig slachtoffer van de misdaden van anderen. Lanfranc leefde op voet van vriendschap met de later heilig verklaarde bisschop Wulfstan van Worcester.\nNa de dood van Willem de Veroveraar in 1087 verzekerde Lanfranc de opvolging van William Rufus, dit ondanks de ontevredenheid van de Anglo-Normandische baronnen; In 1088 speelde zijn aansporingen een belangrijke rol in de beslissing van de Engels milities aan de kant van de nieuwe soeverein tegen Odo van Bayeux en andere aanhangers van hertog Robert te vechten. Als tegenprestatie eiste hij van Rufus beloften van rechtvaardig bestuur; hij was ook niet bang om verhaal te halen wanneer deze beloften later werden genegeerd. Zolang hij leefde kon hij de ergste neigingen van de administratie van de nieuwe koning de kop indrukken. Maar zijn verzachtende invloed zou maar een jaar duren. In 1089 werd hij getroffen door een koorts, waaraan hij op 24 mei van dat jaar stierf. Hij was toen ruim over de tachtig. Zijn dood werd algemeen betreurd.\nEvaluatie.\nOndanks enkele duidelijke morele en intellectuele tekortkomingen, was hij de meest vooraanstaande en belangeloze van degenen die een actieve rol hadden gespeeld in het project van Willem I om de Normandische heerschappij op te leggen aan het Engels kerk en het Engelse volk. Als politicus slaagde hij er in enige mate in om het traditionele ideaal van zijn ambt te handhaven; in zijn rol als primaat verhoogde hij de normen van kerkelijke discipline en onderwijs. In theorie bedacht door hervormingsgezinde pausen, zoals Paus Leo IX, leidden zijn hervormingen onvermijdelijk tot gespannen verhoudingen tussen kerk en staat; Lanfranc van Bec wist het evenwicht te vinden, maar het evenwicht was instabiel en was te veel afhankelijk van Lanfrancs persoonlijke invloed op Willem de Veroveraar.\nZaligverklaring.\nDe inspanningen vanuit Engeland en met name vanuit Canterbury om hem de status van heilige te laten toekennen hadden buiten Engelse Benedictijnse kringen slechts een sporadisch en beperkt effect. Lanfranc werd echter in 1931 ge\u00eberd toen The Archbishop Lanfranc School werd geopend in Croydon, waar hij in de Old Palace had gewoond. Een deelcollege van de universiteit van Canterbury, Christ Church heeft zijn moderne woonblok voor studenten Lanfranc House genoemd. Hij is ook vernoemd in straatnamen in Londen en Worthing in West Sussex.\nLanfrancs naam werd opgenomen in de Romeinse Martyrologie. Hij verkreeg de rang van \"beatus.\" Zijn feestdag wordt gevierd op 28 mei.\nBronnen.\nDe belangrijkste autoriteit is de \"Vita Lanfranci\" door de monnik Milo Crispin, die voorzanger (precentor) was in de abdij van Bec en die in 1149 stierf. Milo baseerde zich grotendeels op de \"Vita Herluini\", van de hand van Gilbert Crispin, abt van Westminster. De \"Chronicon Beccensis abbatiae\", een 14e-eeuwse compilatie zou ook moeten worden geraadpleegd. De eerste editie van deze twee bronnen, en van Lanfrancs geschriften, is die van L. d'Achery, \"Beati Lanfranci opera omnia\" (Parijs, 1648). Een andere editie, iets uitgebreider, is die van J.A. Giles, \"Lanfranci opera\" (2 delen, Oxford, 1844). De correspondentie tussen Lanfranc en Paus Gregorius VII wordt gegeven in de \"Monumenta Gregoriana\" (redactie door P. Jaffi, Berlijn, 1865). Een modernere editie (en vertaling in het Engels) van Lanfrancs correspondentie is terug te vinden in H. Klaver en M. Gibson (redacteuren), \"The Letters of Lanfranc, Archbishop of Canterbury\" (Oxford, 1979). Zijn \"On the Body and Blood of the Lord\" is in het Engels vertaald (samen met Guitmund aan de hand van Aversas traktaat over hetzelfde onderwerp) in deel 10 van de \"Fathers of the Church Medieval Continuation\" (Washington, DC, 2009)."}
{"id": "9707", "revid": "46653", "url": "https://nl.wikipedia.org/wiki?curid=9707", "title": "Oplossing (scheikunde)", "text": "Een oplossing is een homogeen mengsel van twee of meer moleculair verdeelde stoffen, waarbij een van de stoffen - het oplosmiddel - in veel grotere hoeveelheden aanwezig is dan de andere - de opgeloste stoffen. Omdat de moleculen in een oplossing zich dicht bij elkaar bevinden en bovendien kriskras door elkaar bewegen, vinden chemische reacties in een oplossing makkelijk plaats. Het oplosmiddel hoeft geen onderdeel van die reacties uit te maken. Wat wel veel voorkomt, is dat het oplosmiddel tijdelijk elektronen of ionen uitleent voor de reactie. Vloeistoffen die veel als oplosmiddel worden gebruikt, zijn water en organische oplosmiddelen als aceton, tetrahydrofuraan en chloroform. Wanneer water het oplosmiddel is, heet dit een waterige oplossing. In de biochemie wordt als oplosmiddel vaak water gebruikt, met als extra toevoegingen enkele zouten als buffer, zodat de pH hetzelfde blijft. In veel gevallen is de hoeveelheid stof die opgelost kan worden, afhankelijk van de temperatuur. Bij het oplossen van suiker in water is dit bijvoorbeeld het geval.\nOok gassen kunnen oplossen in een oplosmiddel, deze oplossingen voldoen vaak aan de Wet van Henry.\nVaste oplossingen.\nNiet alleen vloeistoffen zijn een oplosmiddel, vaste stoffen zijn ook, zij het meestal in beperkte mate, in elkaar oplosbaar. Voor sommige vaste stoffen geldt zelfs dat zij volledig mengbaar zijn. Een goed voorbeeld zijn de metalen zilver en goud. Deze zijn in iedere verhouding mengbaar. Meestal is de oplosbaarheid maar zeer gering, maar zelfs bij zeer geringe concentraties opgeloste stoffen kunnen de eigenschappen van de vaste stof bijzonder sterk veranderen. Dit geldt vooral voor halfgeleiders. De elektronica dankzij welke dit artikel leesbaar is, is geheel gebaseerd op het manipuleren \u2013 dopen of doteren \u2013 van deze zeer kleine hoeveelheden opgeloste stof.\nOok voor vaste stoffen geldt dat er gassen in opgelost kunnen zitten. Zo is de hardheid van zuiver titanium vooral te danken aan kleine hoeveelheden opgelost stikstof. Van het feit dat vaste oplosbaarheid meestal veel geringer is dan oplosbaarheid in de vloeistof wordt als zuiveringswijze gebruikgemaakt bij herkristallisatie."}
{"id": "9709", "revid": "87122", "url": "https://nl.wikipedia.org/wiki?curid=9709", "title": "Iapetus (mythologie)", "text": "Iapetus of Iapetos (Oudgrieks: \u1f38\u03b1\u03c0\u03b5\u03c4\u03cc\u03c2, \"Iapet\u00f3s\") is in de Griekse mythologie een god, een van de Titanen. Waarschijnlijk is hij de god van de levensloop, die het eindige lot van sterfelijke wezens vaststelde. Iapetus symboliseert dus ook de sterfelijkheid, een pijnlijke, plotselinge dood en het feit dat aan alles een eind komt. Ook werd hij misschien gezien als het deel van de hemelbol dat vlak onder de horizon ligt, net onder Gaia (de aarde).\nIapetus wordt door creationisten soms gelijkgesteld aan Jafet, de zoon van Noach, vooral vanwege de gelijkenis in naam. Homerus noemt in zijn Ilias slechts twee Titanen die na de oorlog met de Olympische goden naar Tartarus werden verbannen; Iapetus en zijn broer Kronos. Zo zouden de eindigende tijd en de oneindige tijd samengeketend zijn in de diepte van de onderwereld.\nOorsprong en nakomelingen.\nAls Titaan is Iapetus de zoon van Uranus en Gaia, en vader van vier zonen die soms ook tot de Titanen worden gerekend:\nHun moeder was een Oceanide, waarschijnlijk Clymene (volgens sommige bronnen Asia). Iapetus en Clymene worden beide geassocieerd met het vinden van de dood in de strijd (en de bijbehorende glorie), en met vakmanschap in zowel het doden als het vervaardigen van wapens. Deze eigenschappen zie je terug in hun zonen Prometheus en Epimetheus. Zij boetseerden de sterfelijke wezens uit klei, schonken de dieren klauwen en tanden, en de mens het vuur.\nDe zonen van Iapetus hebben enkele zeer slechte menselijke eigenschappen. Prometheus is sluw, listig en een dief, terwijl Epimetheus bekendstaat als een argeloze dwaas. De moed van Atlas werkt averechts; hij neemt zeer grote risico's. Menoetios is arrogant en heeft gewelddadige buien. Zo leiden de karaktertrekken van de vier broers tot hun ondergang. Iapetus werd gezien als de Titaanse voorouder van de mensheid, een ras dat de slechtste kwaliteiten van zijn vaders erfde: list, domheid, overmoed en nodeloze agressiviteit."}
{"id": "9710", "revid": "143793", "url": "https://nl.wikipedia.org/wiki?curid=9710", "title": "Jean-Philippe Rameau", "text": "Jean-Philippe Rameau (Dijon, 25 september 1683 \u2013 Parijs, 12 september 1764) was een van de belangrijkste barokcomponisten in het algemeen en van de Franse componisten in het bijzonder. Hij was niet alleen organist, klavecinist en muziekpedagoog maar geldt als een zeer belangrijk muziektheoreticus wiens invloed tot op de huidige dag doorwerkt. Naast Jean-Baptiste Lully werd hij als hoofdrepresentant van het ancien r\u00e9gime gezien. Zijn omvangrijk muziektheoretisch oeuvre is de basis voor de functionele harmonieleer.\nLevensloop.\nDe organist.\nJean Rameau, de vader van Jean-Philippe, was organist aan verschillende kerken in Dijon. Zijn moeder Claudine de Martin\u00e9court was een notarisdochter en afkomstig uit de lage adel. Jean-Philippe Rameau was het zevende van elf kinderen van het echtpaar en kreeg vanzelfsprekend de eerste muzieklessen van zijn vader. Zijn jongere broer Claude Rameau werd ook organist en zijn zuster Catherine Rameau speelde klavecimbel en was muzieklerares. De zoon van Claude Rameau, Jean-Fran\u00e7ois, is door de roman van Denis Diderot \"Le neveu de Rameau\" uit 1761 onvergetelijk geworden.\nJean-Philippe Rameau was scholier op een jezu\u00efetencollege, maar moest het vanwege slechte cijfers verlaten. Op 18-jarige leeftijd maakte hij een reis naar Itali\u00eb, die hem niet verder dan Milaan bracht.\nIn januari 1702 werd hij organist aan de Kathedraal Notre-Dame des Doms in Avignon. In mei 1702 werd hij eveneens organist in Clermont-Ferrand en kreeg een contract voor zes jaar. Maar al in 1706 vertrok hij naar Parijs, waar hij met Louis Marchand samenwerkte. Hij publiceerde daar ook zijn \"Pi\u00e8ces de clavecin\". Tot 1709 was hij titulair-organist aan verschillende kerken in Parijs. In 1709 werd hij opvolger van zijn vader aan de 13e-eeuwse Notre-Dame in Dijon. Ook dit contract gold oorspronkelijk voor zes jaar. Maar al in 1713 vinden we hem als organist in Lyon. In 1715 vertrok hij opnieuw naar Clermont-Ferrand en bleef daar organist tot hij in 1722 weer naar Parijs ging.\nIn deze periode ontstond het grootste deel van de wereldlijke en geestelijke koormuziek waaronder grand motets die hij bestemde voor een feestelijke kerkdienst ter gelegenheid van het sluiten van de Vrede van Utrecht (1713). Orgelmuziek die hij in deze tijd gecomponeerd zou hebben, is niet bewaard gebleven. Rameaus eerste klavecimbelboek \"Pi\u00e8ces de clavecin\" (Parijs, 1706) geeft een helder inzicht over zijn opvattingen over muziek voor toetsinstrumenten in deze tijd. Ook na zijn vertrek naar Parijs in 1722 en de eerste operasuccessen in de jaren 1730 blijft hij organist, tot 1738.\nDe theoreticus.\nIn 1722 publiceerde hij zijn \"Trait\u00e9 de l'harmonie r\u00e9duite \u00e0 ses principes naturels\" in Parijs, dat hij al in in Clermont-Ferrand, in Auvergne, geschreven had. Het is een belangrijk en invloedrijk werk in de muziektheorie dat Rameau in \u00e9\u00e9n klap beroemd maakte. Samen met het aanvullende \"Nouveau Syst\u00e8me de musique theorique\" in 1726 legde het werk \"de\" basis voor de moderne muziektheorie voor akkoord- en harmonieleer. Hij bepaalde met \u00abl'accord tonique\u00bb de tonica voor de drieklank die de basis van de klassieke muziek is geworden.\nTot 1760 werden nog vijf muziektheoretische werken gepubliceerd, waarin hij de harmonische betrekkingen in de opbouw van het boventoonscala ontwikkelt. Van 1752 tot 1754 verdedigde hij de Franse barokopera en zijn these van het primaat van de harmonie over de melodie tegen de encyclopedisten in de zo genoemde buffonistenstrijd. Zijn betrekking tot de cirkel van de encyclopedisten blijft ambivalent, felle debatten met Jean-Jacques Rousseau staan naast de waardering en bewondering door Denis Diderot en Jean Baptist Le Rond d'Alembert.\nDe opera.\nDe premi\u00e8re van de opera \"Hippolyte et Aricie\" in 1733 was een keerpunt in zijn leven. De opera werd door zijn tijdgenoten als belangrijkste genre gezien. Nieuwe composities werden zeer kritisch beoordeeld. Rameau gelukte het om enerzijds de vorm van de door Jean-Baptiste Lully gecre\u00eberde \"Trag\u00e9die en musique\" te volgen, maar anderzijds de focus van het handeling dragende recitatief naar de uitwerking van vocale solopartijen, ensembles en instrumentale taferelen te verschuiven. Met zijn roem als componist kwam ook een oplossing voor zijn financi\u00eble problemen.\nRond 1727 leerde hij Alexandre Le Riche de la Pouplini\u00e8re, de generale rentmeester (fermier g\u00e9n\u00e9ral) van de koning Lodewijk XV van Frankrijk kennen. Hij werd de mecenas van Rameau en liet hem met zijn familie in zijn paleis in de rue de Richelieu wonen. Twaalf jaar leidde Rameau het priv\u00e9orkest van Le Riche de la Pouplini\u00e8re. Hij kon toen waardevolle ervaring met instrumenten opdoen en met het ensemble experimenteren.\nIn 1752/1753 kwam het met de buffonistenstrijd (Frans: \"Querelle des Bouffons\") tot een grote breuk in Rameaus operacarri\u00e8re. In het begin van de 18e eeuw vond men de Italiaanse muziek geleerd en de Franse muziek eenvoudig en natuurlijk. Rousseau daarentegen wees op de eenvoud van de Italiaanse muziek tegenover de complexiteit van de Franse muziek met haar volle orkestratie, gecompliceerde polyfonie en harmonische zettingen. Rousseau heeft in zijn \"Lettre sur la musique fran\u00e7aise\" afgedaan met de Franse muziek, want \"uitsluitend de Italiaanse taal was adequaat voor de muziek\" omdat zij \"zacht, klankvol, harmonisch en wel geaccentueerd\" klonk. Tegenover het muzikale ideaal van de Franse late barok hebben de encyclopedisten rondom Jean-Jacques Rousseau de idealen van de natuurlijkheid en melodieuze zingbaarheid gesteld. Le Riche de la Pouplini\u00e8re koos de zijde van Rousseau en liet Rameau vallen.\nDe laatste jaren van Rameaus leven stonden in het teken van de samenwerking met de danstheoreticus, librettist en encyclopedist Louis de Cahusac. In zijn laatste werken kon Rameau de uitdrukkingsmogelijkheden van de instrumentale muziek nog meer verhogen.\nRameau was in de eerste plaats operacomponist, die rond 35 werken voor het toneel schreef. Zijn balletcomposities werden enthousiast ontvangen. Tijdens zijn jaren als organist schreef hij een reeks cantates en motetten. Een verdere mijlpaal in zijn oeuvre zijn de \"Pi\u00e8ces de clavecin en concerts\" en zijn \"Pi\u00e8ces de clavecin\".\nFamilie.\nOp 25 februari 1726 huwde hij in de Saint-Germain-l'Auxerrois in Parijs op 42-jarige leeftijd de slechts 19-jarige Marie-Louise Mangot (1785), telg van een muzikale familie. Haar vader was \"symphoniste du roi\" en haar moeder ballerina. Marie-Louise was een goede zangeres en musicienne en zong in enkele opera's van Rameau, met name \"Hippolyte et Aricie\" en \"Castor et Pollux\".\nSamen hadden zij twee zonen en twee dochters."}
{"id": "9711", "revid": "3503", "url": "https://nl.wikipedia.org/wiki?curid=9711", "title": "Keizer Wilhelm II", "text": ""}
{"id": "9712", "revid": "231402", "url": "https://nl.wikipedia.org/wiki?curid=9712", "title": "Maurice Ravel", "text": "Joseph-Maurice Ravel (Ciboure, 7 maart 1875 \u2013 Parijs, 28 december 1937) was een Frans componist van Zwitsers-Baskische afkomst. Hij geldt als een van de voornaamste componisten van de 20e eeuw en, met zijn oudere landgenoot Claude Debussy, als de belangrijkste impressionist in de klassieke muziek, en als voorloper/initiator van het expressionisme.\nBiografie.\nMaurice Ravel werd geboren in Ciboure aan de kust in Frans-Baskenland nabij de Spaanse grens en was van moederszijde van Baskische afkomst. Zijn vader was een ingenieur uit Franstalig Zwitserland. Nog in Ravels geboortejaar verhuisde het gezin naar Parijs, waar in 1878 zijn broer \u00c9douard werd geboren. Ravel kreeg op zevenjarige leeftijd zijn eerste pianolessen en werd in 1889 toegelaten aan het Parijse conservatorium. Zijn pianistenopleiding maakte hij niet af. Na zijn voortijdige vertrek van het conservatorium keerde hij er in 1897 terug om bij Gabriel Faur\u00e9 compositielessen te volgen. Tijdens zijn compositieopleiding deed Ravel verschillende vergeefse pogingen om de Prix de Rome te winnen.\nNiettemin begon Ravel naam te maken als componist, aanvankelijk met pianomuziek en liederen en later ook met orkestmuziek. Tot zijn vroegere werken behoren de kleine opera \"L'Heure espagnole\" (1907) en de \"Rhapsodie espagnole\" voor orkest (1907/8), die beide Ravels voorliefde voor Spanje verraden, en de beroemde \"Pavane pour une infante d\u00e9funte\" (1909). Voor de Ballets Russes van Sergej Diaghilev schreef Ravel in 1912 het grootschalig opgezette ballet \"Daphnis et Chlo\u00e9\". In 1913 leerde Ravel Igor Stravinsky kennen, met wie hij samen Moessorgski's onvoltooide opera \"Chovansjtsjina\" bewerkte.\nTijdens de Eerste Wereldoorlog diende Ravel zijn vaderland als vrachtwagenchauffeur in het leger, nadat hij als jongeman wegens zijn geringe postuur was afgekeurd voor militaire dienst. Ondanks zijn opgelaaide vaderlandsliefde behield hij afstand tot pleidooien om Oostenrijkse en Duitse componisten niet meer uit te voeren. In 1916 moest Ravel ziek vanuit Duitsland naar Frankrijk terugkeren. Kort daarop stierf zijn moeder, bij wie hij steeds gewoond had, waarop hij bij zijn broer introk. Na diens huwelijk kocht hij in 1921 de villa \"Le Belv\u00e9dere\" in Montfort-l'Amaury bij Parijs, waar hij tot zijn dood zou blijven wonen. Het huis is nu een museum. In 1924 schreef Ravel Tzigane voor viool en luth\u00e9al, een verloren gewaand instrument dat in 1994 werd teruggevonden. In 1928 componeerde hij onder meer het pianoconcert in D voor de linkerhand \"Concerto pour la main gauche\". Dit stuk werd geschreven voor Paul Wittgenstein (de broer van Ludwig Wittgenstein) die in de Eerste Wereldoorlog zijn rechterarm had verloren. Ravel was zeer honkvast. Wel maakte hij in 1928 een grote concertreis door de Verenigde Staten en Canada. In hetzelfde jaar kwam in opdracht van Ida Rubinstein zijn bekendste werk \"Bolero\" tot stand.\nGedurende zijn laatste levensjaren was Ravel ten gevolge van een niet geheel opgehelderde neurologische aandoening niet meer in staat te schrijven. Hij stierf op 28 december 1937, 62 jaar oud, in een Parijs' ziekenhuis. Hij had een experimentele hersenoperatie ondergaan, maar raakte in coma en stierf kort daarna. Hij werd begraven op de begraafplaats van Levallois-Perret bij Parijs, waar ook zijn ouders lagen. Ravel is, ondanks verschillende langdurige relaties, nooit getrouwd en is kinderloos gebleven."}
{"id": "9713", "revid": "264532", "url": "https://nl.wikipedia.org/wiki?curid=9713", "title": "Gioachino Rossini", "text": "Gioachino Antonio Rossini (Pesaro, 29 februari 1792 \u2013 Parijs, 13 november 1868) was een Italiaanse componist. In een periode van twintig jaar (1810-1829) componeerde hij veertig opera's. \nBiografie.\nZoals bij veel beroemde componisten kreeg hij zijn eerste muziekonderricht van zijn vader, Giuseppe Rossini, die hoornist en trompettist was. Vervolgens ging hij in 1806 naar Bologna, waar hij studeerde aan het \"Liceo Musicale\" bij Padre Stanislao Mattei. In 1810 kreeg hij zijn eerste compositieopdracht voor een opera. In 1813 boekte hij grote successen met zijn opera's \"Tancredi\" en \"L'italiana in Algeri\". Twee jaar later, in 1815, toen hij verbonden was aan het Teatro San Carlo in Napels, componeerde hij naast opera seria's ook komische werken (opera buffa's), zoals \"Il barbiere di Siviglia\" (gebaseerd op het toneelstuk \"Le Barbier de S\u00e9ville\" (1775) van Pierre Beaumarchais), \"La Cenerentola\" en \"La gazza ladra\". In 1822 huwde hij met de sopraan Isabella Colbran en na de laatste opera voor zijn Italiaanse publiek geschreven te hebben, \"Semiramide\", vertrok hij naar Londen.\nIn 1824 vestigde hij zich in Parijs en leidde aldaar het Th\u00e9\u00e2tre Italien. Zijn laatste grote theaterstuk, \"Guillaume Tell\", schreef hij in 1829. Vervolgens componeerde hij geestelijke werken, zoals het \"Stabat Mater\" en de \"Petite Messe Solennelle\", cantates, liederen, kamermuziek en meer. In 1837 scheidde hij van Isabella Colbran. Hij kreeg een nieuwe relatie met Olympe P\u00e9lissier, met wie hij in 1846 in het huwelijk trad. Vanaf 1850 kreeg hij problemen met zijn gezondheid. Rossini werd begraven op de beroemde Parijse begraafplaats P\u00e8re-Lachaise. Op verzoek van de Italiaanse regering werden de overblijfselen in 1887 echter verplaatst naar de Basilica di Santa Croce in Florence. Op P\u00e8re-Lachaise staat een lege crypte.\nTot zijn bekendste werken (voornamelijk opera's) behoren \"La Cenerentola\", \"Il barbiere di Siviglia\", \"La gazza ladra\" (De stelende (of diefachtige) ekster), \"La scala di seta\" (De zijden ladder), \"L'italiana in Algeri\" en \"Guillaume Tell\". Ook zeer bekend is zijn \"Petite Messe Solennelle\", in het bijzonder het \"Kyrie\".\nEnkele kenmerken van zijn muziekstijl zijn:\nRossini was een liefhebber van eten. Naar hem werd de Tournedos Rossini van Auguste Escoffier vernoemd.\nMuseum.\nHet Internationaal Muziekmuseum en Bibliotheek in Bologna besteedt aandacht aan Rossini's leven en werk."}
{"id": "9714", "revid": "380516", "url": "https://nl.wikipedia.org/wiki?curid=9714", "title": "Ertsgesteente", "text": "Een ertsgesteente of kortweg erts, is een gesteente dat een economisch winbare concentratie van een bepaalde stof bevat. Meestal gaat het om betrekkelijk kleine hoeveelheden delfstof ten opzichte van de hoeveelheid ertsgesteente. Na de winning van het erts dient de gezochte stof, vaak een bepaald metaal, uit het erts onttrokken te worden, waarna een economisch waardeloos residu overblijft, het ganggesteente of \"gangue\".\nDe meeste metalen komen in de aardkorst voor in de chemisch gebonden vorm van zogeheten ertsmineralen, dat zijn chemische verbindingen tussen het gezochte metaal en een of meer andere elementen. Voorbeelden zijn mineralen als galeniet (PbS, looderts), sfaleriet (ZnS, zinkerts), hematiet (Fe2O3, ijzererts), of chalcopyriet (CuFeS2 , kopererts). Goud komt in de aardkorst, als weinig reactief edelmetaal, meestal in chemisch ongebonden, gedegen vorm voor.\nVeel ertsen bevatten meer dan \u00e9\u00e9n economisch interessant metaal, in doorgaans meerdere ertsmineralen. Zo komen galeniet en sfaleriet vaak samen voor, evenals koper en nikkel (chalcopyriet en pentlandiet, (Ni,Fe)9S8), of koper en ijzer (in chalcopyriet). Lang niet altijd is het economisch mogelijk om al die metalen te winnen. Daarnaast bevatten ertsen gewoonlijk ook mineralen zonder enige economische waarde, bijvoorbeeld silicaten, zoals kwarts, of carbonaten, zoals calciet. Sommige ertsen bestaan grotendeels uit een enkel ertsmineraal; in dat geval wordt soms de naam van het betreffende ertsmineraal gebruikt om naar het erts te verwijzen: bauxiet in plaats van \"aluminium-erts\".\nVorming van ertsen.\nIn de natuur zijn er grofweg drie manieren waarop gesteente verrijkt kan zijn in bepaalde delfstoffen: "}
{"id": "9715", "revid": "180970", "url": "https://nl.wikipedia.org/wiki?curid=9715", "title": "Camille Saint-Sa\u00ebns", "text": "Charles Camille Saint-Sa\u00ebns () (Parijs, 9 oktober 1835 \u2013 Algiers, 16 december 1921) was een Frans componist, pianist en organist.\nLevensloop.\nJeugd.\nSaint-Sa\u00ebns werd geboren in Parijs als enig kind van Jacques-Joseph Victor Saint-Sa\u00ebns en Fran\u00e7oise Cl\u00e9mence Collin. Zijn vader, financieel medewerker van het Ministerie van Binnenlandse Zaken, stierf nog geen drie maanden na Camilles geboorte aan tuberculose. Zijn moeder en zijn oudtante Charlotte Masson bekommerden zich om zijn opvoeding.\nSaint-Sa\u00ebns groeide op in een stimulerende sfeer. Door zijn oudtante kwam hij in aanraking met literatuur en muziek. Ze gaf hem zijn eerste pianolessen. Met nog geen vier jaar schreef hij zijn eerste muziekstukjes. Op zevenjarige leeftijd werd hij ingeschreven voor pianoles. Tevens ging hij op orgelles.\nHet eerste optreden van Saint-Sa\u00ebns vond plaats in de Salle Pleyel te Parijs in het jaar 1846. Daarbij verbijsterde hij het publiek door het te laten kiezen welke van de 32 pianosonates van Beethoven hij zou spelen. Saint-Sa\u00ebns blonk in zijn jeugd ook op andere gebieden uit. Zo kon hij al op zijn zevende Latijn lezen en toonde hij vroeg een grote interesse voor natuurwetenschappen, geologie, archeologie, botanie en astronomie. Op de leeftijd van dertien jaar werd hij aangenomen op het Conservatorium van Parijs. Zijn eerste symfonie schreef hij toen hij pas achttien jaar was.\nSuccessen en tegenslagen.\nSaint-Sa\u00ebns hielp aanvankelijk bij de introductie van Duitse romantische muziek in Frankrijk, zoals die van Richard Wagner, Franz Liszt en Robert Schumann. De Duitse muziek begon vanaf de jaren 70 van de 19e eeuw echter een steeds grotere opmars in Frankrijk te maken, tot grote tegenzin van de nationalistisch ingestelde Saint-Sa\u00ebns. Daarom richtte hij de Soci\u00e9t\u00e9 Nationale de Musique op, die zich bezighield met het bevorderen van de Franse muziek en het bieden van een podium aan beginnende Franse componisten, voor wie hij concerten organiseerde.\nVanaf zijn 30e bevond Saint-Sa\u00ebns zich in de gelukkigste periode van zijn leven. Hij componeerde twaalf uur per dag en wijdde zich met liefde aan het promoten van Franse muziek. In 1861 werd hij aangesteld als leraar piano aan de \u00c9cole Niedermeyer de Paris. Hij bleef dit doen tot 1865. Toen trok hij zich terug en gaf nadien geen les meer. In die tijd raakte hij goed bevriend met zijn leerling Gabriel Faur\u00e9.\nIn 1875 trad de bijna 40-jarige Saint-Sa\u00ebns in het huwelijk met de toen 19-jarige Marie Truffot. Het huwelijk mislukte. De dood van hun beide kinderen bevorderde de relatie niet. De tweejarige Andr\u00e9 viel uit het raam van de derde verdieping van hun woning en Jean overleefde een kinderziekte niet. Deze twee enorme tegenslagen gebeurden in anderhalve maand tijd. Saint-Sa\u00ebns gaf zijn vrouw de schuld van de dood van zijn zonen en in 1878 scheidde het echtpaar van elkaar.\nVriendschap met Liszt.\nBegin jaren 50 (van de 19e eeuw) ontmoette Saint-Sa\u00ebns voor het eerst Franz Liszt. Er ontstond een hechte vriendschappelijke band tussen de twee componisten. De pianistiek van Liszt zou een grote invloed hebben op Saint-Sa\u00ebns\u2019 componeren en pianospelen; hij kreeg de bijnaam \u2018Franse Liszt\u2019. Via Liszt raakte Saint-Sa\u00ebns ook vertrouwd met de idealen van de Duitse romantiek. Hij werd de eerste belangrijke Franse pleitbezorger van de kunst van Richard Wagner, schoonzoon van Liszt. In navolging van Liszt schreef Saint-Sa\u00ebns vier symfonische gedichten waaronder Le Rouet d\u2019Omphale uit 1871 en Danse Macabre uit 1874 het bekendst zijn.\nDe opera\u2019s van Saint-Sa\u00ebns worden zelden nog uitgevoerd. De enige die repertoire heeft gehouden is zijn meesterwerk \"Samson et Dalila\" uit 1876. Aanvankelijk werd de opera geweigerd, maar Liszt ontfermde zich erover en zorgde voor een uitvoering in Weimar begin 1877. Het werd een groot succes. Pas in 1892 werd het in Parijs uitgevoerd.\nIn 1886 schreef Saint-Sa\u00ebns ter nagedachtenis aan zijn grote vriend, die in dat jaar overleed, zijn monumentale Derde Symfonie in C-mineur, de zogenaamde \u201cOrgelsymfonie\u201d, waarin hij naast een groot orkest ook een uitgebreid orgel en twee piano\u2019s gebruikt. Het thema van het laatste deel, ge\u00efntroduceerd door het orgel, wordt gebruikt in de pophit \"If I Had Words\" uit 1977 van Yvonne Keeley en Scott Fitzgerald.\nReizen en eerbewijzen.\n\"Le Carnaval des Animaux, Grande fantaisie zoologique\" (\"Carnaval der dieren\") werd Saint-Sa\u00ebns\u2019 populairste werk. Volgens de meeste bronnen is het werk geschreven in 1886, maar volgens de musicoloog Arend Koole is het geschreven in februari 1887 tijdens een concerttournee door Oostenrijk. Saint-Sa\u00ebns schreef het voor een priv\u00e9concert in de carnavalstijd ten huize van de cellist Lebouc. Een paar dagen later werd het wegens enorm succes nog eens uitgevoerd voor het besloten gezelschap \u201cLa Trompette\u201d, waarvoor Saint-Sa\u00ebns zijn trompet septet in 1881 had geschreven. Saint-Sa\u00ebns beschouwde het stuk als een grap en was zeker niet bedoeld om in het openbaar te worden uitgevoerd. Het heeft dan ook geen opusnummer en is pas uitgegeven in 1922, een jaar na de dood van de componist. Het is geschreven voor twee piano\u2019s, twee violen, altviool, cello, contrabas, fluit, klarinet, harmonica en xylofoon.\nNa de scheiding van zijn vrouw in 1878 vond Saint-Sa\u00ebns alleen nog plezier in verre reizen. De tijd van de grote concerttournees brak aan. Hij ging graag naar Algerije en Egypte. Deze reizen be\u00efnvloedden hem bij nieuwe composities als de \"Suite Alg\u00e9rienne\" en zijn Vijfde \"Egyptische\" pianoconcert. Op de Canarische eilanden leefde de inmiddels wereldberoemd geworden componist enkele jaren geheel incognito. Uiteindelijk had Saint-Sa\u00ebns alle Europese landen, Rusland, de Verenigde Staten en Zuid-Amerika bezocht. Hij was wereldberoemd en stond tussen 1890 en 1910 op het toppunt van zijn roem; hij werd beschouwd als de nestor van de Franse muziek, werd overal bejubeld als pianist, als organist, als componist en als musicoloog. In Uruguay componeerde hij een hymne die zeer populair werd in dat land. Ook in het Verenigd Koninkrijk was hij populair. Hij trad bijvoorbeeld op voor koningin Victoria en schreef een lofzang ter gelegenheid van de kroning van Edward VII in 1901, waarvoor hij de Royal Victorian Order kreeg. Ook ontving de componist in 1893 een eredoctoraat van de Universiteit van Cambridge.\nLate jaren.\nVan 1895 tot 1918 ondernam Saint-Sa\u00ebns met Vincent d'Indy en Charles Bordes (die de voltooiing niet meemaakte doordat hij in 1909 overleed) een omvangrijk muziekwetenschappelijk werk: de uitgave van het complete compositorisch oeuvre van Jean-Philippe Rameau in achttien delen, waarmee zij een beslissende impuls gaven aan de wedergeboorte van de vrijwel vergeten Franse barokmuziek. Ook verleende Saint-Sa\u00ebns medewerking aan het tot stand komen van reconstructies van werken van Lully, Charpentier, Gluck en Mozart.\nHoewel hij in zijn laatste levensjaren mateloos populair was buiten Frankrijk, gold dit in mindere mate voor Frankrijk zelf. Zijn muziek werd ouderwets gevonden en door andere componisten zwaar bekritiseerd, ten voordele van het Franse impressionisme van Claude Debussy. Het wordt deels gezien als een reactie op zijn onaangename persoonlijkheid. Verbeten en overtuigd van de waarde van zijn eigen werk deed hij er alles aan om het Debussy moeilijk te maken, hoewel hij in het inhoudelijke conflict tussen de vooruitstrevende \"Debussyistes\" en de zich op de idee\u00ebn van C\u00e9sar Franck baserende \"D'Indyistes\" geen rol speelde. Een uiterst succesvolle tournee door de Verenigde Staten verhoogde zijn aanzien in Frankrijk nog steeds niet.\nHij stierf eind 1921 plotseling aan een hartstilstand tijdens zijn jaarlijkse overwintering in Algiers. Hij kreeg een staatsbegrafenis in de Madeleine in Parijs en werd bijgezet in het familiegraf op het Cimeti\u00e8re du Montparnasse.\nWerk.\nDe stijl van Saint-Sa\u00ebns wortelt in de muziek van de 19e-eeuwse romantiek, die grotendeels uit de mode was toen hij op 86-jarige leeftijd overleed. Over zijn eclectische werk hebben critici geschreven dat het de muziekgeschiedenis niet vooruitgeholpen heeft, maar anderzijds worden zijn melodische gave en zijn vermogen tot het bouwen van structuren in vele muziekgenres gezien als tekenen van fantasie en vakmanschap. De werken van Saint-Sa\u00ebns hebben veel componisten be\u00efnvloed, onder wie Gabriel Faur\u00e9 en Maurice Ravel. Van laatstgenoemde is bekend dat hij vrijwel permanent een zakpartituur op zak had van Saint-Sa\u00ebns' tweede pianoconcert, een inspiratiebron voor Ravels eigen instrumentatietechniek. Een deel van het oeuvre van Saint-Sa\u00ebns heeft repertoire gehouden, waaronder de Derde symfonie (de \"Orgelsymfonie\"), de \"Danse macabre\", het \"Carnaval der dieren\", diverse soloconcerten, veel kamermuziek en de opera \"Samson et Dalila\".\nOok latere muzikanten lieten zich inspireren door zijn muziek, ook in de popmuziek. Zo hadden Yvonne Keeley en Scott Fitzgerald in 1977 in Nederland een nummer 1-hit met het nummer \"If I had words\", dat was afgeleid van de variant van de Gregoriaanse Dies Irae-melodie die Saint Sa\u00ebns gebruikt in de Derde symfonie.\nDe \"Danse macabre\" was van 1978 tot 2022 in de Efteling te horen tijdens de hoofdshow van het Spookslot en is ook te horen in de naar dit werk vernoemde opvolger van deze attractie die in 2024 opende. Tevens vormt dit stuk de afsluiter van de watershow Aquanura."}
{"id": "9716", "revid": "87073", "url": "https://nl.wikipedia.org/wiki?curid=9716", "title": "Jan Pieterszoon Sweelinck", "text": "Jan Pieterszoon Sweelinck (ook \"Swelingh\", \"Swelinck\" e.a.) (Deventer, [?] zomer of herfst 1561 \u2013 Amsterdam, 16 oktober 1621) was een Nederlands componist, organist, klavecinist, muziekpedagoog, muziekorganisator en ensembleleider. Hij geldt als de belangrijkste (Noord)Nederlandse componist van de Vroegmoderne Tijd, in de overgang van renaissance- naar barokmuziek.\nLevensloop.\nFamilie.\nJan Pieterszoon Sweelinck was de oudste van vier kinderen van Peter (Pieter) Swibberts en Else (Elsgen) Sweelinck, dochter van de Deventer stadschirurgijn Mr. Johan (Jan) Hendrickszoon Sweelinck en Marie (Merrie) Snoick. De kinderen - naast Jan Pieterszoon waren dit de latere schilder Gerrit Pieterszoon en de dochters Marie en Tryntgen - hanteerden de achternaam van hun moeder. Dit was niet alleen vanwege de vooraanstaande positie van haar familie in Hanzestad Deventer, maar nog meer vanwege het bastaardschap van Sweelincks vader, die zoon was van de rooms-katholieke priester Swibbert van Keyserswerth en zijn concubine Wibbe Moring. Geestelijken die hun celibaatsgelofte verbraken waren ook in de 16de eeuw een veelvoorkomend verschijnsel, waartegen zich felle protesten keerden. De maatschappelijke positie van kinderen van priesters was in die tijd laag, met name in stedelijke centra.\nSweelincks grootvader Swibbert van Keizersweerd was afkomstig uit het toentertijd Nederlandssprekende Rijnland in westelijk Duitsland. Hij was muzikaal begaafd en werd organist van de abdij van Keyserwerth (thans D\u00fcsseldorf-Kaiserswerth). Hij werd er tot priester gewijd. Op zeker moment verhuisde hij naar Deventer, waar hij organist en, als kanunnik, vicaris werd van het Sint Paulusaltaar in de Sint-Lebu\u00efnuskerk. In deze periode stichtte hij het vanwege zijn priesterschap verboden gezin met uiteindelijk zeven kinderen, onder wie Pieter, die zijn opvolger zou worden als organist van de Sint-Lebu\u00efnuskerk, en Gerrit, die evenals zijn vader Swibbert daar vicaris werd en bovendien de schola cantorum van deze kapittelkerk leidde. In 1574 stond deze Gerrit geregistreerd als organist van de Sint-Lebu\u00efnuskerk, die inmiddels de status van kathedraal had gekregen vanwege de oprichting van het bisdom Deventer in 1559. In Jan Pieterszoon Sweelincks directe voorgeslacht kwamen dus drie organisten voor: zijn vader, zijn grootvader en een oom.\nJeugd.\nLange tijd werd aangenomen dat Jan Pieterszoon in 1562 werd geboren, maar het in 2021 verschenen boek van Pieter Dirksen baseert zich op onderzoek van Simon Groot bij de conclusie dat dit in de zomer of herfst van 1561 moet zijn geweest. Jan Pieterszoon werd als eerste zoon in het gezin geboren. In 1564 verhuisde hij met zijn vader en moeder naar Amsterdam, waar zijn vader organist werd van de Oude of Sint Nicolaaskerk, de belangrijkste stadskerk van Amsterdam. Van Sweelincks vader, oom en grootvader zijn geen composities overgeleverd. Over de jeugd van Sweelinck valt slechts weinig met absolute zekerheid te zeggen.\nSweelinck leerde het klavierspel op orgel en klavecimbel vermoedelijk van zijn vader Pieter, die tot aan zijn dood in 1573 organist was van de Oude Kerk. Pieter Swibbertszoon werd opgevolgd door Cornelis Boscoop. Aangenomen wordt dat die de muzikale vorming van Jan Pieterszoon heeft voortgezet in aansluiting op de dood van Pieter Swibbertszoon. In ieder geval is gedocumenteerd dat Sweelinck vanaf 1580 'voor vast' aan de Oude Kerk is verbonden (documenten uit de tijd daarvoor zijn verloren gegaan). Uit een latere uitlating van zijn vriend Cornelis Plemp valt echter op te maken dat Sweelinck al in 1577, op 15-jarige leeftijd, als vaste organist aan de Oude Kerk werkzaam was.\nNa de dood van zijn vader heeft Sweelinck vermoedelijk ook les gehad van Jan Willemszoon Lossy (ca. 1545-1629), stadsspeelman van Haarlem. Mogelijk kreeg hij ook les van de organisten van de Grote of Sint Bavokerk aldaar, Claas Albrechtszoon van Wieringen en Floris van Adrichem, die dagelijks het toenmalige hoofdorgel in de koorruimte van die kerk bespeelden.\nVenetiaanse invloed.\nHet is onbekend bij wie Sweelinck zijn enorme vaardigheid in het componeren van met name zijn ensemblemuziek heeft ontwikkeld. Het hoge niveau van deze composities - waaronder meerstemmige toonzettingen van het gehele Geneefse psalter en van katholieke liturgische teksten en gezangen - kan niet terug te voeren zijn op uitsluitend zelfstudie.\nIn dit verband kan zeker waarde worden gehecht aan de mededeling van de 18e-eeuwse Duitse musicograaf Johann Mattheson, dat Sweelinck in Veneti\u00eb bij Gioseffo Zarlino gestudeerd heeft. Tegenwoordig zijn er onderzoekers die menen dat dit op een misverstand berust. Sweelinck was in ieder geval zeer goed bekend met Zarlino's leerboeken over muziek. Sweelincks traktaat met compositieregels, dat door verschillende Duitse leerlingen werd gekopieerd en waarop zij en later hun leerlingen voortborduurden, blijkt gebaseerd op de derde druk van Zarlino's beroemde en wijd en zijd in Europa verspreide muziek- en compositieleer \"Istitutioni harmoniche\". Sweelinck hoeft dan ook niet in Itali\u00eb te zijn geweest: hij kan in Nederland met Zarlino's schoolmakende muziektraktaat in aanraking zijn gekomen.\nHet zou niet uitzonderlijk zijn geweest als hij op jonge leeftijd (tussen zijn 11de en 15de levensjaar) voor studiedoeleinden in Veneti\u00eb kan zijn geweest. Van andere belangrijke 16e-eeuwse musici zoals Elias Nicolaus Ammerbach en John Bull weten wij dat zij op jonge leeftijd op studiereis gingen naar verre oorden, in hun geval naar Veneti\u00eb en Spanje. Bovendien weten wij uit het beroemde Schilder-Boeck uit 1604 van Carel van Mander dat Sweelincks jongere broer, de kunstschilder Gerrit Pieterszoon (1566-1612), voor studie in Itali\u00eb is geweest zoals zo veel Noord- (en Zuid-)Nederlandse kunstschilders dat in die tijd deden. Het valt niet uit te sluiten dat Gerrit dit in het gezelschap van zijn oudere broer Jan heeft gedaan. De Italiaanse studiereis van de jonge Sweelincks kan zijn georganiseerd (en bekostigd) door Italiaanse kooplieden uit Amsterdam, relaties van hun overleden vader.\nEen andere aanwijzing van Sweelincks pedagogische betrekkingen met Veneti\u00eb - in persoon of door analyse van composities die in deze stad ontstaan zijn - is te vinden in zijn klavieroeuvre. Zijn toccata's en fantasia's zijn in stilistisch opzicht nauw verwant met klaviercomposities van Andrea Gabrieli, de organist van de San Marco.\nHuwelijk.\nIn 1590 trouwde Sweelinck met Claesgen Puyner (?? - 2 januari 1637), dochter van een koopman uit Medemblik. Zij kregen zes kinderen: Dirk (1591-1652), Pieter (1593 - 1670), Dyeuwer (1596-1597), Ysbrandt (ca. 1600 - 1662), Jan (circa 1602 - 1662) en Elsge (1602-1664). Het echtpaar woonde in de Koestraat, op het terrein van een voormalig klooster.\nReputatie.\nSweelincks reputatie in Amsterdam was zeer groot. Hij had de bijnaam \"de Amsterdamse Orpheus\" en verkeerde onder rijke en ontwikkelde kooplieden in Amsterdam - Nederlanders zowel als buitenlanders.\nDoordat tal van jonge Duitse musici naar de Amsterdamse meester trokken oefende Sweelinck grote invloed uit op de ontwikkeling van de orgel- en klavecimbelmuziek, met name in noordelijk Duitsland. Zijn invloed zou zelfs reiken tot aan de jonge Johann Sebastian Bach, die in de orgelmeesters Johann Adam Reincken uit Hamburg en in Dieterich Buxtehude uit L\u00fcbeck - zelf leerlingen van Sweelincks oud-leerling Heinrich Scheidemann - inspirerende voorbeeldfiguren vond.\nSweelincks reputatie had ook betrekking op zijn expertise op het gebied van orgelbouw. In de loop van zijn leven werd hij meermalen aangezocht om te adviseren bij en keuringen te verrichten van nieuwe of gerestaureerde orgels. De plaatsen die hij hiervoor aandeed waren: Enkhuizen, Haarlem (1594), Deventer (1595, 1616), Middelburg (1603), Nijmegen (1605), Harderwijk (1608), Rotterdam (1610), Delft, Dordrecht (1610) en Rhenen (1616).\nVan Sweelincks reputatie getuigde in de 18e eeuw het biografische muziekwoordenboek \"Grundlage einer Ehren-pforte\" (1740) van Johann Mattheson. Daarin valt in de hoofdstukken over Sweelincks leerlingen Jacob Praetorius II (hier Schulz geheten) en Heinrich Scheidemann te lezen (hier in vertaling):\nImprovisator en pedagoog.\nSweelinck moet niet alleen een voortreffelijk componist zijn geweest. Over zijn talenten als briljant improvisator aan het klavecimbel en op het orgel werd bij zijn leven reeds hoog opgegeven. Ook ging een sterke roep van hem uit als muziekpedagoog. Vooral uit noordelijk Duitsland stroomden leerlingen naar Amsterdam toe om bij Sweelinck het orgelspel en compositie te leren. Dit gebeurde tijdens het Twaalfjarige Bestand (1609-1621) tijdens de Tachtigjarige Oorlog. In die periode werd Sweelinck bezocht door belangrijke Engelse musici als Orlando Gibbons in voorjaar 1613. Voor laatstgenoemde was dit collegiale contact van grote betekenis. Gibbons wijzigde zijn componeren voor toetsinstrumenten sinds zijn bezoek aan Sweelinck in verregaande mate. Ook aan zijn 'neveninkomsten' als pedagoog dankte Sweelinck een comfortabel leven.\nLeerlingen van Sweelinck waren:\nDoordat op enig moment alle organistenplaatsen van de grote stadskerken van Hamburg bezet werden door oud-leerlingen van Sweelinck kreeg de Amsterdamse musicus aldaar de erenaam \"Hamburgs organistenmaker\". Het is aan deze groep hoogbegaafde jonge Duitse musici te danken dat een belangrijk deel van Sweelincks klaviercomposities - die in de kern als compositie- en improvisatievoorbeelden bedoeld waren - bewaard bleef, door middel van handgeschreven kopie\u00ebn die zij van compositie-originelen van hun leraar zelf, respectievelijk van afschriften daarvan uit diens leerlingenkring vervaardigden. In Nederland zelf is vrijwel geen handschrift met klaviercomposities van Sweelinck (als autograaf of in kopie) bewaard gebleven.\nGodsdienstige overtuiging.\nSweelinck werd rooms-katholiek gedoopt en opgevoed. Zijn vader stond als organist en kerkmusicus geheel in de katholieke traditie. Toen het Amsterdamse stadsbestuur in 1578 overging in protestantse handen, kon Sweelinck het orgel van de Oude Kerk niet meer bespelen tijdens de kerkdiensten, misschien nog wel op andere uren. Het is onduidelijk of hij ooit protestants is geworden. Sommige auteurs menen dat zijn \"Cantiones Sacrae\" het bewijs vormen van zijn blijvende katholieke sympathie\u00ebn, evenals zijn verbondenheid met Vondel, die zich nadrukkelijk bekeerd had tot het katholicisme.\nSweelinck is volgens sommige historici altijd beroemd gebleven binnen de Nederduytsch Gereformeerde kerken vanwege zijn grote talent voor muziek. Kerkzang in de volkstaal was ook onder katholieken reeds langer gebruikelijk. Zijn persoonlijke theologische opvattingen zullen daarbij een ondergeschikte rol hebben gespeeld.\nLevenseinde.\nNaar men aanneemt was het een kortstondige ziekte die hem velde op 16 oktober 1621. Op 20 oktober werd hij, onder het gelui van de grote klok van Amsterdams Oude Kerk begraven in de oostelijke kooromgang van het kerkgebouw (grafplaatnummer 99). Men roemde hem als \"den aldercloecksten ende constichsten Organist deser eeuwe\" en \"weerdigh een Prince der Musijcken genoemt te worden\".\nJoost van den Vondel schreef het volgende grafschrift voor hem:\nWerken en invloed.\nSweelinck was als componist en als muziekpedagoog tot ver buiten de landsgrenzen bekend en beroemd. Reeds tijdens zijn leven verschenen vele van zijn vocale werken in druk en verspreidden zich over geheel Europa. Zo verschenen er in Berlijn zogeheten 'roofdrukken' in het Duits (in de zogeheten Lobwasser-vertaling) van Sweelincks meerstemmige zettingen van het Franstalige Geneefse psalter.\nVan alle reizen die Sweelinck gemaakt heeft, staat er slechts \u00e9\u00e9n naar het buitenland geregistreerd: zijn dienstreis naar Antwerpen in 1604, bekostigd door de stad Amsterdam, waar hij bij de klavecimbelbouwers Ruckers in opdracht van het Amsterdamse stadsbestuur een nieuw klavecimbel kocht. Alleen het beschilderde deksel van dit stadsklavecimbel bleef bewaard.\nDe Engelse musici Peter Philips en John Bull, katholieken die naar de zuidelijke (of Oostenrijkse) Nederlanden waren gevlucht, zochten Sweelinck op in Amsterdam voor collegiaal contact. Philips deed dit in 1593 vanuit Brussel, John Bull ondernam veel later dezelfde reis met hetzelfde doel. Van Bull is een fuga overgeleverd die op een thema van Sweelinck gebaseerd is. In het beroemde (handgeschreven) Fitzwilliam Virginal Book, dat rond 1600 werd samengesteld uit 297 composities voor het virginaal, blijken vier composities van Sweelinck te zijn opgenomen.\nOpmerkelijk genoeg zijn tijdens Sweelincks leven geen klavierwerken (orgel, klavecimbel) uitgegeven. Wel verzorgde zijn oud-leerling Samuel Scheidt de uitgave van een verzameling van driestemmige fantasie\u00ebn. Daarvan is tot nog toe geen enkel exemplaar in een bibliotheek of archief aangetroffen. Hoewel van Sweelinck bekend is dat hij veel meer muziek heeft geschreven, onder meer voor andere instrumentale en/of vocale bezetting, lijkt daarvan niets bewaard te zijn gebleven.\nSweelinck-Werke-Verzeichnis.\nSweelincks overgeleverde werken zijn in 2006 door de musicoloog Pieter Dirksen gecatalogiseerd en van SwWV (Sweelinck-Werke-Verzeichnis)-nummers voorzien.\nKlavierwerken.\nVan Sweelinck zijn meer dan 70 composities voor 'klavier' (orgel, klavecimbel) overgeleverd. De belangrijkste zijn:\nSweelinck, die bekend en mogelijk zelfs bevriend was met de naar de zuidelijke Nederlanden gevluchte Engelse musici Peter Philips en John Bull, verbond in deze werken variatiekunst en de virtuoze stijl van de Engelse virginalisten met de Spaanse orgelstijl en met die van Italiaanse meesters als Andrea Gabrieli en ook Claudio Merulo. Hieruit ontwikkelde Sweelinck een geheel eigen stijl waarin een hechte constructie, helderheid, terughoudendheid maar ook geestigheid kenmerkend zijn. De fantasie\u00ebn vertonen al veel kenmerken van de klassieke fuga.\nHet gebruik van echo's in de muziek was rond 1600 vrij populair in de klassieke muziek. Ook Sweelinck heeft aan dit genre bijdragen geleverd. In de Oude Kerk beschikte Sweelinck over een orgel uit 1539 met drie manualen en pedaal dat volop mogelijkheden bood om deze effecten te realiseren. Sweelinck is de eerste componist van wie bekend is dat hij de echo-mogelijkheden die veel orgels al sinds het einde van de 15e eeuw boden, op deze wijze benutte.\nAls organist van de Oude Kerk was Sweelinck in dienst - als 'stadtmusicyn' - van het gemeentebestuur van Amsterdam. Dit betekende dat hij alleen voor en na kerkdiensten het orgel van de Oude Kerk diende te bespelen, maar niet tijdens. De protestantse samenzang - gebaseerd op het \"Geneefse Psalter\" in een Nederlandse vertaling - weerklonk in zijn tijd zonder orgelbegeleiding. Een voorzanger met krachtige stem leidde de meestal massale samenzang tijdens kerkdiensten.\nBuiten kerkdiensten verzorgde hij in het monumentale gebouw doordeweekse orgelbespelingen, die in de loop van de tijd uitliepen op concerten met meerdere musici in ensemblevorm. Deze burger-concertpraktijk in de Oude Kerk - waardoor de eerste 'burgerconcertzaal' van heel noordelijk Europa tot stand kwam - heeft grote invloed gehad op de ontwikkeling van de klassieke muziek. Kooplieden, onder andere uit het Oostzeegebied, die regelmatig in Amsterdam vertoefden, zetten deze Amsterdamse burger-concertpraktijk in een monumentale kerk voort in eigen woon- en leefsituaties. Het ontstaan van de zogeheten 'Abendmusiken' in de Marienkirche in L\u00fcbeck - waarmee altijd de naam van Sweelincks 'kleinzoon-leerling' Dietrich Buxtehude verbonden zal zijn - is direct op de concertpraktijk van Sweelinck (en zijn opvolgers) in de Oude Kerk van Amsterdam terug te voeren.\nIn het milieu van rijke, kunstlievende en intellectueel-geaarde kooplieden trad Sweelinck regelmatig op in ruime Amsterdamse grachtenpanden, ofwel als klavecimbelvirtuoos dan wel als leider van een \"Collegium Musicum\". Zijn ensemblecomposities op Franse en Italiaanse teksten waren in principe bedoeld voor min of meer vaste groepen van muzikaal ontwikkelde liefhebbers uit dit milieu.\nEnsemblemuziek.\nSweelincks ensemblewerken - in aanleg voor zangstemmen bedoeld - zijn veel minder vernieuwend en staan nog geheel in de traditie van de Franco-Vlaams-Nederlandse School. Zijn ruim 250 vocale ensemblewerken - solistisch bezet - kunnen als volgt ingedeeld worden:\n'Tabulatura'.\nIn 1630 (ten tijde van de Dertigjarige Oorlog in het toenmalige Heilige Roomse Rijk) kondigde de Duitse uitgever Melchior Oelschlegel uit Halle de publicatie aan van een verzameling muziekstukken: \"Tabulatura. Fantasien mit 3. Stimmen durch alle Tonos von J.P. Sweelinck Organisten zu Amsterdam komponiert und von Samuele Scheid Hallense kologirt\". Geen exemplaren van deze door Sweelincks oud-leerling Samuel Scheidt verzorgde muziekuitgave van Sweelincks driestemmige fantasie\u00ebn zijn in bibliotheken en archieven aangetroffen. Mogelijk is de uitgave niet tot stand gekomen ten gevolge van de vernietigende oorlog.\nIn de stedelijke muziekbibliotheek in Leipzig wordt een 17de-eeuws muziekhandschrift bewaard met daarin 13 driestemmige fantasie\u00ebn die in allerlei toonsoorten geschreven zijn. Bij geen van deze muziekstukken staat een auteursnaam aangetekend. Een van deze composities komt voor in een muziekhandschrift dat in Wenen wordt bewaard (in het archief van het Minoritenklooster) en draagt de naam 'P. Sivert'. Het gaat hierbij om Paul Siefert, die leerling van Jan Pieterszoon Sweelinck is geweest. Dit heeft tot de (niet-onaangevochten) conclusie gevoerd, dat het met de Fantasie\u00ebn-verzameling in Leipzig zou gaan om een handgeschreven kopie van de Sweelinck-muziekuitgave uit 1630. Afschriften maken, ook van eertijds zeer kostbare muziekdrukken, was een (beruchte) praktijk onder beroepsmusici die zich hierdoor nieuw repertoire konden verschaffen.\nOp grond van de kwaliteit - een subjectief begrip - van de anonieme Leipziger fantasie\u00ebn-verzameling wordt het inmiddels vrijwel uitgesloten geacht dat Sweelinck er de auteur van is geweest. In de internationale 'Sweelinckvorsing' wordt wel de hoop gekoesterd dat een exemplaar van de in 1630 aangekondigde Tabulatura-uitgave aangetroffen gaat worden in het enorme volume van Duitse bibliotheek- en archiefbestanden die in 1945 als oorlogsbuit door en naar Rusland werden meegenomen, die inmiddels geleidelijk naar Duitsland terugkeren. Veel onderdelen ervan zijn namelijk nooit goed gecatalogiseerd geweest.\nOrgels.\nSweelinck speelde en componeerde in een tijd waarin algemeen de middentoonstemming in gebruik was, een stemming met in de gangbare toonsoorten vrijwel reine (zwevingvrije) tertsen. Tegenwoordig zijn er nog maar weinig orgels in deze stemming, zodat een historische uitvoering van Sweelincks werken tot de zeldzaamheden behoort. Veel van de levendigheid van de middentoonstemming gaat verloren bij een uitvoering in een moderne stemming, waarin de karakteristieke verschillen tussen de toonsoorten zijn verdwenen.\nIn Sweelincks tijd stonden in de Oude Kerk ten minste twee orgels. Het grote kerkorgel, met drie manualen (of handklavieren) tegen de toren- of westwand, werd tussen 1539 en 1545 gebouwd door Hans van Keulen, Hendrik en Hermann Niehoff en Jasper Janszoon. Het tweemanualig koororgel werd in de jaren 1544 en 1545 door Hendrik Niehoff en Jaspar Janszoon gebouwd. Geen van beide orgels van Sweelinck is nog aanwezig: ze werden vervangen in 1726 respectievelijk 1658.\nHet grote orgel had de volgende dispositie:\nHet koororgel had de volgende dispositie:\nPortretten.\nVan Sweelinck zijn twee portretten overgeleverd: een ongesigneerd schilderij uit 1606 en een kopergravure van Jan Harmensz. Muller uit 1624 (voor beide zie bovenaan dit artikel). \nOp het portretschilderij, dat in het bezit is van het Kunstmuseum Den Haag, zijn de handen van de musicus duidelijk afgebeeld met twee uitgestrekte vingers, net buiten de ovale trompe-l'oeil-lijst. Volgens retorisch-iconografische symboolcodes van die tijd is de boodschap ervan: \"luister naar mij\".\nVrij algemeen werd dit ongesigneerde portret toegeschreven aan Sweelincks jongere broer, de schilder Gerrit Pieterszoon Sweelinck, maar voor deze aanname is geen bewijs gevonden. In 2021 - het jaar van Sweelincks 400ste sterfdag (16 oktober) - beargumenteerde de Nederlandse musicoloog en klavecinist dr. Pieter Dirksen in zijn Sweelinckbiografie de hypothese dat het schilderij (uit 1606) in Haarlem moet zijn ontstaan. Het zou van de hand zijn van de toen ongeveer 23-jarige portretschilder bij uitnemendheid Frans Hals. Dat die toen nog geen lid was van het plaatselijke Sint-Lucasgilde zou volgens Dirksen verklaren waarom Hals het schilderij ongesigneerd liet.\nSweelinck in de 21e eeuw.\nDiscografie.\nIn 2002 werd op negen cd's Sweelincks complete overgeleverde klavierwerk (orgel en klavecimbel) opgenomen door een groot aantal musici, onder wie Leo van Doeselaar, Bernard Winsemius, Liuwe Tamminga, Bert Matter, Pieter Dirksen, Bob van Asperen, Menno van Delft, Siebe Henstra, Glen Wilson en Pieter-Jan Belder.\nIn 2010 kwam een doos uit met zeventien cd's, waarvoor de gehele (overgeleverde) ensemblemuziek van Sweelinck werd geregistreerd. Het gaat om in totaal 254 vocale werken, bijeengebracht onder de titel \"Het Sweelinck Monument\" en voorzien van uitgebreide toelichtingen in zes boeken. Box I bevat de wereldlijke muziek, box II de \"Psalmen\" en box III de \"Cantiones Sacrae\". Uitvoerenden zijn het Gesualdo Consort Amsterdam o.l.v. Harry van der Kamp en organist Bernard Winsemius.\nOok Cappella Amsterdam onder Daniel Reuss maakte opnamen van Sweelincks koormuziek (2009), evenals het Nederlands Kamerkoor onder Paul van Nevel, Philippe Herreweghe, Ton Koopman, William Christie en anderen. Joseph Kelemen nam in 2013 orgelwerk van Sweelinck op en (opnieuw) Pieter-Jan Belder in 2016 klavecimbelmuziek. Daniele Boccaccio nam in 2018/19 al het klavierwerk op, voor orgel zowel als klavecimbel. Een cd gewijd aan zijn variatiereeksen kwam er in 2022 gebracht door klavinist Fabio Antonio Falcone onder het label Challenge Records (CC72926).\nMuseum.\nHet Nationaal Orgelmuseum in Elburg heeft een Sweelinckkamer ingericht, die gewijd is aan het werk en leven van Sweelinck. In september 2018 werd in het museum een door de beeldhouwster Bea Rozendaal vervaardigd bronzen borstbeeld van Sweelinck onthuld. Het werd geschonken door donateurs van de Stichting tot Behoud van het Nederlandse Orgel.\nSweelinckjaren 2012 en 2021.\nIn 2012 werd met verschillende festiviteiten gevierd dat Jan Pieterszoon Sweelinck 450 jaar eerder in Deventer werd geboren. Ook in 2021, Sweelincks 400e sterfjaar, werd op diverse plaatsen aandacht aan hem besteed."}
{"id": "9717", "revid": "344418", "url": "https://nl.wikipedia.org/wiki?curid=9717", "title": "Pjotr Iljitsj Tsjaikovski", "text": "Pjotr Iljitsj Tsjaikovski (Russisch: \u041f\u0451\u0442\u0440 \u0418\u043b\u044c\u0438\u0301\u0447 \u0427\u0430\u0439\u043a\u043e\u0301\u0432\u0441\u043a\u0438\u0439) (Votkinsk, 7 mei 1840 \u2013 Sint-Petersburg, 6 november 1893) was een Russisch componist, die geldt als een van de grootste componisten uit de tijd van de hoogromantiek. Hij was de eerste Russische componist wiens muziek buiten Rusland een blijvende indruk zou maken. Tsjaikovski schreef een aantal van de populairste muziekwerken in het klassieke repertoire, zoals de balletten \"Het zwanenmeer\" en \"De notenkraker\", de \"Ouverture 1812\", de opera \"Jevgeni Onegin\", de Vierde, Vijfde en Zesde symfonie, het Eerste pianoconcert en het Vioolconcert.\nHoewel Tsjaikovski met zijn studie aan het jonge Conservatorium van Sint-Petersburg zich de westerse muziekleer eigen maakte, wilde hij uiting geven aan de typisch Russische mentaliteit. Zo maakte hij graag gebruik van Russische volksmelodie\u00ebn. De Russische cultuur vertoonde in de negentiende eeuw een gespleten karakter, met zowel inheemse als overgenomen elementen die sinds de tijd van Peter de Grote ver uit elkaar lagen. Het resulteerde in onzekerheid onder de intelligentsia over de nationale identiteit van het land, iets dat weerslag had in de carri\u00e8re van Tsjaikovski.\nOndanks zijn grote successen werd het leven van Tsjaikovski gekenmerkt door persoonlijke crises. Dit wordt onder meer toegeschreven aan de vroege scheiding van zijn moeder, de dood van zijn goede vriend en collega Nikolaj Rubinstein, zijn mislukte huwelijk, en de be\u00ebindiging van zijn 13-jarige samenwerking met de rijke patrones Nadezjda von Meck. Hij stierf geheel onverwacht negen dagen na de premi\u00e8re van zijn uiterst sombere Zesde symfonie \"Path\u00e9tique\", waarschijnlijk aan cholera. \nLeven en werk.\nPjotr Tsjaikovski werd geboren in Votkinsk, een klein stadje in het huidige Oedmoerti\u00eb, dat vroeger deel uitmaakte van de provincie Vjatka van het Keizerrijk Rusland. Hij groeide op in een middenklassegezin als tweede zoon van lli\u00e1 Petrovitsj Tsjaikovski. Zijn vader was directeur van een mijnfabriek. Zijn ouders hadden interesse voor muziek. Tsjaikovski was eerst ambtenaar, ging muziek studeren aan het Conservatorium van Sint-Petersburg en werd toen leraar aan het Conservatorium van Moskou dat net was geopend. Tegen de zomer van 1867 had hij zijn eerste pianostukken geschreven en liet ze publiceren. Een rijke bewonderaarster, gravin Nadezjda Filaretovna von Meck, bood hem in 1877 de mogelijkheid zijn leven geheel aan het componeren te wijden. Jarenlang onderhielden zij een innige briefwisseling, maar Tsjaikovski heeft haar nooit willen ontmoeten. In 1890 zette de gravin haar financi\u00eble steun om onduidelijke redenen stop. Een onbewezen theorie is dat zij zich niet kon verenigen met zijn seksuele geaardheid.\nIn de lente van 1877 kreeg Tsjaikovski een brief met een liefdesverklaring van zijn leerlinge Antonina Miljoekova. In juli 1877 trouwde het paar in de (sinds de jaren 1930 verdwenen) Sint-Joriskerk in de Malaja Nikitskaja straat in het district Presnenski in Moskou. Na hun huwelijksreis naar Sint-Petersburg was de totaal voor het huwelijk ongeschikte Tsjaikovski de instorting nabij. Met geleend geld van Nadezjda vluchtte hij eerst - onder het mom van een retraite voor een zenuwziekte - naar Kamenka. Nadien liet hij zich door vrienden naar het Conservatorium van Sint-Petersburg roepen. Nikolaj Rubinstein werd tevergeefs ingeschakeld om Antonina te overtuigen van Tsjaikovski te scheiden. Er ontwikkelde zich bij haar een geestesziekte. In 1896 werd ze krankzinnig verklaard en in een instelling opgesloten, waar ze in 1917 stierf.\nTsjaikovski reisde veel, werd overal ge\u00eberd, maar was een eenzelvig en eenzaam mens. Hij overleed op 53-jarige leeftijd aan cholera in Sint-Petersburg. Er wordt echter steeds weer aan deze doodsoorzaak getwijfeld. Het gerucht dat hij zelfmoord gepleegd zou hebben door opzettelijk besmet water te drinken, is hardnekkig. De onbewezen theorie dat hij dit gedaan zou hebben na een veroordeling door een 'ereraad' van voormalige studievrienden op beschuldiging van 'liederlijk' (homoseksueel) gedrag dat niet naar buiten mocht komen, heeft fervente aanhangers en bestrijders en is ook in literaire fictie verwerkt. Zijn broer Modest, die een biografie over hem uitbracht, zou hebben getracht de zelfmoord geheim te houden.\nNaast zeven symfonie\u00ebn (inclusief \"Manfred\") schreef hij onder meer symfonische gedichten, tien opera's (waarvan hij \u00e9\u00e9n vernietigde), pianowerken, kamermuziek, liederen en vioolmuziek. Tsjaikovski slaagde erin om invloeden uit de West-Europese klassieke muziek succesvol te verbinden met de Russische muziek. Zijn muzikale voorkeur ging uit naar Mozart en Mendelssohn. Zijn werken zijn ook geliefd vanwege de zeer welluidende orkestratie en de rijkdom aan melodie\u00ebn. Tsjaikovski verwerkte in een aantal composities op bijzondere wijze de wals, niet alleen in zijn balletten, maar ook in zijn symfonie\u00ebn. Zijn muziek werd door sommige land- en tijdgenoten, in het bijzonder de nationalistisch-Russische componisten van Het Machtige Hoopje, als (te) westers bestempeld."}
{"id": "9720", "revid": "68003670", "url": "https://nl.wikipedia.org/wiki?curid=9720", "title": "Het Lam Gods (gebroeders Van Eyck)", "text": "De aanbidding van het Lam Gods is een religieus veelluik van de gebroeders Hubert en Jan van Eyck, voltooid omstreeks 1432. Het werk, een hoogtepunt van de Vlaamse Primitieven, is op eikenhout geschilderd in opdracht van de Gentse burger-koopman Joos Vijd als altaarstuk voor de Vijdkapel in de Sint-Baafskathedraal van Gent. Op \u00e9\u00e9n gestolen paneel na, de Rechtvaardige rechters, is het schilderij intact te bewonderen in dat kerkgebouw.\nAlgemeen.\nHet altaarstuk bestaat uit twaalf panelen, waarvan er acht met scharnieren gesloten kunnen worden. Elke vleugel is aan beide zijden beschilderd, zodat er twee verschillende voorstellingen zijn naargelang de panelen open of dicht zijn. De vleugels waren alleen op zon- en feestdagen open en vaak met een kleed bedekt. Hubert nam de opdracht aan en was waarschijnlijk verantwoordelijk voor het algehele ontwerp, maar overleed in 1426. Waarschijnlijk werd het werk voornamelijk tussen 1430 en 1432 uitgevoerd en afgemaakt door zijn jongere en bekendere broer Jan van Eyck. Ondanks pogingen om afzonderlijke gedeelten aan een van beide broers toe te schrijven, is geen overtuigende scheiding tot stand gebracht.\nDe opdrachtgever voor het altaarstuk was de koopman en politicus Joos Vijd, die toen voorschepen van de stad Gent was. Het was ontworpen voor de Vijdkapel, in de huidige Sint-Baafskathedraal. Destijds waren Vijd en zijn echtgenote daarvan begunstigers, en stond de kerk bekend als de Sint-Janskerk. Het stuk werd officieel op 6 mei 1432 ge\u00efnstalleerd om samen te vallen met een offici\u00eble ceremonie voor Filips de Goede. Later werd het eerst om veiligheidsredenen verplaatst naar de hoofdkapel van de kathedraal. In 2021 werd het verplaatst naar de van glasramen voorziene Sacramentskapel.\nIn 1934 werden twee panelen gestolen - een van de bekendste kunstroven van Belgi\u00eb - waarvan er \u00e9\u00e9n, voorstellende \"De Rechtvaardige Rechters\", uiterst linksonder gesitueerd, nooit werd teruggevonden. Sinds 1986 wordt het veelluik bewaard in een streng beveiligde glazen kooi in de Villakapel of Doopkapel van de kathedraal met alarmsysteem, gewapende kapeldeur en continue camerabewaking. In 2010 onderging het veelluik een grondig wetenschappelijk onderzoek ter voorbereiding op ingrijpende restauratiewerkzaamheden, die in 2012 aanvingen. De eerste twee fasen werden afgerond in 2020. De derde en laatste fase startte in 2023 en zal tot 2026 duren.\nBeschrijving en iconografie.\nBeschrijving van het geopende altaarstuk.\nHet retabel dat nu in geopende toestand, streng beveiligd in de doopkapel opgesteld staat, werd vroeger slechts op de bijzondere feestdagen van de kerk geopend; zoals Kerstmis, Pasen en Allerheiligen. Het grootste deel van het jaar kwamen de schenkers Joos Vijd en Lysbette Borluut, aan de achterzijde bewust in beeld.\nDe bovenste panelen tonen van links naar rechts:\nPanelen 3,4 en 5 samen vormen de de\u00ebsis.\nDe onderste panelen tonen aan weerszijden figuren die op weg zijn naar de aanbidding van het Lam:\nLange tijd werd gedacht dat de vrucht (de \"verboden vrucht\" uit Genesis 3:6) in de hand van Eva een appel was. Dit werd reeds naar voren gebracht door Lucas Cranach in 1526, terwijl Michelangelo in 1512 dacht dat het een vijg was. In 2011 toonden de wiskundige Dirk Huylebrouck en de Hongaarse kunsthistorica Beatrix Mecsi aan dat het een bijna uitgestorven citrusvrucht of \"etrog\" betreft, namelijk \"Citrus\" \u00d7 \"limon\" 'Pomum Adami' (synoniem: \"Citrus lumia\" var. \"pomum adami\", dus Adamsappel).\nHet is niet met zekerheid te zeggen wie de goddelijke Heer is: God de Vader of Christus zetelend als rechter. Tot de 20e eeuw werd de eerste interpretatie aangehouden. Belangrijke argumenten daarvoor zijn de aanwezigheid van scepter en schoeisel, de afwezigheid van verwondingen en het feit dat het retabel zo - samen met de duif en het Lam - de Drievuldigheid afbeeldt. Voor de tweede interpretatie pleiten onder andere de pelikanen en andere Christussymbolen op de troon en de wijzende vinger van Johannes de Doper naar de goddelijke Heer. Ook staat op het gewaad 'Koning der Koningen en Heer der Heren' als inscriptie geborduurd, benamingen voor Christus.\nOp het onderste middenpaneel zijn cirkelgewijs personen gegroepeerd die het Lam aanbidden; zoals de belijders, de heilige vrouwen en de kerkvaders. Zij zijn met precisie geschilderd, maar perspectivisch niet correct aangezien ze bij bosjes lijken te zweven op de grasvlakte. In dit paneel past men niet het precieze Italiaanse lijnperspectief toe, maar het atmosferisch perspectief, waarbij ruimtesuggestie ontstaat door de kleur, vorm en textuur dichter bij de horizon gelijkmatig te vervagen.\nEr loopt een denkbeeldige verticale as door de panelen die God de Vader, de Heilige Geest (een duif in een halfrond aureool), het geofferd en bloedend Lam (God de Zoon) achtereenvolgens snijdt, als symbool van de Drievuldigheid. De onderste rij panelen worden horizontaal verbonden door een hoge horizonlijn waardoor alle afbeeldingen in vogelperspectief staan. Deze doordachte compositie verleent het werk een inwendige dynamiek en zorgt voor een binding van de delen.\nBeschrijving van het gesloten altaarstuk.\nDe onderste panelen tonen:\nDaarboven, verdeeld over vier panelen, de Annunciatie met aan de linkerkant de aartsengel Gabri\u00ebl en aan de rechterkant de Heilige Maagd.\nBovenaan:\nJohannes de Doper.\nJohannes de Doper is te herkennen aan het lam dat hij vasthoudt. Als volwassene is hij gewoonlijk uitgemergeld en haveloos afgebeeld, gekleed in dierenhuiden, met een leren gordel. Op het altaarstuk is hij inderdaad afgebeeld met lang haar en een woeste baard, hij is blootsvoets en onder zijn mantel is nog een stuk dierenhuid te zien. Hij heeft een vermoeide uitdrukking op zijn gezicht en in zijn armen houdt hij een lam, wat duidt op zijn woorden \"zie het Lam van God\" waarmee hij naar Jezus wijst.\nJohannes de Doper was een patroonheilige van Gent en van de kerk waarvoor \"het Lam Gods\" was bestemd, de huidige Sint-Baafskathedraal.\nJohannes de Evangelist/Apostel.\nJohannes de Evangelist/Apostel is te herkennen aan de miskelk met slangen die hij vasthoudt. Hij wordt in de beeldende kunst op twee manieren afgebeeld; als apostel is hij jong, als evangelist is hij daarentegen een grijsaard met baard. Op het altaarstuk is hij jong en vrouwelijk, met halflang, loshangend en krullend haar en zonder baard. De miskelk verwijst naar de legende waarin de priester van de tempel van Diana van Efeze Johannes te drinken gaf uit een vergiftigde beker om diens geloof op de proef te stellen. Het vergif schaadde Johannes echter niet. De miskelk staat symbool voor het christelijk geloof en de slang voor Satan.\nDe profeet Zacharia.\nZacharia was de elfde van de twaalf kleine profeten. Zacharia is volgens de in zijn profetie\u00ebn genoemde data opgetreden van het tweede tot het vierde jaar van de Perzische koning Darius I, kort na het einde van de Babylonische Ballingschap (circa 520 v.Chr.). Zijn optreden valt samen met de eerste pogingen tot nationaal en godsdienstig herstel die door de landvoogd Zorobabel en de hogepriester Jesua werden ondernomen. De profeet richtte zich tegen het gebrek aan Godsvertrouwen en de zelfzucht van het volk: bekering is voorwaarde voor verder herstel. Bij de beschrijving van dit herstel ziet de schrijver in profetisch perspectief tegelijkertijd het geluk van Gods volk in de messiaanse tijd en het volledig herstel op het einde der tijden, wanneer Isra\u00ebl zich zal bekeren.\nOp het altaarstuk is hij afgebeeld terwijl hij in een boek bladert. Op de banderol boven hem staat in het Latijn: 'Exulta satis filia Sion iubila filia Hierusalem ecce rex tuus veniet'. Dit komt uit Zacharia 9:9 en betekent: 'Juich van vreugde, dochter van Sion, Jubel, dochter van Jeruzalem, Zie, uw Koning komt naar u toe'. Dit verwijst naar de geboorte van Christus.\nDe profeet Micha.\nDe profeet Micha, afkomstig uit Mor\u00e9sjet in Juda, was een tijdgenoot van de profeet Jesaja en oefende evenals deze tegen het einde van de achtste eeuw v.Chr. in Juda zijn profetische zending uit. Micha's prediking is vooral tegen de zedelijke verwildering gericht, tegen de onrechtvaardigheid en harteloosheid, tegen de afpersing en omkoopbaarheid van leiders, priesters en profeten. De profeet waarschuwt dat Jeruzalem, als het zich niet bekeert, hetzelfde lot zal ondergaan als Samaria (bij de val in het jaar 722). De ondergang en ballingschap van Jeruzalem staan in het middelpunt van zijn prediking, maar deze bedreiging is verbonden met de voorzegging van het herstel: het heil zal komen van de grote Zoon van David, die in Bethlehem zal worden geboren.\nMicha is op het altaarstuk afgebeeld met naast hem een dicht boek en boven hem een banderol met daarop de woorden: 'Ex te mihi egredietur qui sit dominator in Israhel'. Dit komt uit Micha 5:1 of 5:2 en betekent: 'Uit u (namelijk uit Bethlehem) zal Mij Een ontspruiten, die over Isra\u00ebl zal heersen'. Dit verwijst naar de geboorte van Christus.\nSibillen.\nIn de oudheid was sibille de benaming voor een vrouw die, bezield door de godheid, met name Apollo, in extase profeteerde. In de beeldende kunst worden de sibillen vaak in cycli afgebeeld als tegenhangers van de profeten. In de beeldende kunst wordt de sibille van Erythrae (een plaats in Griekenland) vaak gebruikt als symbool voor Azi\u00eb, en die van Cumae (bij het huidige Napels) voor Europa. Volgens laatmiddeleeuwse opvatting heeft iedere sibille een voorval uit Christus' leven beschreven en voorgezegd en deze uitspraken komen tot uiting in de attributen die ze bij zich hebben. De sibillen die afgebeeld zijn op het altaarstuk, hebben echter geen attributen. Ze hebben beiden wel een banderol waarop een profetische uitspraak in het Latijn staat die waarschijnlijk verwijst naar Christus' geboorte.\nChristelijke symboliek.\nDe apostel Johannes betitelt Jezus Christus als het Lam Gods (Johannes 1:29,36, Openbaring 5-8). Dit thema verwijst naar de oude joodse gewoonte om middels een zoenoffer het volk te bevrijden van zijn zonden. E\u00e9n en ander vindt zijn oorsprong in het Oude Testament, Bijbelboek Exodus, hoofdstuk 12 (De instelling van het Pascha/ Pesach). In de rooms-katholieke eucharistieviering worden kerkgangers daar wekelijks aan herinnerd wanneer het Agnus Dei wordt gezongen: \"Zie het Lam Gods, dat wegneemt de zonden der wereld\".\nSchilderkunst.\nVan Eyck behoort tot de school der Vlaamse Primitieven. Deze school, met ook schilders als Hugo van der Goes en Rogier van der Weyden, muntte uit in het zeer precies en gedetailleerd weergeven van textuur en stofuitdrukking.\nHet Lam Gods staat in het onderste deel op een altaar in de open lucht en wordt, in concentrische cirkels geschikt, aanbeden door engelen, heilige vrouwen, belijders en kerkvaders. Onder het Lam staat een achthoekige fontein afgebeeld, genoemd \"de fontein van het leven\".\nHet stuk is een drieluik geschilderd in olieverf op wit geplamuurde hardhouten panelen. De eiken panelen schuurde men eerst glad en daarna overdekte men ze met een emulsie van krijtpoeder en lijm. Met fijne penselen bracht men de doorschijnende verflaag laag voor laag aan. Deze verflagen bestonden uit drogende olie waarin pigment- of kleurstofkorrels waren opgelost in vrij geringe hoeveelheid. Door deze techniek kon het licht binnendringen en weerkaatst worden door de witte achtergrond. Het is alsof een zachte lichtbron achter en door het schilderij heen straalt waardoor het geheel een inwendige glans verkrijgt.\nHet drieluik is voorzien van twee lange, verticale pianoscharnieren zodat de beide dichtgeklapte zijluiken het middendeel volledig kunnen bedekken. Het geopend panelengeheel is 4,40\u00a0meter breed en 3,40\u00a0meter hoog.\nHistoriek van het panelengeheel.\nHet werk van de gebroeders Van Eyck heeft een bewogen geschiedenis achter de rug. De panelen werden ooit uit elkaar gehaald, illegaal verkocht, vervalst, gesmokkeld, gegijzeld, gecensureerd door overschildering, verborgen gehouden, bedreigd door beeldenstormers en losgeldeisers, als een diplomatiek wapen aangewend, ontvreemd, overlangs doorgezaagd, gered door Australische dubbelagenten en dertienmaal gestolen.\nHet kreeg in 1919 met het Verdrag van Versailles zijn definitieve plaats terug in de Sint-Baafskathedraal, nadat onderdelen ervan meer dan een eeuw lang in Duitsland verbleven. De Amerikaanse kunsthistoricus Noah Charney omschrijft het altaarstuk als het meest gestolen kunstwerk in de geschiedenis. Het was het voorwerp van dertien misdaden gedurende zes eeuwen. Hij beweert ook dat dit altaarstuk het invloedrijkste kunstwerk aller tijden is.\nArtistieke waarde.\nHet altaarstuk wordt tot de hoogtepunten van de Europese schilderkunst gerekend. Het heeft de Beeldenstorm niet door toeval doorstaan. Johan Huizinga noemt het veelluik in zijn essay \"De kunst der Van Eycks in het leven van hun tijd\" een topstuk van de middeleeuwse schilderstraditie en plaatst het tegenover de werken van Giotto en de vroege renaissance.\nDe gebroeders Van Eyck verloren zich in microscopische details. Een eenheid van compositie werd alleen bereikt door de figuren in rust af te beelden in een \"bloot rekenkundige nevenschikking\". De details van de panelen zijn onovertroffen maar \"in de voorstelling van gebouwen en landschappen zijn zwakheden te bespeuren\". Het perspectief noemt Huizinga \"zwak\"; het gaat om een primitief of intu\u00eftief perspectief omdat de schilders van Noord-Europa de kennis van een wetenschappelijk perspectief met verdwijnpunt niet kenden. Alle figuren zijn gedetailleerd geschilderd, maar van interactie tussen de geschilderde personen is nergens sprake.\n\"Lam Gods\" verhuisd naar Sacramentskapel en nieuw bezoekerscentrum.\nEind 2007 werd beslist dat het retabel tegen 2014 zou gaan verhuizen naar de sacramentskapel in de kooromgang waar het werk beter tot zijn recht zal komen en een grotere religieuze uitstraling zal vertonen. In 1986 was men ontevreden toen het panelengeheel werd verhuisd van de Vijdkapel naar een kogelwerende glazen kooi in de doopkapel.\nDe kerkfabriek van Sint-Baafs wil ook andere kapellen van de kathedraal (zoals de bisschopskapel, de pastoorskapel en de Rubenskapel) betrekken bij de toelichting tot alle aspecten rond het retabel zoals de geschiedenis ervan, de diefstal van de \"Rechtvaardige Rechters\" met een kleine kopie voor gidsen met groepen. \nIn maart 2021 ging het nieuwe bezoekerscentrum open in de Romaanse crypte, met \"augmented reality\" en verschillende stukken rond het Lam Gods, waaronder het negende-eeuwse Evangelarium van de heilige Livinus en de grafsteen van Hubert Van Eyck. Het Lam Gods zelf werd verhuisd naar een nieuwe plek in de kathedraal en is sinds maart 2021 te bezichtigen (in een beveiligde staal- en glasconstructie) in de Sacramentskapel.\nConservatie en restauratie.\nBij nader onderzoek van het werk stelde men vast dat het klimaat van het retabel in een glazen kooi in de Doopkapel ongunstig uitviel. Grote schommelingen in vochtigheidsgraad en temperatuur, constante belichting met verkeerde lampen en de slechte luchtkwaliteit door de toevloed van de vele bezoekers waren er de oorzaak van. Door het achtereenvolgens uitzetten en krimpen door de temperatuurschommelingen kwamen er barstjes in de verflaag. Men besloot om het retabel te onderwerpen aan een conservatie, nog niet tot restauratie, eerder tot uitvoeren van dringende instandhoudingswerken. De glazen kooi waarin het \"Lam Gods\" staat opgesteld, is vanaf eind 2010 ook aan de bovenzijde afgesloten. Daardoor is het geheel beter beschermd tegen stof, vocht en temperatuurschommelingen. De kosten voor de conservatie bedroegen 35.000 euro.\nIn 2010 kreeg het retabel ter plaatse een grondige reinigingsbeurt en waar nodig werd de verflaag plaatselijk verstevigd. De losgekomen verfdeeltjes werden opnieuw vastgehecht aan de houten panelen. Daarbij werd het werk aan een grondig instandhoudingsonderzoek onderworpen en stelde men een conditierapport op. Op basis van de bevindingen zou een internationaal team met medewerking van de Nederlandse specialist professor Ron Spronk oordelen of het nodig was tot een grondige restauratie over te gaan. Spronk oordeelde na grondig onderzoek dat er geen reden is tot paniek, maar wel tot bezorgdheid. Men stelde vast dat op sommige plaatsen opstuwing van verflagen voorkomt. Deze kwamen plaatselijk ook los van de drager. Tegelijkertijd werden drie toekomstige conservatiedeskundigen opgeleid. De opleiding werd bekostigd door de Getty Foundation met een budget van 175.000 euro. Tijdens het vooronderzoek van het retabel, onderzocht met de panelen met een Hirox-microscoop, die een driedimensioneel beeld oplevert van de verschillende lagen op elk paneel.\nMen stelde ook vast dat de kopie uit 1941 van de \"Rechtvaardige Rechters\" de grootste gebreken vertoonde, omdat dit paneel nog nooit gerestaureerd was. Deze kopie werd voor onderzoek verplaatst naar het Koninklijk Instituut voor het Kunstpatrimonium (KIK) te Brussel. De kopiist Van der Veken gebruikte eiwit als bindmiddel van de pigmenten (de temperatechniek), in plaats van olie. Van der Veken gebruikte als drager een plank uit een oude kast van inheemse eik in plaats van planken van Baltische eik. Dat het middeleeuwse schilderij in betere staat was dan de vrij recent geschilderde kopie toont aan in welke mate Van Eyck de olieverftechniek beheerste, met inachtneming van de droogtijden tussen de verschillende glacerende lagen. Sommige kunsthistorici en restauratoren zijn ervan overtuigd dat hij een tot nu toe niet na te maken hars aan zijn verf toevoegde, wat het nog steeds rijke coloriet van zijn werken kan verklaren. Bij het onderzoek trachtte men ook te achterhalen of de eikenhouten panelen uit dezelfde boom gezaagd waren en welke delen van het veelluik door welke broer werden geschilderd.\nTijdens het onderzoek maakte men gebruik van infraroodreflectografie, waardoor onder de verflagen verscholen ondertekeningen zichtbaar werden. Zo kwam naar voren dat de centraal gesitueerde doopfontein op het onderste middenpaneel niet op de eerste tekening voorkwam. Zo kwam ook aan het licht dat meer mensen dan de Van Eycks deel hadden aan het werk, doordat de engelen van mindere kwaliteit zijn.\nNa een grondige studie van gezaghebbende experts onder leiding van professor Anne van Grevenstein (Universiteit Amsterdam) en Ron Spronk (Queens University), stelde men eind november 2010 dat het veelluik toe was aan een grondige restauratie. Daarbij moest een laag verdonkerd vernis worden verwijderd, die gedeeltelijk samengesteld was uit synthetische hars en aangebracht bij een vorige restauratie in 1950. De onregelmatig aangebrachte vernis geeft namelijk een vertekend beeld. De oude vernislagen waren deels vergeeld of gebarsten en dreigen op termijn de verf te beschadigen. Daarnaast moesten delen van de losgekomen verf worden gefixeerd. Verdonkerde bijwerkingen van vorige ingrepen moesten dringend hersteld worden.\nVanaf oktober 2012 onderging het werk voor vijf jaar lang een ingrijpende restauratie. Men startte met de acht buitenluiken, waaronder de portretten van de schenkers van het veelluik. Bart Devolder zorgde voor de co\u00f6rdinatie in het restauratie-atelier. De restauratie vondvoor het grootse deel plaats in het Gentse Museum voor Schone Kunsten. Via een glazen wand kon het publiek de restauratie bezichtigen. Bij een test in 2010 waarbij een klein deel als proef werd schoongemaakt gaf het geheel meer kleur.\nLivia Depuydt zorgde voor de co\u00f6rdinatie van de werkzaamheden. De kosten van de restauratie werden destijds geschat op rond de 1,4 miljoen euro. Na vijf jaar werk keerde het werk terug naar Gent, aldus kanunnik Ludo Collin.\nNaar aanleiding van de vijf jaar durende restauratie gingen er gedurende deze periode in het Gentse Provinciaal Cultuurcentrum Caermersklooster een aantal tentoonstellingen door over het retabel. De tentoonstelling vonden plaats vanaf oktober 2012 en gingen over \"het Lam Gods\" ont(k)leed, waarheen met \"het Lam Gods\" en de restauratie van het retabel op de voet gevolgd. Er was een reconstructie te zien van het altaarstuk op ware grootte met afdrukken van de onderliggende en voorbereidende tekeningen van de Van Eycks. Later kwamen verschillende projecten van ontwerpers aan bod rond waar en hoe \"het Lam Gods\" na de restauratie een nieuwe plaats zou krijgen in of nabij de Gentse Sint-Baafskathedraal.\nJuni 2013 besliste de internationale commissie van experts ter zake tot een restauratie waarbij alle latere toevoegingen zouden worden verwijderd. Daardoor zou men de oorspronkelijke verflaag van Van Eyck kunnen blootleggen en werden alle details onder de overschilderingen en vernislagen weer zichtbaar. Men was ook van plan de deels beschilderde lijsten te restaureren.\nDe restauraties werden weer hervat in 2018, omdat 2020 in Belgi\u00eb tot het Van Eyck-jaar uitgeroepen was. Van oorsprong bleek het lam andere ogen, oren en een snuit te bezitten. De ogen kijken de toeschouwer priemender aan. Door lagen verf rond de kop van het dier weg te halen, zagen de onderzoekers dat onder het gras oren verstopt zaten en werd er vermoed dat het lam er anders uit had gezien. De oorspronkelijke verflaag bleek nauwelijks beschadigd en voor de helft overgeschilderd. Door de restauratie heeft het Lam Gods weer twee oren in plaats van vier. Ook het gras, de lucht, gebouwen en heuvels ondergingen een transformatie. Nu rest de vraag waarom men in de 16e eeuw besloot het meesterwerk aan te passen; de leidende theorie luidt dat men het decorum en de waardigheid van de goddelijke figuren wilde herschrijven.\nZie ook Van Eyck. Een optische revolutie, een tentoonstelling in het Museum voor Schone Kunsten te Gent, die ook de restauratie belicht.\nDigitale ontsluiting.\nVanaf eind februari 2012 activeerde men een site die 100 miljard pixels telt over het altaarstuk met r\u00f6ntgenfoto's en infraroodfotografie. Het initiatief kwam tot stand dankzij een samenwerking tussen professor Ron Spronk, het KIK te Brussel en de VUB. Het werd mede gefinancierd door de Getty Foundation en de Nederlandse Organisatie voor Wetenschappelijk Onderzoek.\nDiefstal van het paneel \"De Rechtvaardige Rechters\".\n\"De stoutmoedige diefte\".\nIn de nacht van 10 op 11 april 1934 verdwenen twee panelen uit het retabel. Beide panelen werden enkele weken later gebruikt om er de bisschop van Gent mee af te persen. E\u00e9n paneel, \"Sint Jan de Doper\", werd op 28 mei 1934 terugbezorgd. Het andere paneel, \"De Rechtvaardige Rechters\", is tot op heden spoorloos.\nArs\u00e8ne Goedertier, een wisselagent uit Wetteren en voormalig koster van de Sint-Gertrudiskerk (Wetteren), wordt ervan verdacht betrokken te zijn geweest bij de kunstroof. Bij zijn overlijden op 25 november 1934 in Dendermonde waren zijn laatste woorden: \"Ik heb een priester doen roepen maar mijn geweten is gerust. Luister ... Ik alleen weet waar \"het Lam Gods\" is. Ik alleen weet het. Het dossier van heel die zaak zult gij vinden in mijn klein bureel in de schuif rechts van de schrijftafel in een omslag Mutualit\u00e9. Dus gij weet waar het dossier is, en ...\" Hij stierf voor hij de bergplaats van het paneel bekend kon maken. Er zijn echter geen verdere bewijzen van Goedertiers betrokkenheid en sommigen betwijfelen dan ook sterk dat hij ook de dief zou zijn geweest.\nHet paneel met de \"Rechtvaardige Rechters\" werd in 1941 vervangen door een kopie van de hand van Jef Van der Veken. Het origineel is nooit teruggevonden. De kopiist schilderde in het koor der Rechters de toenmalige koning Leopold III, om er duidelijk op te wijzen dat het gaat om een kopie. De kopiist kon beschikken over een andere geschilderde kopie van de hand van Michiel Coxcie, in 1559 vervaardigd voor Filips II van Spanje. Het schilderen van dit vervangende paneel, in oppervlakte ongeveer \u00e9\u00e9n dertigste van het totale veelluik, heeft zes maanden aan arbeid gevergd.\nDe zoektocht naar het verdwenen paneel.\nHet Gentse stadsmuseum (STAM) brengt via een evocatie in een aparte ruimte de zoektocht naar het vermiste deel in beeld. Tot op heden is het paneel niet gevonden. Men gaat ervan uit dat het paneel, als het ergens verborgen ligt, minstens zwaar door de tijd moet zijn aangevreten. Andere theorie\u00ebn laten het paneel ondertussen lang opgenomen zijn in een priv\u00e9collectie.\nGaston De Roeck, een van de bekende speurders naar het verdwenen paneel, zette een website op om de zoektocht naar het paneel vorm te geven. Deze poging was echter tevergeefs. Maria De Roo uit Wetteren heeft gezien dat de SS tijdens de oorlogsjaren het graf van Ars\u00e8ne Goedertier liet openbreken om aanwijzingen te vinden. Zij vermoedt dat het paneel nog tijdens de Tweede Wereldoorlog werd teruggevonden en teruggehangen werd in de Sint-Baafskathedraal in Gent.\nIn de jaren zeventig van de 20ste eeuw kwam Gust Vervloet op basis van schetsen van Goedertier en wichelroedeonderzoek tot het besluit dat het paneel achter een marmeren plaat in de Sint-Baafskathedraal in Gent verborgen zat. Na het wegbreken van de plaat vond men echter niets.\nEen op rust gestelde politieagent Chris Noppe beweerde in 2001 in een publicatie dat het paneel zich in de koninklijke crypte van koning Albert I in Laken bevond, omdat het paneel verdween in het jaar van het overlijden van de koning. Het Paleis gaf evenwel nooit toestemming tot verder onderzoek.\nIn november 2006 liet Vlaams minister van Cultuur Bert Anciaux 20.000 euro opzij leggen voor de vinder van het paneel: \"Het is geen premie voor de eerlijke vinder, maar als iemand het paneel nu echt weet te liggen maar er niet bij kan omdat de graaf- of breekkosten te hoog zijn, kan hij een beroep doen op de vergoeding, op voorwaarde dat het paneel boven water komt\". Speurder Willy Nachtergaele vermoedde in 2006 dat het ontvreemde paneel verborgen zat in de Sint-Laurentiuskerk in Antwerpen (op de hoek van de Van Schoonbekestraat en de Markgravelei), die gebouwd werd in hetzelfde jaar van de diefstal. De Sint-Laurentiuskerk speelde een rol in de weken na de diefstal, omdat de afperser bij de pastoor van deze kerk kwam om een gedeelte van het losgeld op te halen.\nIn 2007 publiceerde auteur Christtian Stickx (pseudoniem) een gedeeltelijk op reeds verschenen informatie gebaseerde analyse van de feiten, waarbij hij De Sint-Hubertuskapel in de Belgische gemeente Tervuren aanduidde als bergplaats en verbanden legde tussen de zaak van de Rechtvaardige Rechters en het voor de Rooms-Katholieke Kerk cruciale 'geheim', dat verscholen zou liggen in of nabij het Franse Rennes-le-Ch\u00e2teau.\nOp 28 juni 2008 kreeg de politie van Gent een tip binnen van Franky De Smet, die zich in de brieven van Goedertier had verdiept en misschien de bergplaats van het paneel kende. Hij beweerde dat het paneel in een zinken omhulsel in een waterput verborgen zou liggen aan de Gentse Sint-Jansvest. Graafwerken daar leverden niets op. In augustus 2009 kwam de Gentse advocaat Johan Vanden Abeele aanzetten met de theorie dat het verdwenen paneel verborgen zou zitten in een van de veertien kapelletjes van de kruisweg aan de Calvarieberg in Overmere-Donk.\nIn september 2012 werd in de ene krant na de andere gemeld dat de familie van de voormalige Belgische minister en partijvoorzitter August de Schryver in het bezit van het gestolen paneel zou zijn. Het schilderij moest als onderpand hebben gediend voor de Gentse katholieke familie De Schryver en andere kapitaalkrachtige katholieken, om in de jaren dertig de Algemeene Bankvereeniging, voorloper van de KBC, die door de crisis in zware moeilijkheden was geraakt, te redden.\nTot zijn overlijden in februari 2013 beweerde Robert Senelle dat het paneel nog intact was. Senelle zou al sinds 1980 op de hoogte zijn geweest, toen August de Schryver uit zijn handen het eredoctoraat van de Gentse universiteit had ontvangen.\nNa De Schryvers overlijden zouden de Rechtvaardige Rechters via erfenis in het bezit van Marcel Storme zijn gekomen. Die zou er uit angst voor een schandaal niet mee naar buiten willen komen. Senelle heeft zijn informatie sinds 2002 in alle discretie gedeeld met Paul De Ridder. Na lang en discreet aandringen bij Marcel Storme, eerst door Senelle, dan door De Ridder, stapte de laatste in juli 2013 naar het gerecht in Gent, dat tot vandaag een onderzoeksrechter op de been brengt en op 28 maart 2014 naar de nieuwsstudio van VRT, daar evenwel zonder een naam te noemen. De familie De Schryver reageerde bij monde van de aangetrouwde families Storme en Van Cauwelaert bitsig afwijzend op de (anonieme) beschuldiging, onder anderen Rik Van Cauwelaert in Reyers Laat op 31 maart 2014.\nEind juni 2015 verklaarde het Gentse parket geen prioriteit te geven aan het aanwijzen van de schuldige, maar wel aan het intact terugvinden van het destijds gestolen paneel. Immers, de in 1934 gepleegde feiten en heling van het kunstwerk zijn intussen verjaard. Daarom stelde het parket dat het niet meer de bedoeling is mensen te vervolgen in dit dossier. Tezelfdertijd verklaarde de nu 93-jarige Jan Bosselaers dat een advocaat in de jaren 80 van de 20ste eeuw contact legde met mensen van de toenmalige Kredietbank, nu KBC, om het paneel terug te bezorgen tegen 20 miljoen Belgische frank. De bank besloot mee te gaan in dit dossier maar de tegenpartij hield de boot ten slotte af uit schrik voor juridische gevolgen. In deze zaak is oplichting niet uit te sluiten omdat de aanbieder geen bewijs leverde dat hij het paneel in zijn bezit heeft.\n\"Het Lam Gods\" en het theater.\nIn 2018 bereidde het NTGent een omstreden theaterproductie voor waarbij de figuren van het paneel als levende personen ge\u00ebvoceerd werden. Regisseur Milo Rau stelt dat in het schilderij mythologische personages gezichten kregen van Gentse inwoners. Met deze re-enactment wilde hij hetzelfde doen als destijds Van Eyck.\nWetenswaardig.\nDe kunstenaar Kris Martin maakte in 2014 een werk genoemd \"Altar\", bestaande uit metalen lijsten van \"het Lam Gods\". Voor de laatste tentoonstelling rond de zee als eresaluut aan Jan Hoet plaatste de kunstenaar dit werk op het Oostendse strand."}
{"id": "9721", "revid": "12930", "url": "https://nl.wikipedia.org/wiki?curid=9721", "title": "Sint Janskerk te Gent", "text": ""}
{"id": "9724", "revid": "573771", "url": "https://nl.wikipedia.org/wiki?curid=9724", "title": "Virus (biologie)", "text": "Een virus is een klein deeltje van organisch materiaal dat zich uitsluitend kan vermenigvuldigen in cellen van levende wezens. Wanneer een virus een levende cel binnendringt zal deze cel \u2013 de zogenaamde gastheercel \u2013 vele kopie\u00ebn van het oorspronkelijke virus gaan produceren. Virussen infecteren alle vormen van leven, van dieren, schimmels en planten tot micro-organismen als bacteri\u00ebn en archaea. Ze komen in alle ecosystemen voor en zijn zeer talrijk in de bodem, de lucht en water. De wetenschap die virussen onderzoekt heet virologie, een deelgebied van de microbiologie.\nVirussen hebben een relatief eenvoudige structuur. Een individueel virusdeeltje wordt een \"virion\" genoemd en bevat aan de binnenzijde het genetisch materiaal. Dit bestaat uit een lang DNA- of RNA-molecuul dat instructies bevat voor het maken van eiwitten. Een virus is altijd voorzien van een eiwitmantel, de \"capside\", die het genetisch materiaal omgeeft en beschermt. In sommige gevallen is een buitenomhulsel van lipiden aanwezig, de \"envelop\". De meeste virussen zijn zo klein dat ze met een lichtmicroscoop niet kunnen worden waargenomen, ongeveer honderd keer zo klein als de meeste bacteri\u00ebn.\nVirussen verspreiden zich op verschillende manieren, bijvoorbeeld via uitgeademde aerosolen of via vectoren als muggen en teken. Om binnendringende virussen uit te schakelen hebben gewervelde dieren een complex immuunsysteem. Sommige voor de mens gevaarlijke virussen, zoals herpesvirussen of hiv, kunnen aan het immuunsysteem ontsnappen. Ter voorkoming van virale infecties zijn verschillende vaccins ontwikkeld. Dankzij succesvolle vaccinatiestrategie\u00ebn zijn enkele beruchte virusziekten inmiddels uitgeroeid.\nDe evolutionaire oorsprong van virussen is onduidelijk. Ze zijn vermoedelijk verschillende keren ontstaan uit 'ontsnapte' stukken DNA of RNA van levende organismen. Over de vraag of virussen zelf levend zijn, bestaat evenmin consensus. Hoewel ze genetisch materiaal bezitten en evolueren, hebben ze geen eigen stofwisseling en ze zijn niet in staat om zichzelf voort te planten. Voor hun replicatie zijn ze volledig afhankelijk van hun gastheer. Virussen worden om deze reden wel omschreven als \"organismen aan de rand van het leven\". \nGeschiedenis.\nDe beginselen van de virologie gaan terug tot de late 19e eeuw. In 1883 ontdekte Adolf Mayer, een Duits landbouwkundige, dat hij de ziekte van zijn tabaksplanten kon overdragen door het sap van zieke bladeren op gezonde planten te wrijven. Hij slaagde er niet in de besmettelijke ziekteverwekker te vinden en suggereerde dat de ziekte veroorzaakt werd door zeer kleine bacteri\u00ebn die onzichtbaar waren onder de microscoop. Deze hypothese werd een decennium later getest door Dmitri Ivanovski, een Russische bioloog die het sap van ge\u00efnfecteerde tabaksplanten door een speciaal filter liet gaan dat ontworpen was om bacteri\u00ebn tegen te houden. Ook na filtratie was het sap nog steeds besmettelijk voor de tabaksplanten.\nIn 1898 herhaalde de Nederlandse microbioloog Martinus Beijerinck de experimenten en kwam tot de conclusie dat er in het filtraat een nieuw soort pathogeen zou moeten zitten. Hij constateerde dat de pathogeen zich alleen in levende cellen kon vermenigvuldigen. Hij veronderstelde dat het ging om een replicerend deeltje dat veel kleiner en eenvoudiger is dan een bacterie en introduceerde hierbij de term \"virus\". Beijerinck wordt beschouwd als een van de belangrijkste grondleggers van de virologie.\nDe vermoedens van Beijerinck werden in 1935 bevestigd toen de Amerikaan Wendell Stanley het besmettelijke deeltje kristalliseerde, dat tegenwoordig bekend is als het tabaksmoza\u00efekvirus, en de eigenschappen ervan verder beschreef. Niet lang daarna werd de elektronenmicroscoop uitgevonden en konden virussen voor het eerst zichtbaar worden gemaakt. Duidelijk werd dat virussen omgeven zijn door een manteltje van eiwitten en net als levende organismen een nucle\u00efnezuur hebben waarin genetische informatie vastligt.\nVanaf de tweede helft van de 20e eeuw werden duizenden nieuwe virussen ontdekt. Het meeste onderzoek werd verricht naar bacteriofagen, maar ook veel planten- en dierenvirussen kregen een naam en beschrijving. Dankzij nieuwe cultiveringsmethoden werden diverse medische aspecten opgehelderd. In 1963 werd het hepatitis B-virus ontdekt door Baruch Blumberg, en in 1965 beschreef Howard Martin Temin het eerste retrovirus. Het enzym reverse-transcriptase, dat retrovirussen gebruiken voor hun vermenigvuldiging, werd ontdekt in 1970. In 1983 isoleerde het team van Luc Montagnier voor het eerst het retrovirus dat nu bekendstaat als hiv. Ondanks de toegenomen kennis blijven opkomende virussen de aandacht vragen van wetenschap en samenleving.\nMicrobiologie.\nEigenschappen.\nVirussen vormen een geheel op zichzelf staande groep van biologische agentia. Ze kenmerken zich in de eerste plaats door hun infectieuze natuur: om zich te vermenigvuldigen zijn virussen genoodzaakt de cellen van een gastheer binnen te dringen. De ge\u00efnfecteerde gastheercel zal op basis van het virale genetisch materiaal nieuwe virusdeeltjes gaan produceren. Tijdens een infectie worden de cellulaire processen be\u00efnvloed en kan er schade aan cellen ontstaan. Veelal volgen dan bepaalde ziekteverschijnselen, zodat virussen vaak als ziekteverwekker, als pathogeen worden gekarakteriseerd.\nAl sinds het begin van de 20e eeuw is er een discussie gaande over de vraag of virussen als een levensvorm of als levenloze organische structuren moeten worden beschouwd. Virussen vertonen verschillende eigenschappen die doen denken aan volwaardig leven: ze bezitten genen die voor eiwitten coderen, ze evolueren door middel van natuurlijke selectie, en hun vermenigvuldiging vindt plaats door middel van replicatie en zelfassemblage. Daar staat tegenover dat virussen geen eigen stofwisseling hebben. Alle energie en moleculen die nodig zijn voor hun vermenigvuldiging, onttrekken ze aan hun gastheer. Een ge\u00efsoleerd virus is biologisch inert. Geaccepteerde vormen van leven zijn daarnaast altijd opgebouwd uit een of meer cellen. De afwezigheid van stofwisseling en een cellulaire bouw maken dat virussen meestal worden uitgesloten van levende micro-organismen.\nStructuur.\nVirussen zijn zeer klein. De diameter ligt gewoonlijk tussen de 20 en 300 nanometer, dat is ongeveer honderd keer zo klein als de meeste bacteri\u00ebn. De uitwendige structuur of morfologie is uiteenlopend. De meeste virussen zijn niet met een lichtmicroscoop waar te nemen: onderzoekers maken gebruik van elektronenmicroscopen om hun structuur te ontrafelen. Om het contrast tussen virusdeeltjes en de achtergrond te vergroten, worden de virusdeeltjes gekleurd met oplossingen van zware metalen, zoals wolfraam, die de elektronen verstrooien. De verstrooide elektronen worden opgevangen door een detector, zodat het virusdeeltje digitaal wordt afgetekend.\nHet complete virusdeeltje, zoals het buiten de gastheercel voorkomt, noemt men een \"virion\". Het bestaat uit een nucle\u00efnezuur, omgeven door een beschermende eiwitmantel, de capside. De capside is uit een aantal identieke subeenheden, capsomeren, opgebouwd. Sommige virussen hebben hieromheen een envelop van lipiden. De capside wordt gecodeerd door het virale genoom en de vorm ervan kan tussen virusfamilies sterk verschillen. De capside is relatief stevig en kan mechanisch worden onderzocht door middel van atoomkrachtmicroscopie. Er wordt globaal onderscheid gemaakt tussen vier morfologie\u00ebn:\nComplex.\nVirussen die afwijken van deze gangbare morfologie\u00ebn zijn onder meer het pokkenvirus en het mimivirus. Het pokkenvirus bevat een schijfvormige structuur, de nucleo\u00efde, waarin het genetisch materiaal is opgeslagen. Hieromheen bevindt zich een inwendig membraan. Het pokkenvirus is pleomorf en kan zowel ovale als rechthoekige vormen aannemen. Het mimivirus is een reuzenvirus, de capside ervan is meer dan 400\u00a0nm breed en heeft een draderig oppervlak. Reuzenvirussen zijn zo groot dat sommige soorten in eerste instantie voor bacteri\u00ebn werden aangezien. Het mimivirus heeft een opmerkelijk groot genoom, waarin genen voorkomen die zelfs voor een rudimentaire stofwisseling coderen.\nGenoom.\nHet genetisch materiaal of genoom van virussen is divers en variabel. Virussen vertonen een grotere diversiteit in genoomstructuur dan alle planten, schimmels, dieren, archaea of bacteri\u00ebn bijeen. De kleinste virussen hebben maar drie genen, de grootste hebben er honderden of duizenden. Er zijn miljoenen verschillende soorten virussen bekend, maar daarvan zijn maar enkele duizenden soorten in detail beschreven. Vanaf het begin van de 21e eeuw raakte sequencing van virussen in een stroomversnelling. De database van het NCBI telde in 2020 meer dan 190.000 complete genoomsequenties.\nAlle levende wezens op aarde hebben een genoom dat opgebouwd is uit dubbelstrengs DNA. Virussen onttrekken zich aan deze wetmatigheid: hun genomen bestaan ofwel uit DNA of uit RNA, en komen voor in een dubbelstrengse dan wel enkelstrengse configuratie. De meeste RNA-virussen zijn enkelstrengs en de meeste DNA-virussen dubbelstrengs, maar hierop zijn uitzonderingen. Van alle virussen die geneeskundig relevant zijn voor de mens, is het genoom inmiddels gesequenced en grotendeels geannoteerd.\nEen viraal genoom kan lineair of circulair zijn. Lineaire genomen hebben twee uiteinden, net zoals bij de chromosomen van de mens. Een circulair genoom is een gesloten ring en heeft een grotere stabiliteit. Bij sommige virussen is het genoom opgedeeld in een aantal losse stukken die onafhankelijk functioneren. Dergelijke genomen wordt gesegmenteerd genoemd. Bij gesegmenteerde RNA-virussen codeert elk segment vaak voor \u00e9\u00e9n eiwit. Soms komen de segmenten in verschillende virions voor.\nEnkelstrengse virale genomen kunnen ofwel sense (positief) of antisense (negatief) zijn, afhankelijk van hun nucleotidesequentie. Bij een positief enkelstrengs RNA-virus kan het genoom direct als mRNA fungeren. Een genoom van een negatief enkelstrengs RNA-virus is daarentegen complementair aan het mRNA. Bij deze virussen moet het genoom dus eerst worden omgezet naar een kopie voordat het gereed is voor translatie. Een satellietvirus is een virus waarvan het genoom zo klein is, dat het virus niet voor het eigen replicatie-apparaat codeert, maar voor vermenigvuldiging volledig afhankelijk van een ander virus is. Het hepatitis D-virus is een satellietvirus van het hepatitis B-virus.\nGenetische mutatie.\nVirussen staan bekend om hun hoge mutatiefrequentie en snelle evolutie. Het genetisch materiaal van virussen is doorgaans instabieler dan dat van levende organismen, wat betekent dat hun genen sneller veranderen. Veranderingen in het genetisch materiaal van een virus kunnen leiden tot veranderingen in virale eiwitten, zoals de structuur van de capside. Op deze manier be\u00efnvloeden mutaties de eigenschappen van het virus, bijvoorbeeld de besmettelijkheid of de virulentie. De hoge mutatiefrequentie van virussen is het gevolg van hun ongecontroleerde replicatiewijze. Foutjes die optreden tijdens replicatie worden bij veel virussen niet gecorrigeerd. Het resultaat is dat virussen van nature zeer heterogene populaties vormen waarin duizenden varianten voorkomen, een fenomeen dat quasi-species wordt genoemd.\nVirussen als het influenzavirus veranderen hun genetisch materiaal op basis van twee verschillende evolutiemechanismen: antigene drift en antigene shift. Antigene drift is het proces waarbij kleine mutaties onder invloed van een selectiedruk in de loop der tijd accumuleren in het genoom, zodat geleidelijk nieuwe eigenschappen ontstaan. Veruit de meeste mutaties hebben geen invloed op de eiwitfunctie, maar sommigen bieden het virus een evolutionair voordeel. Antigene drift kan ervoor zorgen dat virussen resistentie ontwikkelen tegen een antiviraal middel of ontsnappen aan het immuunsysteem.\nSoms komt het voor dat twee stukken genetisch materiaal, afkomstig van twee verschillende virussen door recombinatie of \"reassortment\" vermengd raken tot een nieuw genoom. Doordat er sprake is van een totaal nieuwe combinatie van genetisch materiaal, ontstaat er een nieuw type virus. Dit proces noemt men antigene shift. In zeldzame gevallen kan een antigene shift een pandemie veroorzaken. Recombinatie verloopt vooral gemakkelijk bij virussen met een gesegmenteerd genoom. De genoomsegmenten van deze virussen kunnen zodanig recombineren dat er 'nakomelingen' ontstaan met nieuwe unieke kenmerken. Recombinatie komt voor in zowel RNA- als DNA-virussen.\nReplicatiecyclus.\nEen virusdeeltje kan zich niet zelfstandig voortplanten. Om zich te vermenigvuldigen is het virus genoodzaakt om gebruik te maken van de stofwisseling en machinerie van een levende gastheercel. Een virale infectie begint met een virion die zich vasthecht aan het oppervlak van een gastheercel. Het virusdeeltje brengt vervolgens zijn DNA of RNA de gastheercel in. De cel wordt hierdoor geprogrammeerd om honderden tot duizenden kopie\u00ebn van het oorspronkelijke virus aan te maken. Nadat het genetisch materiaal is gekopieerd en de capside-eiwitten zijn aangemaakt, voegen deze zich spontaan samen tot nieuwe virions. De duizenden virions komen vrij en kunnen nieuwe cellen infecteren.\nDe replicatiecyclus kent vijf belangrijke stappen:\nReplicatie van dierenvirussen.\nEen belangrijk aspect bij de infectie van mens of dier is de aanwezigheid van de virusenvelop. Veel dierenvirussen, met name de RNA-virussen, hebben een lipide dubbellaag om zich heen. In de envelop zijn naar buiten stekende glycoprote\u00efnen verankerd, die een interactie aangaan met receptoren op de gastheercel. Na vasthechting wordt de virion veelal door middel van endocytose opgenomen. Synthese en verwerking van de virale glycoprote\u00efnen vindt plaats in het cytoplasma of het endoplasmatisch reticulum. Van daaruit worden de eiwitten getransporteerd naar de buitenzijde van het celmembraan. De nieuwe virions zullen vervolgens de cel verlaten en daarbij een deel van het celmembraan, inclusief de virale glycoprote\u00efnen, om zich heen sluiten, dus afsnoeren. Sommige virussen ontlenen hun envelop niet aan het celmembraan maar aan het kernmembraan of golgi-apparaat. Dit is bijvoorbeeld het geval bij herpesvirussen.\nDe ingewikkeldste replicatiecyclus komt voor bij een groep RNA-virussen die retrovirussen worden genoemd. Deze virussen beschikken over een speciaal enzym genaamd reverse-transcriptase. Dit enzym kan een DNA-molecuul synthetiseren op basis van een RNA-sjabloon. Wanneer een retrovirus een cel infecteert, zal het reverse-transcriptase een viraal DNA-molecuul produceren. Dit losse DNA-molecuul integreert in een van de chromosomen van de gastheer. Het virale DNA maakt in feite deel uit van het gastheergenoom en zal door de cel tot expressie worden gebracht. Van medisch belang is het retrovirus hiv dat zich in T-cellen integreert.\nReplicatie van bacteriofagen.\nVeel basisprincipes van de virologie, in het bijzonder de mechanismen van virusreplicatie, zijn tijdens het onderzoek naar bacteriofagen ontdekt. Dat zijn virussen die bacteri\u00ebn infecteren. Bacteriofagen en sommige andere virussen gebruiken twee karakteristieke replicatiecycli om zich te vermenigvuldigen: de \"lytische cyclus\" en de \"lysogene cyclus\". Kenmerkend voor de lytische cyclus is het laatste stadium van de infectie, waarbij de bacteri\u00eble cel lyseert, openbarst terwijl de fagen vrijkomen. Dergelijke fagen kunnen binnen enkele uren een volledige bacteri\u00eble kolonie vernietigen. De meeste bacteriofagen leven echter samen met hun gastheer in de lysogene cyclus. Deze cyclus laat toe dat een faag zich repliceert zonder de gastheercel te doden. Het genoom van de faag integreert in het chromosoom van de bacterie en wordt zo doorgegeven aan dochtercellen. Op een gegeven moment kan het virus loskomen en de lytische cyclus activeren.\nGastheerbereik.\nBij alle levensvormen zijn virussen bekend. Planten, dieren, schimmels en micro-organismen kunnen door een virus ge\u00efnfecteerd worden. De meeste virussen zijn gespecialiseerd op een beperkt aantal gastheren. Interacties tussen de capside van het virus en receptoren op de cel zorgen ervoor dat het virus zich alleen aan een specifieke gastheercel kan hechten. Vermoedelijk zijn deze receptoren evolutionaire overblijfselen; ze hebben hun functie verloren maar werden later door virussen aangegrepen voor infectie.\nSommige virussen hebben een breed gastheerbereik. Het westnijlvirus is bijvoorbeeld in staat om muggen, vogels, paarden en mensen te infecteren. Andere virussen hebben een veel smaller gastheerbereik en zijn maar voor \u00e9\u00e9n specifieke soort besmettelijk. Zo is het mazelenvirus geheel op de menselijke soort gespecialiseerd. Een virale infectie is bovendien vaak beperkt tot een bepaald weefseltype. Het verkoudheidsvirus slaat bijvoorbeeld alleen toe in de epitheelcellen van de luchtwegen, en hiv bindt alleen aan receptoren die voorkomen op bepaalde immuuncellen.\nVirusziekten bij de mens.\nVirussen zijn de oorzaak van een grote verscheidenheid aan menselijke ziekten. Voorbeelden van bekende virale infectieziekten zijn onder meer verkoudheid, griep, waterpokken en koortslip. Ernstigere ziekten zoals hondsdolheid, ebola, aids, vogelgriep en SARS hebben eveneens een virale etiologie. De mate waarin een virus zijn gastheer ziek maakt noemt men de virulentie.\nZiekteverschijnselen van virale infecties kunnen op verschillende wijzen tot stand komen. Lyserende virussen ontregelen de cel tijdens hun replicatie in dusdanige mate dat de cel doodgaat en uiteenvalt. Bij meercellige organismen leidt dit tot weefselschade en mogelijk zelfs tot orgaanfalen. Naast directe celdood kan een virale infectie ook aanleiding geven tot een overmatige immuunrespons. Het lichaam geeft dan te veel antilichamen, cytotoxische T-cellen, ontstekingsstimulerende cytokinen of complement-eiwitten af, waardoor de lichaamseigen weefsels beschadigd raken.\nHoewel virussen de gezondheid van een organisme kunnen verstoren, zijn er ook veel soorten die ongemerkt met de gastheer samenleven. Een bekend voorbeeld is het herpes-simplexvirus, dat maandenlang in dormante toestand in het menselijk lichaam kan circuleren. Dit fenomeen wordt \"latentie\" genoemd en komt ook voor bij andere herpesvirussen, waaronder het epstein-barrvirus, dat de ziekte van Pfeiffer veroorzaakt, en het varicellazostervirus, dat waterpokken en gordelroos veroorzaakt. Onder zeldzame omstandigheden kan een latent virus voordelig zijn voor de gastheer, doordat het virus het immuunsysteem versterkt.\nEpidemiologie en virusuitbraken.\nDe epidemiologie bestudeert het voorkomen en de verspreiding van ziekten in populaties. Epidemiologen verzamelen kwantitatieve gegevens over een ziekte en proberen daarmee de determinanten ervan op te sporen. De virale epidemiologie is erop gericht manieren te vinden om de verspreiding van virussen in kaart te brengen en in te perken. Met behulp van statistische modellen kunnen epidemiologen de effecten voorspellen van interventies zoals immunisaties, groepsbehandelingen, screening en isolatiemaatregelen.\nHet belangrijkste verspreidingsmechanisme van virussen in populaties is horizontale overdracht, overdracht van persoon tot persoon. Horizontale overdracht treedt op bij onderling contact en uitwisseling van lichaamsvloeistoffen. Hieronder vallen ook uitgeademde aerosolen waarin virusdeeltjes voorkomen en dierlijke vectoren, zoals muggen, vlooien en teken, die het virus van gastheer naar gastheer brengen. Karakteristiek voor virussen is dat ze vaak gespecialiseerd zijn in een specifieke overdrachtsroute. De snelheid waarmee virale infecties worden overgedragen, hangt af van factoren als bevolkingsdichtheid, het aandeel vatbare individuen, de kwaliteit van de gezondheidszorg en het seizoen.\nEpidemiologen zoeken naar manieren om de infectieketen tijdens een virusuitbraak te doorbreken. Een eerste stap is het vinden van de bron van de uitbraak en identificatie van het virus. Wanneer de virusstam bekend is, kan de transmissieketen worden doorbroken door het opbouwen van groepsimmuniteit, het liefst door vaccinatie. Totdat een vaccin is ontwikkeld, zijn sanitaire voorzieningen en ontsmetting van groot belang om de mens en zijn omgeving vrij te houden van virusdeeltjes. Na een zekere incubatieperiode,\u00a0de tijd tussen moment van besmetting en de eerste symptomen,\u00a0begint er een periode van overdraagbaarheid: de tijd waarin een besmet individu een ander kan besmetten. Kennis van de lengte van beide periodes is essentieel bij het beheersen van uitbraken.\nEpidemie\u00ebn en pandemie\u00ebn.\nWanneer een zeer hoog aantal individuen in een populatie, gemeenschap of regio besmet raakt, spreekt men van een epidemie. Een epidemie die grote delen van de wereld treft, wordt een pandemie genoemd. Recente voorbeelden van pandemie\u00ebn zijn aids, de Mexicaanse griep en ziekten van nieuwe coronavirussen. Bij de opkomst en neergang van virusziekten in de samenleving spelen vele factoren een rol. Behalve de genetische flexibiliteit van virussen zijn ook sociaal-culturele factoren van belang.\nGedurende de 20e eeuw vonden vier pandemie\u00ebn plaats die veroorzaakt werden door het influenzavirus. De Spaanse griep die in 1918 tientallen miljoenen slachtoffers eiste, was hiervan veruit de dodelijkste. Opmerkelijk bij de Spaanse griep was, dat ook gezonde jongvolwassenen ernstig ziek werden. Dit in tegenstelling tot andere griepuitbraken, die voornamelijk een gevaar vormen voor ouderen of mensen met een anderszins verzwakt immuunsysteem.\nVerschillende zeer dodelijke virale stammen behoren tot de filovirussen. Dit zijn filamenteuze virussen die bij de mens hemorragische koorts veroorzaken. Het marburgvirus, ontdekt in 1967, kreeg in april 2005 veel media-aandacht na een uitbraak in Angola. Het ebolavirus heeft sinds 1976, toen het voor het eerst werd vastgesteld, met tussenpozen uitbraken met hoge sterftecijfers veroorzaakt. De ernstigste uitbraak vond plaats in West-Afrika tussen 2013 en 2016.\nHet Severe Acute Respiratory Syndrome SARS en het Middle East respiratory syndrome MERS zijn luchtweginfecties die door nieuwe typen coronavirussen worden veroorzaakt. Van coronavirussen is algemeen bekend dat ze milde infecties veroorzaken bij mensen, dus de virulentie en de snelle verspreiding van SARS-infecties, die in juli 2003 ongeveer 800 doden veroorzaakten, waren betrekkelijk onverwacht.\nEen gerelateerd coronavirus ontstond in november 2019 in Wuhan. Het virus, SARS-CoV-2 genaamd, verspreidde zich in hoog tempo over de continenten. In diverse delen van de wereld werden strenge maatregelen genomen om de verspreiding tegen te gaan. Het internationale verkeer werd stilgelegd, openbare ruimtes werden gesloten en in veel dichtbevolkte steden werden lockdowns afgekondigd.\nKanker.\nAan het ontstaan van kanker liggen verschillende erfelijke en omgevingsfactoren ten grondslag. Van virussen is al sinds het begin van de 20e eeuw een rol bij de ontwikkeling van tumoren vastgesteld, of tenminste aannemelijk gemaakt. De bekendste vormen van kanker die door virussen worden veroorzaakt zijn levercelcarcinoom en baarmoederhalskanker, door het hepatitis B-virus en het humaan papillomavirus. Andere carcinogene virussen zijn bijvoorbeeld het epstein-barrvirus, het merkelcelpolyomavirus en het humaan herpesvirus 8. Het mechanisme waarmee deze virussen kanker verwekken is grondig bestudeerd, alhoewel sommige details nog niet zijn opgehelderd. Tijdens een infectie integreert het virale genoom in het DNA van de gastheercel. Bepaalde genen van de gastheer, bijvoorbeeld genen die betrokken zijn bij de celcyclus- en celgroeimachinerie, kunnen daarbij ontregeld raken. Via een complex meerstapsproces zal de getroffen cel zich uiteindelijk ongebreideld gaan delen en een tumor veroorzaken. De frequentie van virale kankers kan door vaccinatie preventief worden verminderd.\nAfweer en bestrijding.\nImmuunsysteem.\nDe mens heeft zoals alle gewervelde dieren een complex afweersysteem om virale infecties te bestrijden. Menselijke orgaansystemen zijn allereerst omgeven door dicht op elkaar liggende epitheelcellen. Deze cellen vormen een fysieke en chemische barri\u00e8re voor ziekteverwekkers: ze produceren slijm en vocht die afvoerend werken en rijk zijn aan antimicrobi\u00eble stoffen. Daarnaast komen in het lichaam fagocyten voor: grote witte bloedcellen die lichaamsvreemde deeltjes, waaronder virussen en bacteri\u00ebn, aftasten en opruimen. Het epitheel en de fagocyten zijn onderdeel van het aangeboren immuunsysteem. Het aangeboren immuunsysteem is vaak voldoende om een infectie te voorkomen. Wanneer een virusdeeltje toch het lichaam binnendringt en zich vermenigvuldigt, komt het verworven immuunsysteem op gang, dat specifiek de binnengedrongen virussoort zal proberen te elimineren.\nDe verworven afweer is erop gericht zowel vrije virusdeeltjes als ge\u00efnfecteerde lichaamscellen te neutraliseren. Het belangrijkste mechanisme om vrije virusdeeltjes te bestrijden is de productie van antilichamen, de humorale afweer. Antilichamen zijn eiwitten die aan de bloedbaan worden afgegeven en zich specifiek aan de viruscapside kunnen binden. Na binding is het virus niet langer infectieus. Zoogdieren produceren een breed scala aan antilichamen. Vooral IgM en IgG zijn voor neutralisatie van virussen van belang. Hoge waarden van IgG in het bloed wijzen meestal op immuniteit.\nDe bestrijding van ge\u00efnfecteerde cellen gebeurt via cytotoxische T-cellen, door cellulaire afweer. Lichaamscellen die door een virus zijn ge\u00efnfecteerd zullen antigenen, kleine fragmentjes van de virale eiwitten, op hun membraan afzetten. Wanneer een T-cel een verdacht antigeen tegenkomt, zal de cel door speciale cytotoxische T-cellen worden gedood en opgeruimd. De cellulaire afweer tegen virussen wordt begunstigd door interferonen. Dat zijn hormoonachtige stofjes die met de virusreplicatie interfereren.\nVeel virussen blijken de afweermechanismen van de gastheer te kunnen be\u00efnvloeden, waardoor zij de immuunrespons omzeilen. Hiv ontwijkt het immuunsysteem bijvoorbeeld door antigeenvariatie, door voortdurend de aminozuursequentie van zijn capside-eiwitten te veranderen. De immuunrespons van de gastheer is hierdoor altijd aspecifiek en het virus veroorzaakt een chronische infectieziekte. Andere ontwijkingsstrategie\u00ebn zijn onder meer remming van fagocytose, verhulling van antigeenpresentatie, resistentie tegen cytokinen en ontsnapping aan apoptose.\nPreventie en behandeling.\nEen virus is volledig afhankelijk van de stofwisseling en machinerie van de gastheercel. Om deze reden is het moeilijk een gerichte behandeling tegen een virusinfectie te ontwikkelen die geen schade toebrengt aan de gastheer zelf. Immers, processen remmen die ook voor de gastheercel zelf van belang zijn, leidt snel tot toxische effecten. De meest effectieve geneeskundige benadering om virusziekten tegen te gaan is vaccinatie. Voorts is er ook een aantal antivirale middelen ontwikkeld die specifiek op de virale processen ingrijpen en de replicatiecyclus verhinderen.\nVaccins.\nVaccinatie is de meest succesvolle toepassing van immunologische principes in de gezondheidszorg. Een vaccin is een middel dat een gerichte immuunrespons opwekt zonder dat daarbij ziekteverschijnselen ontstaan. Na toediening is het gevaccineerde individu beschermd tegen de betreffende ziekteverwekker. Al lang voor de ontdekking van virussen werd vaccinatie toegepast om virusziekten te voorkomen. Het inzetten van vaccins bij grote delen van de bevolking heeft ertoe geleid dat de morbiditeitsgraad, dus het aantal zieken, en het sterftecijfer van virusziekten als polio, mazelen, bof en rodehond in de loop van de tijd drastisch zijn gedaald. Pokken en runderpest zijn dankzij vaccinatie uitgeroeid.\nOm vaccins te produceren worden biotechnologische technieken aangewend. Klassieke vaccinpreparaten bestaan uit gedode of sterk verzwakte virusdeeltjes. Deze zijn dus niet meer ziekteverwekkend, maar bevatten wel de antigenen die het immuunsysteem activeren. Ook kan een vaccin worden bereid dat uitsluitend de capside-eiwitten bevat (subunit-vaccin). Meer recente technologie\u00ebn met een beter veiligheidsprofiel of sterkere immuunrespons zijn bijvoorbeeld de RNA-vaccins en vectorvaccins. RNA-vaccins zorgen voor de synthese van lichaamsvreemde eiwitten, bijvoorbeeld spike-eiwitten, waarop het immuunsysteem kan ingrijpen. Vectorvaccins werken volgens hetzelfde principe, maar maken gebruik van aangepaste virusdeeltjes die het genetisch materiaal van de ziekteverwekker in gastheercellen brengen.\nAntivirale middelen.\nAntivirale middelen zijn stoffen die interfereren met de replicatiecyclus van virussen. De meeste antivirale middelen die op de markt zijn gebracht behoren tot de nucleosideanalogen: op DNA-bouwstenen gelijkende moleculen die virussen tijdens replicatie onbedoeld in hun genoom opnemen. Vanaf het moment dat een nucleosideanalogon is ingebouwd, stopt de polymerisatie van de keten. Het genetisch materiaal kan dan niet verder worden gekopieerd. Voorbeelden van bekende nucleosideanalogen zijn aciclovir, stavudine en remdesivir. Antivirale middelen kunnen ook de vasthechting aan de gastheercel verhinderen of virale enzymen blokkeren.\nDe meeste virusremmers werken alleen tegen specifieke soorten, dus hebben een geringe therapeutische breedte. Tegen hiv, hepatitis B en C, herpesvirussen en influenzavirussen bestaat inmiddels een uitgebreid arsenaal aan antivirale middelen, maar tegen veel andere virusinfecties nog niet of nauwelijks. Om resistentie tegen antivirale middelen te voorkomen worden vaak combinatietherapie\u00ebn toegepast. Het gelijk voorschrijven van verschillende virusremmers met verschillende aangrijpingspunten vergroot het antivirale effect en beperkt de kans op resistentie aanzienlijk.\nInfectie van andere levensvormen.\nDierenvirussen.\nVirussen kunnen zich in veel verschillende diersoorten vermeerderen. Dieren die nauw samenleven met de mens, zoals honden, katten en paarden zijn vatbaar voor ernstige virale infecties. Parvovirussen kunnen bijvoorbeeld dodelijke ziektes veroorzaken bij jonge honden of katten. Uiteraard zijn ook bij ongewervelde dieren, zoals bij de honingbij, veel virussen bekend. De meeste virussen leven ongemerkt met hun gastheer samen en veroorzaken geen tekenen van ziekte.\nKennis van dierenvirussen is ook voor de menselijke gezondheid van belang. Onder bepaalde omstandigheden kunnen ze namelijk overspringen op de mens en aanleiding geven tot een epidemie. Virussen die zo\u00f6nosen veroorzaken zijn meestal afkomstig van een gewerveld dier en worden vaak via bijtende geleedpotigen verspreid. Virussen die door geleedpotigen worden overgebracht zijn arbovirussen. Zo\u00f6notische transmissie berust op toeval en kan soms via een tussengastheer verlopen. Hondsdolheid is een voorbeeld van een zo\u00f6notische infectieziekte die rechtstreeks van een besmet roofdier op de mens over kan springen.\nPlantenvirussen.\nEr zijn veel verschillende plantenvirussen bekend. Vooral de virussen die cultuurgewassen aantasten zijn goed bestudeerd. Plantenvirussen worden door kleine organismen van plant tot plant overgedragen, die het virus bij zich dragen. Dergelijke organismen worden vectoren genoemd. Dit zijn meestal insecten, maar ook sommige schimmels, rondwormen en eencellige protisten kunnen een vector zijn. Wanneer de bestrijding van een virale plantenziekte economisch rendabel is, bijvoorbeeld bij meerjarige fruitsoorten, wordt vaak gekozen voor het uitroeien van de vector en voor het verwijderen van alternatieve gastheren zoals onkruid.\nPlanten hebben verschillende afweermechanismen tegen virussen. Een wijdverspreid verdedigingsmechanisme is de aanwezigheid van zogenaamde resistentiegenen (R-genen). Een R-gen zorgt ervoor dat de cellen rond de ge\u00efnfecteerde plaats afsterven, zodat de infectie zich niet verspreidt. Het resultaat is vaak met het blote oog te zien, zoals vlekjes op groenten. Ge\u00efnfecteerde plantencellen produceren bovendien allerlei antivirale stoffen, zoals salicylzuur, stikstofmonoxide en reactieve zuurstofmoleculen. Deze neutraliseren de virusdeeltjes of interfereren met hun replicatie.\nBacteriofagen.\nBacteriofagen, of kortweg fagen, zijn een wijdverspreide en diverse groep virussen die bacteri\u00ebn infecteren. Ze zijn buitengewoon talrijk in vrijwel alle ecosystemen, maar voornamelijk in het water. Een milliliter zeewater bevat ongeveer 250 miljoen bacteriofagen, ruim tien keer het aantal bacteri\u00ebn. Een bacteriofaag hecht zich aan de celwand van een bacterie en brengt zijn genetisch materiaal via een injectiemechanisme bij de bacterie naar binnen. Enzymen van het virus tunnelen door de celwand en komen in het cytoplasma terecht. Korte tijd na de infectie, soms al binnen twintig minuten, barst de bacteri\u00eble cel open waardoor er honderden nieuw gevormde faagdeeltjes vrijkomen.\nDe belangrijkste manier waarop bacteri\u00ebn zich tegen bacteriofagen verdedigen, is door enzymen te produceren die het DNA van het virus vernietigen. Deze enzymen, zogenaamde restrictie-endonucleasen, knippen het DNA dat bacteriofagen in de bacterie injecteren, kapot. Bacteri\u00ebn bevatten daarnaast een ingenieus systeem dat hen in staat stelt fragmenten van het faag-DNA waarmee ze in contact komen, op te slaan, zodat ze bij een tweede infectie de replicatie kunnen blokkeren via een vorm van RNA-interferentie. Dit mechanisme, dat bekendstaat als CRISPR, is te vergelijken met de verworven immuniteit van dieren.\nClassificatie.\nVirussen worden ingedeeld in taxonomische groepen op basis van morfologie, genoomstructuur en replicatiewijze. Vanaf het midden van de 20e eeuw werd het eerste classificatiesysteem voor virussen ontwikkeld. Dit systeem was in lijn met de voor planten en dieren gangbare taxonomie van Linnaeus en bevatte soort, geslacht, familie en orde. Het systeem bleef lange tijd in zwang en werd gaandeweg verbeterd. Binnen de moderne virusclassificatie neemt de rang \"familie\" een belangrijke plaats in. Virusfamilies, herkenbaar aan het achtervoegsel -viridae, hebben doorgaans dezelfde eigenschappen en zijn, ook vanuit medisch perspectief, meestal goed te onderscheiden.\nIn 1966 werd het International Committee on Taxonomy of Viruses ICTV opgericht. Het ICTV stelde zich ten doel een inclusieve, consensus-gebaseerde taxonomie te cre\u00ebren die de evolutie van virussen weerspiegelt. Het leek eerst door de hoge mutatiesnelheid onmogelijk om verre verwantschappen tussen virustaxa met zekerheid vast te stellen. Als aanvulling op de conventionele hi\u00ebrarchie werd daarom ook het classificatiesysteem van Baltimore gebruikt. Vanaf 2018 werd het classificatiesysteem van het ICTV, dankzij een sterke toename van kennis omtrent de vroege evolutie van virussen, grondig herzien.\nICTV-classificatie.\nHet International Committee on Taxonomy of Viruses is verantwoordelijk voor het beoordelen en ratificeren van veranderingen op het gebied van virustaxonomie. Dankzij zeer snelle ontwikkelingen in DNA-sequencing sinds de jaren 2010 kon een taxonomisch systeem worden samengesteld dat de volledige diversiteit van virussen behelst. Omdat verschillende basale evolutionaire relaties werden opgehelderd, kregen de taxonomische niveaus fylum, rijk en imperium een plaats in het systeem. De ICTV-classificatie bestond in 2020 uit 6 imperia, 10 rijken, 17 fyla, 2 subfyla, 39 klassen, 59 orden, 8 onderorden, 189 families, 136 onderfamilies, 2224 geslachten, 70 ondergeslachten en 9110 soorten. De huidige hi\u00ebrarchie is als volgt opgebouwd.\nClassificatie van Baltimore.\nViroloog en Nobelprijswinnaar David Baltimore bedacht in 1971 een zevengroepig classificatiesysteem. Het systeem bood wetenschappers de mogelijkheid om de aard en moleculaire eigenschappen van virussen binnen een gedefinieerde groep te voorspellen of af te leiden. Samen met de ICTV-classificatie werd de Baltimore-classificatie een van de meest gangbare manieren om virusdiversiteit in te delen.\nDe Baltimore-classificatie is gebaseerd op de structuur van het genoom en de daarmee samenhangende wijze van replicatie. Alle virussen maken tijdens hun replicatie messenger-RNA aan en dit kan afhankelijk van de genoomstructuur op basis van zeven verschillende mechanismen. Het genoom kan enkelstrengs (ss) of dubbelstrengs (ds) zijn, RNA of DNA bevatten, en kan gebruik maken van reverse-transcriptase (RT). Daarnaast kunnen ssRNA-virussen sense (+) of antisense (\u2013) zijn. Zodoende zijn virussen te verdelen in zeven groepen:\nNomenclatuur.\nVirussen werden in de vroege dagen van de virologie naar hun pathogene eigenschappen of hun ontdekker genoemd. Zo werd de virusfamilie die leveraandoeningen veroorzaakt \"Hepadnaviridae\" genoemd, \"hepar\" betekent lever. Het was vanaf het begin van de jaren 1950 tot het midden van de jaren 1960, een periode waarin veel nieuwe virussen werden ontdekt, gebruikelijk om virusnamen samen te stellen met behulp van afkortingen en initialen. Zo werd de naam \"Picornaviridae\" afgeleid van pico en RNA, en \"Papovaviridae\" van papilloma, polyoma en vacuole. Moderne virusnomenclatuur staat onder toezicht van het ICTV. Het benoemen van een nieuw taxon is gebonden aan verschillende regels.\nOorsprong en evolutie.\nOndanks uitgebreid wetenschappelijk onderzoek is nog veel onduidelijk over de wijze en het tijdstip waarop virussen in de loop van de evolutie zijn ontstaan. Omdat virussen geen fossiele resten achterlaten, is het onderzoek naar hun oorsprong en evolutie gebaseerd op moleculaire technieken, zoals sequencing. Virussen zijn waarschijnlijk al zeer vroeg in de evolutie ontstaan. Een aanwijzing daarvoor zijn de sterke overeenkomsten tussen virussen die zich repliceren in eukaryoten, in bacteri\u00ebn en in archaea, de drie domeinen van het leven. Een vroeg ontstaan verklaart ook waarom virale eiwitten weinig overeenkomst met eiwitten uit levende cellen vertonen. Globaal zijn er drie belangrijke hypothesen voorgesteld die het ontstaan van virussen verklaren: de ontsnappingshypothese, de reductiehypothese en de co-evolutiehypothese.\nCo-evolutiehypothese.\nEr zijn verschillende problemen met deze drie (klassieke) hypotheses. De ontsnappingshypothese verklaart niet hoe capsides en andere virale structuren zijn ontstaan. De reductiehypothese verklaart niet waarom zelfs de kleinste cellulaire parasieten op geen enkele manier op de huidige virussen lijken. De co-evolutiehypothese houdt geen rekening met het feit dat virussen per definitie afhankelijk zijn van gastheercellen. Aan de hand van recentere analyses uit de genomica en structuurbiologie konden nieuwe, meer genuanceerde hypotheses worden opgesteld die beter in lijn liggen met de moleculaire data.\nVirussen kennen een grillige evolutionaire geschiedenis, die verweven is met de evolutie van cellulair leven. In sommige hedendaagse organismen zijn sporen gevonden van virale genen, die miljoenen jaren geleden ge\u00efntegreerd zijn in het DNA van de voorouderlijke gastheer. Dergelijke sporen maken het mogelijk om de vroege evolutie van virussen in kaart te brengen. Inzicht in de evolutie van virussen wordt bemoeilijkt doordat ze vrijwel zeker niet monofyletisch zijn: er zijn meerdere afstammingslijnen onafhankelijk van elkaar ontstaan. Hoe virussen in de universele levensboom passen, blijft hierdoor een groot, onopgelost vraagstuk.\nOnderzoek en toepassingen.\nKweek van virussen.\nVirussen kunnen gekweekt worden in speciale celculturen. Gevoelige cellijnen worden daarbij besmet met een gewenste virusstam. De replicatie kan worden gevolgd door regelmatig het aantal infectieuze virusdeeltjes (de zogeheten titer) in het kweekmedium te bepalen. Een klassieke bevinding daarbij is dat het virus aan het begin van het proces \u2018verdwijnt\u2019 in de cellen. Dit komt doordat de virussen binnen het cytoplasma ontmanteld zijn en daardoor geen zichtbare of biochemische voetafdruk meer vertonen. Na enkele uren stijgt het aantal infectieuze virusdeeltjes in het kweekmedium weer. Met behulp van centrifugatie- en filtratietechnieken kunnen de virusdeeltjes uit de celcultuur worden ge\u00efsoleerd.\nCelkweeksystemen spelen een grote rol in het experimenteel virologisch onderzoek, zoals identificatie of analyse van moleculaire eigenschappen. In het verleden was viruskweek ook van belang in de diagnostiek van virusinfecties. Door technische vooruitgangen is de virale diagnostiek inmiddels grotendeels gebaseerd op de specifieke detectie van virale DNA- of RNA-moleculen door middel van PCR of RT-PCR.\nLevenswetenschappen.\nVirussen worden in diverse wetenschapsgebieden toegepast, met name in de moleculaire biologie en celbiologie. Door cellen te infecteren met gemanipuleerde virusdeeltjes kunnen kunstmatig bepaalde celprocessen op gang worden gebracht, zodat men deze met behulp van biochemische of microscopische technieken kan volgen. Virussen hebben hierdoor een rol gespeeld in de ontrafeling van vele basismechanismen van de moleculaire biologie, zoals DNA-replicatie, transcriptie, verwerking van RNA, translatie en eiwitlokalisatie.\nVirussen kunnen gebruikt worden om een gewenst stukje DNA in cellen te introduceren. Het DNA-vervoerende virus wordt een virale vector genoemd. Virale vectoren worden onder andere ingezet bij de behandeling van erfelijke ziekten, omdat ze in staat zijn ziekte-kritische genen te verwijderen of ontbrekende genen in te voegen. In sommige landen worden bacteriofagen gebruikt ter bestrijding van bacteri\u00eble infecties, als een alternatief voor antibiotica. Deze geneeswijze is in de belangstelling gekomen vanwege de wereldwijde toename van resistentie tegen antibiotische middelen. Virussen worden daarnaast gebruikt voor de industri\u00eble productie van farmaceutische eiwitten, zoals vaccin-antigenen en antilichamen.\nVirotherapie.\nGenetisch gemanipuleerde virussen kunnen ingezet worden bij de behandeling van ziekten. Er zijn bijvoorbeeld virusstammen ontwikkeld die specifiek kankercellen infecteren en deze daarbij doden, terwijl gezonde lichaamscellen met rust worden gelaten. Deze zogenaamde oncolytische virussen zijn voor enkele vormen van kanker inmiddels door de klinische trials gekomen, en zijn goedgekeurd voor toepassing in het ziekenhuis. Andere noemenswaardige medische toepassingen van virussen zijn gentherapie, het inzetten van virale vectoren om genetische aandoeningen te verhelpen, en immunotherapie, het sturen van het immuunsysteem met behulp van virusdeeltjes of -eiwitten om bepaalde ziektes te bestrijden.\nNanotechnologie.\nVanuit het perspectief van de nanotechnologie en materiaalkunde kunnen virussen worden beschouwd als organische nanodeeltjes. Op hun eiwitmantel zijn verschillende moleculaire groepen aanwezig, die men voor praktische of experimentele doeleinden kan aanwenden. De grootte en vorm van de capside, evenals het aantal en de aard van de functionele groepen op hun oppervlak zijn zeer precies bepaald in het genetisch materiaal. Deze eigenschappen kunnen met behulp van genetische technieken en chemische modificaties relatief eenvoudig aangepast worden. De aanpasbaarheid en chemische veelzijdigheid van de capside maakt dat virussen zeer geschikt zijn voor materiaalkundig en nanotechnologisch onderzoek. Virussen zijn om deze reden gebruikt voor toepassingen in gebieden als elektronica, molecuulfysica, geneesmiddelenontwikkeling en medische technologie."}
{"id": "9725", "revid": "143793", "url": "https://nl.wikipedia.org/wiki?curid=9725", "title": "Femtometer", "text": "Een femtometer is de lengtemaat uit het SI-stelsel met het voorvoegsel femto. Het symbool is fm. Een femtometer is gelijk aan 10\u221215\u00a0meter, oftewel 0,000\u00a0000\u00a0000\u00a0000\u00a0001\u00a0meter, dus 1 biljardste van 1 meter. Protonen en neutronen, de bouwstenen van de atoomkern, hebben een grootte van ongeveer 0,833\u00a0femtometer. Een fermi is gelijk aan een femtometer, maar is geen SI-eenheid."}
{"id": "9728", "revid": "46715", "url": "https://nl.wikipedia.org/wiki?curid=9728", "title": "Retrovirussen", "text": "Retrovirussen, ook wel aangeduid als retroviridae en enkelstrengige RNA-retrovirussen, afgekort tot ssRNA-RT-virussen, zijn virussen die hun erfelijk materiaal in de vorm van RNA opslaan. Bij de infectie van een gastheercel wordt de in het virale RNA vastgelegde genetische code naar DNA gekopieerd. De naam is gekozen omdat dit een omkering is van het normale proced\u00e9, waarbij de DNA-volgorde wordt omgezet in een RNA-volgorde. Retrovirussen vormen Groep VI binnen de Baltimore-classificatie.\nOmdat de gastheercel in het algemeen niet in staat is om deze omzetting van RNA in DNA te maken, bevat het virus een gen voor reverse-transcriptase. Het enzym reverse-transcriptase, aangemaakt in de ribosomen van de gastheercel, zorgt ervoor dat het virale RNA kan worden gekopieerd in DNA in de gastheercel. Reverse-transcriptase betekent letterlijk: 'enzym voor achteruit overschrijven'. Door middel van het enzym integrase kan dit cDNA worden ingebouwd in het genoom van de gastheercel. Van enkelstrengs viraal RNA wordt door het enzym een streng cDNA gemaakt; deze streng vormt samen met de virale RNA-streng een RNA-DNA-hybride. Nu bevat de enkele DNA-streng de genetische informatie van het virus. Het virale RNA wordt losgekoppeld van het hybride waarna een nieuwe DNA-streng gevormd wordt. Deze is complementair aan het viraal DNA dat zonet gesynthetiseerd is. De DNA-strengen combineren tot \u00e9\u00e9n DNA-dubbelstreng. Een restrictie-enzym knipt hierna aan het 5'- en 3'-eind van het dubbelstrengs-DNA, afgekort tot ds-DNA, een DNA-eind. Hierdoor kan het in het DNA van de gastheercel worden ingebouwd. Omdat het viraal DNA nu aanwezig is in het gastheercel-DNA, kan constant de virale genetische code afgelezen worden en worden de eiwitbouwstenen van het virus gemaakt. Nieuw gesynthetiseerd viraal RNA vormt samen met een pakketje eiwitten een eiwitmantel. Deze eiwitmantel en het RNA verlaten de gastheercel door middel van insnoering. Een nieuw virus is geboren en is nu in staat om andere cellen te infecteren.\nHiv is een bekend retrovirus omdat het aids veroorzaakt. Retrovirussen vergroten ook vaak de kans op kanker. Ze vallen daarom onder de oncovirussen.\nIndeling.\nIndeling van de familie Retroviridae volgens de International Committee on Taxonomy of Viruses:"}
{"id": "9729", "revid": "834754", "url": "https://nl.wikipedia.org/wiki?curid=9729", "title": "Februari 2003", "text": "Dit artikel geeft een chronologisch overzicht van alle belangrijke gebeurtenissen per dag in de maand februari van het jaar 2003."}
{"id": "9730", "revid": "45556", "url": "https://nl.wikipedia.org/wiki?curid=9730", "title": "Frederik Willem de Klerk", "text": "Frederik Willem de Klerk (Johannesburg, 18 maart 1936 \u2013 Kaapstad, 11 november 2021) was een Zuid-Afrikaans politicus. Hij was Staatspresident van Zuid-Afrika van september 1989 tot mei 1994, en de aanvoerder van de Nasionale Party van februari 1989 tot september 1997.\nDe Klerk staat bekend als de man die apartheid afschafte en Zuid-Afrika tot een democratie omvormde waarbij de zwarte meerderheid van het land stemrecht kreeg, iets waarvoor hij in 1993 met Nelson Mandela de Nobelprijs voor de Vrede kreeg.\nBiografie.\nDe Klerk werd geboren in Johannesburg als de zoon van de leraar en latere politicus Jan de Klerk en neef van J.G. Strijdom, de premier van het land tussen 1954 en 1958. De naam \"De Klerk\" (letterlijk \"de bediende\" in het Nederlands) is afgeleid van Le Clerc, Le Clercq, of de Clercq en is afkomstig van Franse hugenoten, evenals een groot aantal andere Afrikaanse familienamen, als gevolg van de Franse hugenotenvluchtelingen die zich begin 17e eeuw naast de Nederlanders en Duitsers in de Kaap vestigden nadat ze ontsnapt waren aan religieuze vervolging in Frankrijk.\n\"F.W.\" behaalde in 1958 zijn rechtendiploma aan de Universiteit van Potchefstroom en begon een advocatenpraktijk in Vereeniging. Voor Vereeniging werd hij in 1969 als parlementslid in de Volksraad gekozen. Vanaf 1978 maakte De Klerk als minister jarenlang deel uit van de Zuid-Afrikaanse regering, aanvankelijk onder premier John Vorster en aansluitend tot 1989 onder premier (en later president) P.W. Botha. De Klerk diende als minister van Sociale Zaken (1978), Posterijen en Telecommunicatie (1978\u20131979), Sport en Recreatie (1978\u20131979), Mijnbouw en Energie (1979\u20131982), Binnenlandse Zaken (1982\u20131985) en Nationaal Onderwijs (1984\u20131989).\nHij werd de aanvoerder van de Nasionale Party in de provincie Transvaal in 1982. Na een lange politieke carri\u00e8re met een erg conservatieve reputatie plaatste hij zichzelf aan het hoofd van de \"verligte\" stroming in de regeringspartij. Toen president P.W. Botha in 1989 aftrad vanwege een beroerte won De Klerk de strijd om zijn opvolging. Op 20 september 1989 werd hij be\u00ebdigd als president van Zuid-Afrika.\nPresidentschap.\nIn februari 1990 hief De Klerk het verbod op het Afrikaans Nationaal Congres (ANC), de Zuid-Afrikaanse Communistische Partij (SACP) en andere organisaties op, hetgeen het begin was voor onderhandelingen die tot het einde van de apartheid en het blanke minderheidsregime zouden leiden. Op 10 februari 1990 liet De Klerk weten dat Nelson Mandela de volgende dag zou worden vrijgelaten. Daarna ging hij onderhandelingen aan met Mandela over de overgang naar een nieuw niet-raciaal Zuid-Afrika. In 1992 werd onder de blanke bevolking een referendum gehouden waarbij de vraag of er verder moest onderhandeld worden en dit werd met een ruime meerderheid goedgekeurd.\nLatere leven.\nNa de eerste niet-raciale verkiezingen van april 1994 vormden de Nasionale Party van De Klerk, het ANC van Nelson Mandela en de Inkatha Vrijheidspartij (IFP) van Mangosuthu Buthelezi een regering van nationale eenheid: het kabinet-Mandela. De Klerk droeg het presidentschap over aan Mandela, die daarmee de eerste zwarte president van Zuid-Afrika werd. Zelf werd De Klerk, samen met Thabo Mbeki, benoemd tot vicepresident. In 1996 trok De Klerk zich, samen met zijn Nasionale Party, terug uit het kabinet-Mandela. Een jaar later verliet hij de politiek. \nFrederik Willem de Klerk overleed op 11 november 2021 op 85-jarige leeftijd in zijn woning in Kaapstad aan kanker. In een nagelaten videoboodschap bood De Klerk nog eens ondubbelzinnig zijn excuses aan voor het lijden dat de apartheid onder de niet-blanke Zuid-Afrikanen heeft veroorzaakt.\nDe Klerk was in 1969 getrouwd met Marike de Klerk (geboren Willemse) maar scheidde in 1998 vanwege zijn affaire met Elita Georgiadis, met wie hij datzelfde jaar trouwde. Op 4 december 2001 werd Marike de Klerk vermoord in haar appartement in Kaapstad. De 21-jarige bewaker Luyanda Mboniswa werd gearresteerd en op 15 mei 2003 veroordeeld tot een dubbele levenslange gevangenisstraf.\nDe Klerk was erelid van de Club van Rome.\nOnderscheidingen.\nDe Klerk en Nelson Mandela kregen samen de F\u00e9lix Houphou\u00ebt-Boigny-Vredesprijs van de UNESCO in 1991. In 1993 ontving het tweetal samen de Nobelprijs voor de Vrede voor het werk dat ze gedaan hadden om het apartheidsregime af te schaffen en de basis te leggen voor een nieuw democratisch Zuid-Afrika."}
{"id": "9731", "revid": "750347", "url": "https://nl.wikipedia.org/wiki?curid=9731", "title": "Situationisten", "text": "De situationisten vormden in 1957 een internationale kunstzinnig-politieke beweging. De kunstenaarsgroep Internazionale Situazionista werd in 1957 opgericht in Itali\u00eb, in Cosio di Arroscia, en liet zich vooral gelden tijdens de Parijse studentenopstand van 1968. In 1972 werd de beweging opgeheven. \nGeschiedenis.\nDe beweging werd opgericht door de Deen Asger Jorn en Belg Maurice Wyckaert. Hun bekendste leiders waren Guy Debord met zijn werk \"La soci\u00e9t\u00e9 du spectacle\" en Raoul Vaneigem met \"Trait\u00e9 de savoir-vivre \u00e0 l'usage des jeunes g\u00e9n\u00e9rations\" (telkens 1967). Zowel Constant Nieuwenhuijs als Asger Jorn waren een korte periode lid van de beweging. \nSituationisten streefden ernaar om een toestand van voortdurende maatschappelijke revolutie te bewerkstelligen. Hun bedoeling was dat te doen door het cre\u00ebren van voor massaconsumptie geschikte, ontregelende situaties, zogenaamde happenings. De naam situationisme komt voort uit het idee dat elke generatie zich in een situatie bevindt, die ontstaan is door de vorige generatie en waartegen zij zich moet verzetten zodat er een permanente revolte komt tegen het gezag. Het gebruik van het woord situationisme werd door situationisten afgewezen omdat het een starre ideologie zou suggereren.\nToen de Situationistische Internationale voor het eerst werd gevormd had deze een overwegend artistieke focus; nadruk werd gelegd op concepten als alternatieve stedenbouw en psychogeografie.Geleidelijk verschoof de focus echter meer naar revolutionaire en politieke theorie. De Situationistische Internationale bereikte het hoogtepunt van haar creatieve productie en invloed rond 1967 en 1968, met de publicatie van de twee belangrijkste teksten van de situationistische beweging: De Spektakelmaatschappij door Guy Debord en \"Trait\u00e9 de savoir-vivre \u00e0 l'usage des jeunes g\u00e9n\u00e9rations\" van Raoul Vaneigem. De geschriften en politieke theorie van de twee teksten, samen met andere situationistische publicaties, bleken van grote invloed te zijn op het vormgeven van de idee\u00ebn achter de opstanden van mei 1968 in Frankrijk. Citaten, zinnen en slogans uit situationistische teksten en publicaties waren tijdens de opstanden alomtegenwoordig op posters en graffiti in Frankrijk, waarvan de meest bekende is: 'Sous les pav\u00e9s, la plage!' (Onder het asfalt, het strand!)\nDe beweging vertoont verwantschap met het dada\u00efsme, het surrealisme, het lettrisme, Cobra, Fluxus en Mail art. De situationisten hebben een sterke invloed gehad op de latere Engelse punkbeweging en het autonomisme en neomarxisme, maar ook op het Nederlandse Provo. Tegenwoordig is de invloed van de Situationisten in verschillende kunststromingen terug te vinden. Wat betreft de politieke kant is een contemporaine vertaling te vinden in Collectief Ondeugend.\nIn 1972 werd de beweging opgeheven. "}
{"id": "9732", "revid": "10635", "url": "https://nl.wikipedia.org/wiki?curid=9732", "title": "Situationist", "text": ""}
{"id": "9738", "revid": "1088959", "url": "https://nl.wikipedia.org/wiki?curid=9738", "title": "Zelhem", "text": "Zelhem is een plaats in de Nederlandse gemeente Bronckhorst in de provincie Gelderland (Achterhoek). In telde het dorp en het buitengebied volgens de gegevens van het CBS inwoners.\nGeschiedenis.\nIn een oorkonde uit het jaar 801 was voor het eerst sprake van Salehem. Een aantal jaren later werd in het dorp Zelhem een kapelletje gebouwd door St. Ludgerus (St. Liudger). Rond 800 schonk de verder onbekend gebleven boer Helmbald, zoon van Heribald in Zelhem een stukje grond aan de zendeling Liudger. De boer verzocht naderhand of hij en zijn zoon alsnog het vruchtgebruik konden krijgen over de helft van het stukje grond. Als tegenprestatie zou hij zorgen voor de verlichting (kaarsen) van de kerk. Na de dood van zijn zoon zou het hele perceel alsnog vervallen aan de kerk. Liudger ging akkoord met de nieuwe regeling. De bijgestelde overeenkomst werd op 8 mei 801 vastgelegd in een akte. Uit deze akte blijkt dat het gaat om een nieuwe ontginning nabij de boerderij van Helmbald en zijn zoon. Van wortels ontdaan, zoals er nadrukkelijk bij wordt vermeld. De ontginning wordt in de akte aangeduid met de naam Widapa. Veel vermeldt de akte van 801 niet over Zelhem. Enkel dat er een nederzetting was met de naam Salehem en dat er ene Helmbald boerde met zijn zoon. In de akte wordt voor het eerst een veldnaam genoemd die ooit in Zelhem is opgetekend: \"Widapa\". Op deze plaats, nabij het gemeentekantoor, is ter gelegenheid van het twaalfhonderdjarige jubileum van de voormalige gemeente Zelhem in 2001 een herdenkingsmonument opgericht.\nIn de 10e en 12e eeuw was de parochie Zelhem onderdeel van het Graafschap Lohn.\nTussen 1450 en 1500 kreeg de Lambertikerk van Zelhem zijn huidige vorm. Tegen het einde van de Tweede Wereldoorlog werd de kerk grotendeels verwoest. Ze werd tussen 1946 en 1949 weer opgebouwd en vormt nog steeds het middelpunt van Zelhem.\nIn 1829 telde de gemeente Zelhem ruim 2800 inwoners; een eeuw later waren het er bijna 5800 en tegen het eind van de twintigste eeuw waren het er ruim 11.000.\nIn 1885 werd station Zelhem aan de nieuwe spoorlijn Doetinchem-Ruurlo geopend. In 1937 werd de lijn tussen Zelhem en Ruurlo opgeheven. Tussen Zelhem en Doetinchem bleef tot 1972 een goederenlijn in stand gehouden. In 1975 werd deze afgebroken en later vervangen door een fietspad.\nTot 1 januari 2005 was Zelhem een zelfstandige gemeente, maar bij een gemeentelijke herindeling werd Zelhem toen samengevoegd met de nabijgelegen gemeenten Hummelo en Keppel, Steenderen, Hengelo en Vorden tot de gemeente Bronckhorst. Overige kernen in de voormalige gemeente zijn Halle, Heidenhoek, Oosterwijk, De Meene, Velswijk, Wassinkbrink, Winkelshoek, Wittebrink en Wolfersveen en een deel van de buurtschap IJzevoorde.\nVoorzieningen.\nZelhem kent van de diverse kernen binnen Bronckhorst de meeste bedrijvigheid. Er waren in 2016 259 bedrijven actief, waarvan de meeste gevestigd op industrieterrein Het Blek aan de zuidoostzijde van het dorp.\nOp het gebied van toerisme zijn er diverse campings en bungalowparken te vinden, waaronder sinds 1972 's lands grootste christelijke camping, \"De Betteld\", met circa 430 staanplaatsen."}
{"id": "9740", "revid": "264532", "url": "https://nl.wikipedia.org/wiki?curid=9740", "title": "Maart 2003", "text": "Dit artikel geeft een chronologisch overzicht van alle belangrijke gebeurtenissen per dag in de maand maart van het jaar 2003."}
{"id": "9743", "revid": "50766275", "url": "https://nl.wikipedia.org/wiki?curid=9743", "title": "Publicdomainsoftware", "text": "Publicdomainsoftware is over het algemeen software die door de ontwikkelaars in het publiek domein is geplaatst, waarbij dus afstand is gedaan van de auteurs- of creatierechten.\nMeestal gaat het hier om software die is ontwikkeld door universiteiten of universitaire instellingen die andere onderzoeksinstellingen willen toelaten voordeel te halen uit hun ontwikkelingen en zo zelf mede bij te dragen tot de wetenschap of de uitvinderswereld.\nEen van de meest bekende publicdomainprogramma's is SPICE, dat in de CAE-wereld bekend is (was) als wiskundig model om het gedrag van elektronische schakelingen te voorspellen.\nIn theorie is het mogelijk dat de auteursrechten op software zijn verlopen, maar met de huidige auteurswetten is die kans vrij klein: alleen software die door Ada Byron is geschreven is in het publieke domein.\nSoftware in het publieke domein zou men kunnen opvatten als de ultieme vorm van vrije software. Anders dan publicdomainsoftware wordt vrije software echter wel degelijk beschermd door auteursrecht, maar wordt het gepubliceerd onder een licentie die de gebruikers van de software bepaalde vrijheden toekent, zoals het aanpassen van de software. Programmatuur in het publieke domein bevat geen beperkingen maar ook geen bescherming van de rechten van de gebruikers.\nNog verder staat publicdomainsoftware af van freeware, waarbij de gebruiker geen enkel recht wordt toegekend anders dan kosteloos gebruik en verspreiding in ongewijzigde vorm van de programmatuur. Toch worden deze twee nog weleens met elkaar verward."}
{"id": "9744", "revid": "48215231", "url": "https://nl.wikipedia.org/wiki?curid=9744", "title": "Suprematisme", "text": "Het suprematisme is een vorm van de abstracte kunst uit het begin van de twintigste eeuw; de bloeitijd van deze beweging lag van circa 1915 tot 1930.\nGeschiedenis en achtergronden.\nDeze stijl binnen de schilderkunst werd gegrondvest door de Russische kunstschilder Kazimir Malevitsj, die in 1915 de principes formuleerde. Het suprematisme kan worden gezien in tegenstelling tot het constructivisme. Waar constructivisten zien dat het gehele leven door de techniek beheerst wordt, geloven de suprematisten dat het gevoel de techniek in het leven roept.\nHet suprematisme werkt vooral met geometrische figuren zoals het vierkant, de cirkel en de rechthoek. Binnen een volkomen abstracte kunst stond Malevitsj de \"suprematie\" van geometrische vormen voor. De weergave van zowel voorwerpen als idee\u00ebn werd volkomen afgewezen. Malevitsj' opvattingen zijn het meest radicaal uitgedrukt in zijn schilderij \"Zwart vierkant\" - een zwart vierkant op een witte achtergrond.\nHet suprematisme van Malevitsj is voor een belangrijk deel gebaseerd op het werk van de Russische wiskundige Lobatsjevski. Vanuit deze denkbeelden is elk schilderij een 'bevroren' beeld van een eeuwige beweging door een ideaalruimte van \"n\" dimensies, geen omhoog, geen omlaag, geen rechts en geen links.\nMalevitsj schreef een kunsttheorie die de grondslag vormde van een deel van zijn oeuvre en die hij het 'suprematisme' noemde (van \"suprematie\", oftewel 'oppermacht'). Zijn eerste suprematistische schilderij dateert uit 1913. Zijn \"Zwart vierkant op witte ondergrond\" uit 1915 werd het 'icoon' van het suprematisme en was op de eerste tentoonstelling in de 'rode hoek' opgehangen, de speciale plek in huis waar in Rusland de iconen geplaatst worden. Malevitsj stelde: \"Het vierkante vlak geeft het begin aan van het suprematisme, van een nieuw kleurrijk realisme als een soort van abstract scheppen\".\nHet betreft kunst waarin geen sprake is van figuratie. Het idioom is gebaseerd op geometrische vormen, pure kleuren plus wit en zwart. Kunst was voor Malevitsj verbonden met het spirituele. Volgens zijn opvatting diende de kunst geen politieke, utilitaire of sociale doelstellingen of pretenties te hebben. Kunst behoorde autonoom te zijn. Deze opvatting onderscheidde hem van de constructivisten. Er waren meerdere volgelingen, waaronder Ljoebov Popova. \nInvloeden.\nHet kubisme en het futurisme hebben het suprematisme be\u00efnvloed. Aan het einde van de jaren twintig was de bloeiperiode van het suprematisme voorbij. Sommige aanhangers sloten zich aan bij de constructivisten. In 1917 stond het suprematisme zeer in de belangstelling bij andere kunstenaars. Zij gebruikten het ook voor toegepaste kunst. De kunstenaars verenigden zich in het begin van de jaren twintig in een aantal Unovis-groepen. Hoewel de beweging in Rusland weinig weerklank vond en slechts een beperkt aantal navolgers kende, had zij wel veel invloed op Wassily Kandinsky en de schilders van het Bauhaus en De Stijl. Wat betreft het streven de vormentaal van de beeldende kunst terug te brengen tot zijn essentie liep de beweging vooruit op minimal art.\nDe Oktoberrevolutie van 1917 werd door veel kunstenaars gesteund. Het nieuwe regime was aanvankelijk gecharmeerd door abstracte en experimentele kunst. Tijdelijk had de abstracte kunst een bijzondere waarde voor de Sovjet-regering. Er was zelfs subsidie voor. Maar vanaf 1924, toen het Stalinisme in voege trad, begon de Sovjetstaat de artistieke vrijheid sterk in te perken. In Europa werd het manifest daarentegen een bron van inspiratie voor De Stijl, het Europese constructivisme, het Bauhaus en minimal art. Na de Russische Revolutie meenden veel moderne kunstenaars die onder het regime van de tsaar niet aan het werk konden dat nu eindelijk hun tijd gekomen was. Het communistisch regeringsstelsel verbood echter al snel elke kunstvorm die niet in dienst stond van de staat.\nVormsoort.\nDe schilderijen vertonen grote contrasten zoals:"}
{"id": "9745", "revid": "206796", "url": "https://nl.wikipedia.org/wiki?curid=9745", "title": "Public domain software", "text": ""}
{"id": "9746", "revid": "264532", "url": "https://nl.wikipedia.org/wiki?curid=9746", "title": "Intellectueel eigendom", "text": "Intellectueel eigendom, intellectuele rechten of intellectuele-eigendomsrechten is een reeks rechten die zijn vastgelegd in nationale en internationale wetten. Intellectuele-eigendomsrechten zijn de quasi-exclusieve (vrijwel uitsluitende, namelijk van derden) rechten van rechthebbenden op een voortbrengsel van de menselijke geest. Tot de intellectuele-eigendomsrechten behoren sterk uiteenlopende rechten als het auteursrecht, naburige rechten, het databankenrecht, het octrooirecht, het merkenrecht, het tekeningen- en modellenrecht, het handelsnaamrecht, het kwekersrecht en het chipsrecht.\nIndeling en classificatie.\nIn het intellectuele-eigendomsrecht worden twee soorten categorie\u00ebn onderscheiden: de industri\u00eble rechten enerzijds en het auteursrecht en aanverwante rechten anderzijds.\nIndustri\u00eble rechten.\nIndustri\u00eble rechten zijn het merkenrecht, het octrooirecht, het recht op industri\u00eble tekeningen en modellen, het kwekersrecht en het recht betreffende de bescherming van topografie\u00ebn van halfgeleiderproducten.\nAuteursrecht en aanverwante rechten.\nHet auteursrecht beschermt literaire en artistieke werken, zoals werken van letterkunde, bladmuziek, beeldende kunsten, artistieke tekeningen en modellen, en computerprogramma's. Naburige rechten beschermen intellectuele creaties van uitvoerend kunstenaars, producenten en omroeporganisaties in audiovisuele werken. Ten slotte bestaat er ook het databankenrecht dat een exclusief recht aan de product van de databanken geeft.\nTerm.\nDe term intellectueel eigendom (Engels: \"intellectual property\", Duits: \"geistiges Eigentum\", Frans: \"propri\u00e9t\u00e9 intellectuelle\") kwam al halverwege de negentiende eeuw voor in Amerikaanse en Franse publicaties. Het vroegst bekende gebruik van de term \"intellectual property\" in de VS betreft een uitspraak van de Massachusetts Circuit Court in oktober 1845, tijdens de patentenrechtszaak Davoll et al. versus Brown. Daarin schreef rechter Charles L. Woodbury: \"only in this way can we protect intellectual property, the labors of the mind, productions and interests as much a man's own \u2026 as the wheat he cultivates, or the flocks he rears.\" In 1846 noemde de Franse auteur A. Nion het begrip \"propri\u00e9t\u00e9 intellectuelle\" in zijn boek: \"Droits civils des auteurs, artistes et inventeurs\".\nVolgens critici als Machlup werd de term intellectueel eigendom gebruikt omdat belanghebbenden graag wilden inhaken op het succes van de Franse Revolutie, die eigendom tot een heilig en onaantastbaar recht verklaarde, en die af wilde van de gedachte van privileges, die tot dan toe aan auteurs en uitvinders werden verleend. Maar al in de negentiende eeuw werd duidelijk dat intellectueel eigendom geen vorm van eigendom is. Eigendom geldt voor onbepaalde tijd, intellectueel eigendom meestal slechts voor bepaalde tijd (bijvoorbeeld maximaal 20 jaar voor uitvindingen \u2013 de uitzondering is het merkenrecht, dat letterlijk eindeloos verlengd kan worden). Intellectueel eigendom is bovendien gecre\u00eberd met het oog op doelmatigheid, bij materieel eigendom is dat geen overweging. Daarnaast bestaat bij een te rigide toepassing van het begrip intellectueel eigendom in de rechtspraak het risico van een inbreuk op de principi\u00eble vrijheid van idee\u00ebn, en op de vrijheid van concurrentie. Om dergelijke redenen heeft de beroemde Duitse rechtsgeleerde Josef Kohler al de term immateri\u00eble goederen voorgesteld, die soms nog wel gebruikt wordt. \nRichard Stallman staat dan ook niet alleen als hij zegt dat intellectuele-eigendomsrechten simpelweg niet bestaan. Vanuit dergelijke overwegingen zijn wel de alternatieve termen intellectueel monopolie of immaterieel monopolie voorgesteld, met betrekking tot de juridische status van niet-stoffelijke zaken.\nIn de terminologie van het Nederlandse privaatrecht kan eigendom alleen rusten op zaken, dat zijn goederen van stoffelijke aard die te beheersen zijn. De term intellectueel eigendom is in dat verband dan ook niet correct. De wetgever spreekt daarom liever van voortbrengsels van de geest. Maar ook die aanduiding is niet altijd op haar plaats. Immers bij merken gaat het veeleer om de exclusiviteit dan om de geestelijke prestatie. Het is bijvoorbeeld niet creatief om het merk 4711 te bedenken. Moet een bepaald merk onverhoopt toch als creatieve prestatie worden aangemerkt, dan kan de geestelijke prestatie die ervoor is geleverd alsnog onder het auteursrecht beschermd zijn.\nHet gebruik van de term monopolie in juridisch verband is overigens onjuist, want dat is een economisch en geen juridisch begrip. Het gaat hier om exclusieve rechten en die kunnen tot een monopolie leiden, mits er geen oudere al dan niet gelijkwaardige substituten voorhanden zijn op een bepaalde markt.\nTaalkundig gezien is 'intellectueel eigendom' eigenlijk een mannelijk begrip (de intellectuele eigendom), aangezien 'eigendom' een mannelijk woord is als het om een recht gaat, in tegenstelling tot het onzijdige woord (het eigendom) als het gaat om een zaak of voorwerp wat men kan bezitten.\nBelang.\nDe term intellectueel eigendom is als juridisch concept van toenemend belang in de westerse cultuur. Immers intellectuele-eigendomsrecht betreft vooral informatieproducten, die in het digitale tijdperk sterk in aantal zijn toegenomen. Verder zijn individuele rechthebbenden in juridisch opzicht steeds assertiever geworden, mede vanwege de groeiende geldstromen die met intellectuele-eigendomsrecht gepaard gaan.\nOorspronkelijk idee.\nEen van de idee\u00ebn achter de meeste vormen van intellectuele-eigendomsrechten is dat een dergelijk alleenrecht een stimulans kan zijn om werken, uitvindingen en dergelijke te cre\u00ebren en te delen met anderen. Voorstanders en belanghebbenden van intellectuele-eigendomsrechten vinden dat personen en organisaties beschermd moeten worden tegen misbruik van de vruchten van hun intellectuele arbeid. Bij een effectieve bescherming van intellectuele-eigendomsrechten weten de rechthebbenden hun investeringen veiliggesteld, en volgens de voorstanders zou dat, via de daaruit voortkomende stimulans voor andere creatieve geesten, de maatschappelijke vooruitgang bevorderen.\nEr zijn echter partijen die aan de realiteit van dit mechanisme twijfelen. Intellectueel eigendom betreft in essentie informatie, en informatie is \u2013 in economische termen \u2013 niet rivaliserend, dat wil zeggen dat de eigenaar deze kan afstaan \u00e9n zelf blijven gebruiken, wat bij stoffelijke producten uiteraard niet het geval is. Schaadt het de welvaart niet als iemand iets voor zich houdt dat hij zonder direct nadeel voor hemzelf zou kunnen delen? Een andere overweging is dat het onderhandelen over, en verlenen van licentierechten op intellectueel eigendom tot hoge transactiekosten leidt. Als die kosten hoger zijn dan de opbrengsten voor de betrokkenen is er eigenlijk sprake van een publiek goed in economische zin.\nIntellectueel eigendom is wezenlijk anders van aard dan fysiek/tastbaar eigendom. Daarom wordt juridisch ook gesproken van inbreuk op rechten van intellectueel eigendom, en niet van diefstal. De Nederlandse wet definieert diefstal als het \"wegnemen\" van een goed. Toch wordt ook het klakkeloos kopi\u00ebren van de resultaten van andermans intellectuele inspanningen door de meeste mensen als een principieel onrechtmatige daad ervaren, helemaal wanneer de oorspronkelijke bedenker de deze toekomende \"credits\" worden onthouden. Voorts ondervindt de oorspronkelijke bedenker in de meeste gevallen wel degelijk schade als deze de markt wederrechtelijk ingenomen ziet worden door iemand die deze idee\u00ebn klakkeloos kopieert. Tot de negentiende eeuw kon eerdergenoemde inbreuk echter niet als onrechtmatige daad worden aangemerkt, aangezien een daad voor de wet in principe pas onrechtmatig is als deze tot aantoonbare schade leidt. Echter, sinds de instelling van het auteursrecht hoeft een rechthebbende, in het geval van vermeende inbreuk op zijn recht van intellectueel eigendom, niet aan te tonen dat hij in geld uit te drukken schade leidt. Het auteursrecht omvat naar continentaal-Europese opvattingen behalve een exploitatierecht ook een moreel recht. Bij inbreuk op een moreel recht is sprake van niet aantoonbare, immateri\u00eble schade.\nRecente ontwikkelingen.\nEen recente ontwikkeling vormen musici, die hun muziek (bijvoorbeeld onder een Creative Commons-licentie) gratis toegankelijk maken op het internet, en vervolgens hun geld verdienen via toegangskaarten voor concerten, en de verkoop van merchandise.\nOntwikkelingen op het gebied van DRM (digital rights management) roepen weerstand op, temeer daar vele DRM-systemen beperkingen opleggen (bijvoorbeeld op het maken van reservekopie\u00ebn) die volgens de wet principi\u00eble rechten zijn van de eindgebruikers.\nIntellectueel eigendom in de wet.\nHet intellectuele-eigendomsrecht (IE) is de losse verzameling van wetten en internationale verdragen die het eigendomsrecht regelen voor producten van intellectuele arbeid.\nBij de verlening van een intellectuele-eigendomsrecht aan de bedenker of maker van bijvoorbeeld een product, uitvinding, merknaam, muziekstuk of literair werk, krijgt de auteur door de overheid bepaalde rechten toegekend: alleen degene die over het intellectuele-eigendomsrecht beschikt mag het product produceren, het muziekstuk vastleggen of het boek publiceren en vermenigvuldigen.\nEr wordt wel gezegd dat een intellectueel eigendomsrecht een maker een (tijdelijk) monopolie geeft op het gebruik van die werken. Of dat ook tot een economisch monopolie leidt is een economische vraag. Bij aanwezigheid van zogenaamde substituten (een economisch begrip) leidt een intellectueel eigendomsrecht niet tot een economisch monopolie.\nRechtsgebieden.\nJuridisch kunnen de volgende soorten van intellectueel eigendom worden onderscheiden:\nAanverwante rechtsgebieden zijn verder nog:\nRegistratie.\nVoor recht op een octrooi, merk, kweekresultaat, topografie\u00ebn van halfgeleiderproducten en een tekening of model is een registratie nodig. Het recht op een handelsnaam, naburige rechten, databank en het auteursrecht ontstaan van rechtswege. Een aparte registratie is niet nodig maar kan \u2013 in verband met de bewijsvoering \u2013 wel handig zijn. De laatstgenoemde rechten kunnen vrij informeel (dat wil zeggen: eenvoudig) geregistreerd worden. In de Benelux kunnen deze rechten bijvoorbeeld bij de Benelux-Bureau voor de Intellectuele Eigendom geregistreerd worden.\nGeschiedenis van het intellectuele-eigendomsrecht.\nDe tegenwoordig onder de noemer intellectueel eigendom verzamelde takken van het recht zijn ontwikkeld tijdens de afgelopen 450 jaar, toen het besef opkwam dat mensen steeds vaker geld verdienden met intellectuele arbeid in plaats van met het verhandelen of maken van stoffelijke zaken. Het kwam in die tijd helaas vaak voor dat uitvindingen verloren gingen met de dood van de uitvinder of ontdekker, omdat deze nooit aan iemand verteld had hoe de uitvinding werkte uit angst dat iemand anders met zijn idee aan de haal zou gaan.\nNa de uitvinding van de drukpers zochten machthebbers naar een manier mogelijke negatieve publicaties onder controle te krijgen. Dit werd gevonden door een groep van uitgevers het exclusieve recht te geven bepaalde boeken te mogen drukken. Vanaf ruwweg de Franse Revolutie werden dergelijke rechten in principe aan de auteurs (in plaats van de uitgevers) verleend. Ook ontstonden er na de middeleeuwen in veel landen octrooisystemen om technische innovaties te stimuleren. De opkomst van het octrooi viel samen met de industri\u00eble revolutie, hoewel de eerste octrooien \"avant la lettre\" al in de 15e eeuw verleend werden. Maar in die tijd was een octrooi vaak een privilege (verleend door een vorst) en geen recht waar iedereen aanspraak op kon maken die aan objectieve voorwaarden voldeed.\nIn 1883 kwam de Unie voor de bescherming van de industri\u00eble eigendom (Conventie van Parijs 1883) tot stand, waarin een aantal essenti\u00eble zaken met betrekking tot intellectuele-eigendomsrechten geregeld werd.\nVanwege de negatieve gevolgen van het octrooisysteem, is dit in Nederland in 1869 weer afgeschaft. Daar heeft de opkomende industrie in ons tot dan toe voornamelijk agrarische land sterk van geprofiteerd, zoals Philips (die de uitvindingen van Edison vrijelijk kon gebruiken), en voorlopers van Unilever (margarine) en AKZO. Pas in 1910 kreeg Nederland weer een octrooiwet, onder internationale druk. Ook de Zwitsers hadden rond die tijd een octrooiloze periode. Toen is de basis gelegd voor de geneesmiddelenindustrie in Bazel, die nu tot de wereldtop behoort, maar destijds profiteerde van Franse uitvindingen. Het is goed te bedenken dat dit alleszins rechtmatig was en niet als piraterij mag worden gekwalificeerd, want octrooirecht is geen mensenrecht, maar een instrument van economische politiek dat soevereine staten naar eigen goeddunken mogen inrichten \u2013 al zijn er steeds meer internationale verdragen waardoor landen zich tot bepaalde wetgeving verplichten.\nOverlap.\nIntellectueel eigendom beslaat zoals gezegd veel verschillende rechtsgebieden en is derhalve onderhevig aan allerlei soorten wetgeving. Daardoor is samenloop geenszins uitgesloten. Zo is een merk meestal ook een werk in de zin van de auteurswet, hetzelfde geldt voor handelsmodellen. Software wordt \u2013 in bepaalde gevallen \u2013 zowel door auteursrecht als octrooirecht beschermd. Dit is minder vreemd dan het lijkt, want elk rechtsgebied waarin intellectueel eigendom een rol speelt, definieert niet alleen de objecten waarop deze betrekking kan hebben, maar ook de inhoud van de betreffende exclusieve rechten. Zo gaat het auteursrecht in essentie over openbaar maken en verveelvoudigen, terwijl het merkenrecht gaat over het gebruik van een teken ter identificatie van handelswaar. Auteursrecht gaat over de vorm: iemand mag een verhaal altijd in zijn eigen woorden navertellen en het auteursrecht belet een programmeur ook niet om zijn eigen versie te schrijven van een programma van een ander, met dezelfde functionaliteit. Dat kan \u2013 onder omstandigheden \u2013 wel bewerkstelligd worden met een octrooi.\nInternationale context.\nWetgeving over intellectueel eigendom wordt op veel verschillende niveaus geregeld: internationale verdragen, nationale wetgeving en (in het geval van de Europese Unie) Europese Richtlijnen en Verordeningen. Allemaal spelen ze een rol in het vaststellen van de regelingen aangaande intellectueel eigendom. Overigens brengen landen die zich aansluiten bij een internationaal verdrag rond intellectueel eigendom hun nationale wetgeving zo veel mogelijk in lijn met het verdrag, om zo tegenstrijdigheden te voorkomen. Voor Europese regels is dat verplicht. Dit gebeurt wel altijd met enige vertraging. Zo heeft Europa al in 1996 een Richtlijn rond het databankenrecht uitgevaardigd, die in 1999 in Nederland werd ingevoerd."}
{"id": "9747", "revid": "170851", "url": "https://nl.wikipedia.org/wiki?curid=9747", "title": "Freeware", "text": "Freeware is een gangbare benaming voor software waarvan de auteur een licentie heeft verleend tot gebruik en verdere verspreiding \"in ongewijzigde vorm\", zonder daarvoor vergoeding te vragen. Hierdoor is deze software gratis te gebruiken. \nIn tegenstelling tot publicdomainsoftware wordt freeware volledig beschermd door auteursrechten. In tegenstelling tot vrije software is het niet toegestaan de software te verbeteren of aan te passen, verspreiden of verkopen. Bij vrije software mag dit wel en is de broncode beschikbaar als onderdeel van de licentie. \nHet Engelse woord \"free\" betekent in de context van freeware dus \"gratis\" en niet \"vrij.\""}
{"id": "9748", "revid": "46715", "url": "https://nl.wikipedia.org/wiki?curid=9748", "title": "Lijst van softwarelicenties", "text": "Software kan onder verschillende licenties worden verspreid. Hieronder volgt een lijst van softwarelicenties.\nIndeling.\nSoftwarelicenties zijn in te delen volgens de rechten en verplichtingen met eventuele kosten:\nPropri\u00ebtaire software.\nOnder propri\u00ebtaire software verstaat men software waarvan de broncode niet beschikbaar is. Veel propri\u00ebtaire software gebruikt een 'gewone' commerci\u00eble gebruikersovereenkomst waarbij men tegen betaling het recht verkrijgt om de software onder bepaalde voorwaarden te gebruiken, soms eeuwigdurend, soms voor een bepaalde tijd. Daarnaast zijn er varianten die gratis gebruik van de software of van een deel ervan toestaan, al dan niet met beperkingen:"}
{"id": "9751", "revid": "271", "url": "https://nl.wikipedia.org/wiki?curid=9751", "title": "Kunstschilders", "text": ""}
{"id": "9752", "revid": "12885", "url": "https://nl.wikipedia.org/wiki?curid=9752", "title": "Universum", "text": ""}
{"id": "9754", "revid": "80021", "url": "https://nl.wikipedia.org/wiki?curid=9754", "title": "Atmosfeer", "text": ""}
{"id": "9755", "revid": "10791", "url": "https://nl.wikipedia.org/wiki?curid=9755", "title": "Cryogeen", "text": "Cryogene omstandigheden zijn omstandigheden bij zeer lage temperatuur.\nEen cryogeen experiment is een experiment bij een (kunstmatige) zeer lage temperatuur, met name in een natuurkundig laboratorium. \nLetterlijk betekent cryo-geen 'koud-makend' .\nWetenschap.\nVaak worden voor cryogene experimenten in de natuurkunde stoffen gebruikt die bij kamertemperatuur gasvormig zijn en al koken en verdampen bij temperaturen net boven het absolute nulpunt. Belangrijk hiervoor zijn distikstof, diwaterstof en helium, met een kookpunt van respectievelijk 77\u00a0K, 20\u00a0K en 4,2\u00a0K. Vloeibare stikstof kost ongeveer evenveel als melk en wordt in grote hoeveelheden voor allerlei experimenten ingezet. Vloeibaar helium is veel duurder en als gevolg van zijn veel lagere verdampingswarmte lastiger om te transporteren, vanwege benodigde isolatie. Het wordt dan ook alleen voor specifieke experimenten ingezet die een extreem lage temperatuur nodig hebben en wordt dan ter plekke uit heliumgas aangemaakt.\nVeel wetenschappelijke experimenten hebben baat bij lage temperaturen, omdat de atomen bij zulke temperaturen veel minder snel bewegen en omdat er bij lage temperaturen minder ruis in elektronische circuits optreedt. Ook hebben sommige stoffen verrassende eigenschappen bij lage temperaturen, zoals supervloeibaarheid en supergeleiding.\nCryogeen transport.\nAardgas wordt bij cryogene temperaturen, vloeibaar per gastanker getransporteerd en heet dan lng. Het heeft per gewichtseenheid een volume dat bijna 700 keer lager ligt dan in gasvorm.\nRuimtevaart.\nIn de ruimtevaart worden de brandstof, in de vorm van waterstof of methaan, de oxidator, in de vorm van zuurstof, en het drijfgas, in de vorm van helium, cryogeen-vloeibaar in de tanks van de te lanceren raket geladen."}
{"id": "9756", "revid": "12970", "url": "https://nl.wikipedia.org/wiki?curid=9756", "title": "Utrecht (stad)", "text": "Utrecht (; Stad-Utrechts: \"Utreg\" of \"Utereg\") is een stad en gemeente in Nederland en de hoofdstad van de provincie Utrecht. Met inwoners op is Utrecht qua inwonertal de vierde gemeente van Nederland. Deze inwoners zijn verdeeld over vier woonplaatsen, te weten Utrecht met , Haarzuilens met , Vleuten met en De Meern met inwoners. De agglomeratie Utrecht telde per 1 januari 2019 712.700 inwoners. In 2021 was Utrecht de snelst groeiende stad van Nederland.\nUtrecht is een van de oudste steden van Nederland. Het is ontstaan als een Romeinse fortificatie aan de Limes. In de zevende eeuw werd op de plaats waar dit fort zich bevond een kerkje gebouwd en in de eeuwen erna verrezen hier grotere kerken. In 1122 kreeg Utrecht als een van de eerste steden in het huidige Nederland stadsrechten. Dankzij zijn ligging aan de rivier de Rijn groeide Utrecht in de 13e en 14e eeuw uit tot belangrijke handelsstad in Europa. Met de opkomst van het graafschap Holland verplaatste deze handel zich daarheen en werd Utrecht minder belangrijk, hoewel Utrecht tot in het begin van de 16e eeuw de grootste stad van de Noordelijke Nederlanden bleef. In het jaar 1808 was Utrecht kortstondig de hoofdstad van het Koninkrijk Holland. Ten tijde van de industri\u00eble revolutie was Utrecht het centrum van de nationale staal- en spoorwegindustrie.\nUtrecht heeft omstreeks 2020 de tweede economie in de noordvleugel van de Randstad, na Amsterdam. De regio Utrecht behoort tot de meest concurrerende economische regio\u2019s in Europa. De stad is het wegen- en spoorwegknooppunt van Nederland. Met een doorvoer van meer dan 57 miljoen reizigers per jaar is Utrecht Centraal het grootste station van Nederland. Mede hierom hebben veel bedrijven en instanties er hun hoofdvestiging, waaronder Bol., de Nederlandse Spoorwegen, Prorail, de Jaarbeurs en banken als de Rabobank en De Volksbank.\nUtrecht huisvest naast de Universiteit Utrecht nog de Hogeschool Utrecht, de Universiteit voor Humanistiek, het Universitair Medisch Centrum Utrecht en de Hogeschool voor de Kunsten Utrecht. In totaal zijn er ongeveer 67.000 studenten, waarvan er ruim 33.000 woonachtig zijn in de stad. Utrecht staat daarom bekend als een studentenstad.\nUtrecht is de hoofdzetel van de Katholieke Kerk in Nederland en van het Aartsbisdom Utrecht. De Domtoren is met 112,32 meter de hoogste kerktoren van Nederland en het symbool van de stad. Utrecht heeft tevens een rijke kunsttraditie, waarvan de bekendste exponenten de schilders van de Utrechtse School zijn (onder anderen Jan van Scorel en Roelant Savery), en 20e-eeuwse kunstenaars als Gerrit Rietveld, Theo van Doesburg en Dick Bruna.\nNaam.\nDe naam Utrecht is afkomstig van het Latijnse \"Ultraiectum\" en duidt op een plaats waar in de Romeinse tijd de rivier de Rijn doorwaadbaar of over te steken was. De 'U' komt van het Oudnederlandse woord \"uut\", dat 'benedenstrooms' betekent - \"Utrecht\" moet dus begrepen worden als 'Trecht benedenstrooms' in tegenstelling tot dat andere \"Trecht\", Maastricht. Later werd Utrecht wel aangeduid als \"Traiecti Batavorum\" (of \"Trai/jecti Batauorum\", Trecht (Tricht) van de Bataven), bijvoorbeeld als plaatsaanduiding in boeken in het Latijn die in Utrecht uitgegeven werden.\nVanwege de Domtoren, beeldmerk van de stad en met 112,32 meter de hoogste kerktoren van Nederland, wordt de stad ook wel \"Domstad\" genoemd. Twee andere bijnamen zijn \"Utreg\" (in het Stad-Utrechts) en \"Utka\" (in de multiculturele straattaal van de Randstad). Tijdens Carnaval heet de stad Utrecht \"Leemput\", naar Cathrijn van Leemput. \nEen inwoner van Utrecht laat zich liever \"Utrechter\" dan \"Utrechtenaar\" noemen. Dit vanwege de associatie door de zogeheten 'Utrechtse sodomieprocessen': op het Domplein ontmoetten mannelijke homoseksuelen elkaar in de achttiende eeuw onder meer bij de ru\u00efnes van het ingestorte middenschip van de Domkerk (voor wie tussen de kerk en de toren een gedenksteen ligt). Ze werden door de overheid vervolgd en 18 mannen werden ter dood veroordeeld. Zodoende werd \"Utrechtenaar\" een scheldwoord voor homoseksueel. Kort na de Tweede Wereldoorlog besloot een van de Utrechtse kranten uit die tijd, het Utrechts Nieuwsblad, het woord Utrechtenaar in de ban te doen. \nInwoners van de stad worden ook wel 'baliekluivers' genoemd, naar de Utrechters die, hangend over de balies van de bruggen van de Oudegracht, de bedrijvigheid in de stad aanschouwden en elkaar ontmoetten. 'Uitert' is de verouderde naam in dialect, en komt voor als familienaam 'van Uitert' en 'van Uijtert'.\nGeschiedenis.\nOp en rond het huidige Domplein is de plaats waar de Romeinen rond 50 n.Chr. de basis voor de stad Utrecht hebben gelegd. Aan de oever van de Rijn bouwden ze het castellum Traiectum van hout en aarde. Dit fort was onderdeel van de verdedigingsgordel langs de noordgrens van het Romeinse Rijk, de zogenaamde limes. Tussen 50 en 270 n.Chr. werd het castellum viermaal herbouwd. Na het vertrek van de Romeinen streden de Friezen en de Franken lange tijd om de vesting. De overgebleven ommuring leefde voort als de burcht Trecht.\nIn 690 stichtte de Angelsaksische missionaris en bisschop Willibrord binnen de grotendeels verlaten grenspost Utrecht een geestelijk centrum met twee kerken, waar later nog een derde aan werd toegevoegd. Hieruit ontwikkelde zich het complex van de aan Sint-Maarten gewijde Domkerk, de Sint-Salvatorkerk en de tussengelegen Heilig-Kruiskapel. Vanaf de achtste eeuw, met een onderbreking vanwege Vikingen, zetelde een bisschop in Utrecht, dat daardoor het religieuze centrum van de Noordelijke Nederlanden was. Vanaf de tiende eeuw kreeg de bisschop steeds meer wereldlijke macht. Hij werd toen de belangrijkste vorst in de Noordelijke Nederlanden, die heerste over het Sticht. In de directe omgeving van de burcht ontstond de bloeiende handelswijk Stathe, waar kooplieden en ambachtslieden zich vestigden. In de elfde eeuw werd het kerkelijk centrum uitgebreid met drie nieuwe kapittelkerken en een abdij, die samen het Utrechtse kerkenkruis vormden. Diezelfde eeuw voegden de bisschop en de keizer hun paleizen toe aan de burcht.\nOp 2 juni 1122 kreeg Utrecht stadsrechten bevestigd door keizer Hendrik V. De bisschop verloor hierdoor veel invloed op de stad ten gunste van de kersverse stedelingen. Deze mochten de stad nu omwallen, en nog in 1122 begon tevens de aanleg van de zuidelijke Oudegracht. De groei van de bevolking blijkt onder meer uit het feit dat er drie nieuwe parochies werden afgesplitst van de oudste parochie, die van de Buurkerk. Het bestuur van de stad bestond aanvankelijk uit schout en schepenen, maar al in 1196 werd een Raad gevormd, die tot de oudste ten noorden van de Alpen behoort.\nVanaf de twaalfde eeuw werd de macht van naburige vorsten groter, terwijl die van de Utrechtse bisschop afnam. Gedurende de hele Middeleeuwen hebben vooral Holland en Gelre geprobeerd delen van het Sticht in te lijven. Binnen de stad ontstonden twee overheersende partijen, waarvan de een pro-Holland was en de ander pro-Gelre. Eeuwenlang hebben deze partijen elkaar te vuur en te zwaard bestreden. Herhaaldelijk kan gerust gesproken worden van burgeroorlog binnen de stadsmuren.\nOndanks deze strijd en ondanks de toenemende concurrentie van de Hollandse steden vanaf de dertiende eeuw, bleef Utrecht de grootste en welvarendste stad en het belangrijkste culturele centrum in de Noordelijke Nederlanden. De welgestelden bouwden grote stenen huizen langs de Oudegracht, vooral nadat rond het midden van de dertiende eeuw het gebruik van baksteen algemeen werd. Langs de gracht zelf ontstonden de karakteristieke werven en werfkelders. Talrijke kloosters vestigden zich in de stad. In onder meer 1253 vond in Utrecht een grote stadsbrand plaats. De huidige gotische Domkerk werd vervolgens vanaf 1254 gebouwd naar voorbeeld van de grote Franse kathedralen.\nIn 1304 deden de gilden een succesvolle greep naar de macht, en zij zouden tot 1528 een grote rol in het stadsbestuur blijven spelen. Met het graven van de Nieuwegracht eind veertiende eeuw was het stratenpatroon binnen de stad grotendeels voltooid en het stadsgebied raakte grotendeels volgebouwd. Opvallend is het grote aantal gasthuizen (opvanghuizen voor behoeftigen) dat in deze eeuw ontstond. Een prestigeproject in de veertiende eeuw was de bouw van de Domtoren, een van de hoogste torens die tot dan toe waren gebouwd.\nDe dreiging van de buurstaten van het Sticht bleef groot, en bewoners van het Nedersticht dwongen de bisschop in 1375 de Stichtse Landbrief uit te vaardigen, waardoor zij als Staten van het Nedersticht controle konden uitoefenen op de wijze waarop politiek bedreven werd. De Staten van Utrecht bestonden uit vertegenwoordigers van de geestelijkheid, de adel en de steden. Utrecht nam door zijn dominante positie een overheersende positie in de Statenvergaderingen in. Door verdere groei was Utrecht tot halverwege de 16e eeuw de grootste stad van de noordelijke Nederlanden.\nIn de zestiende en zeventiende eeuw speelde Utrecht met zijn Utrechtse School ook een belangrijke rol in de Nederlandse schilderkunst. Bekende schilders waren de renaissanceschilder Jan van Scorel, de \"mani\u00ebristen\" Joachim Wtewael, Abraham Bloemaert en Paulus Moreelse, de \"Utrechtse caravaggisten\" Hendrick ter Brugghen, Gerard van Honthorst en Dirck van Baburen, de \"Italianisanten\" Cornelis van Poelenburch, Jan Both en Jan Baptist Weenix.\nVanaf de late middeleeuwen tot het begin van de 19e eeuw kende de stad verschillende periodes van botsingen en verschuivingen tussen en binnen verschillende machten, door onder meer de reformatie, gilden en bezettingen door Spanjaarden en Fransen. In 1636 werd de Universiteit Utrecht opgericht.\nVanaf het begin van de 19e eeuw werden, in ruime zin, nutsvoorzieningen aangelegd en uitgebreid, wat de situatie voor de stad sterk verbeterde. In de tweede helft van de 19e eeuw vond de eerste stadsuitbreiding plaats. Voor en - met name - na de Tweede Wereldoorlog zou Utrecht hiermee grootschalig uitbreiden. Rond 1925 was een groot deel van de bevolking werkzaam in de industrie. Vooral de metaalindustrie met bedrijven als Demka, Werkspoor en Jaffa was een voorname werkgever. Na de Tweede Wereldoorlog werd Utrecht meer en meer een diensten- en kenniscentrum.\nGeografie.\nUtrecht ligt centraal in Nederland en in de provincie Utrecht. De stad is ontstaan aan een kromming van de Rijn, toen de hoofdarm van de rivier die de loop van de huidige Kromme Rijn en Oude Rijn volgde. Op de plek van het huidige Domplein lag een Romeins castellum. Er stroomt een bescheiden Kromme Rijn in het oosten Utrecht binnen om de stadsgrachten als Vecht (noordelijk) en Leidse Rijn (westelijk) te verlaten. Westelijk van de stad loopt het brede Amsterdam-Rijnkanaal, naar het zuiden loopt de Vaartsche Rijn, een veel ouder kanaal.\nTen westen van de stad, 'over het Amsterdam-Rijnkanaal' heen, ligt het voorstedelijke uitbreidingsproject Leidsche Rijn, grootste Vinex-locatie en nieuwbouwproject van Nederland. Een reeks nieuwbouwwijken huisvesten bij afronding ongeveer 90.000 inwoners. Ten noorden, zuiden en oosten van de stad liggen enkele voorsteden en forensen- en satellietsteden. De grootstedelijke agglomeratie valt samen met het BRU (Bestuur Regio Utrecht).\nBestuurlijke indeling.\nDe gemeente telt anno 2022 iets meer dan 361.000 inwoners en heeft een oppervlakte van 99\u00a0km\u00b2 (waarvan slechts een klein gedeelte water).\nDe voormalige gemeente Vleuten-De Meern maakt sinds 1 januari 2001 deel uit van de gemeente Utrecht. Ook werd per die datum een deel van de gemeente Nieuwegein, namelijk het poldergebied Rijnenburg, aan de gemeente Utrecht toegevoegd. Na de annexatie besloot de nieuw gekozen gemeenteraad niet te tornen aan de bestaande indeling in woonplaatsen, te weten De Meern, Haarzuilens, Utrecht en Vleuten. Wel werd besloten tot het enigszins verleggen van de grenzen tussen Utrecht en De Meern en tussen Utrecht en Vleuten. Dit hield verband met de gewenste wijkindeling van enkele nieuwbouwbuurten.\nDe stad Utrecht bestond v\u00f3\u00f3r de annexatie uit acht wijken, te weten Binnenstad, West, Noordwest, Overvecht, Noordoost, Oost, Zuid en Zuidwest. Door de annexatie kwamen er twee bij, namelijk Leidsche Rijn en Vleuten-De Meern. Het geannexeerde gebied van de gemeente Nieuwegein werd ingedeeld bij de wijk Vleuten-De Meern, maar bij de woonplaats Utrecht. Wegens de herindeling van 2001 was het oorspronkelijk de bedoeling om de woonplaatsen Vleuten, De Meern en Haarzuilens te schrappen uit het postcodeboek en deze te vervangen door een Utrechtse postcode. Wegens protest vanuit de bevolking van de voormalige gemeente Vleuten-De Meern werd dit plan niet doorgevoerd.\nRegionale indeling.\nUtrecht is in ten minste twintig regionale samenwerkingen vertegenwoordigd, die elk een andere samenstelling hebben.\nWijken.\nDe gemeente Utrecht onderscheidt bestuurlijk tien wijken. Deze zijn te vergelijken met stadsdelen in andere steden. De Utrechtse wijken zijn onderverdeeld in subwijken en deze op hun beurt in buurten. Elke wijk kent een wijkbureau of een wijkservicecentrum. De wijk Vleuten-De Meern bezit ook een dependance van de afdeling Burgerzaken van de gemeente Utrecht.\nElke wijk heeft een \"raadscommissie voor de wijk\", samengesteld uit gemeenteraadsleden of hun plaatsvervangers en elke wijk heeft ook een aparte wijkwethouder. Daarnaast bestaat er sinds 2002 een wijkraad, die een adviserende rol heeft en bestaat uit bewoners van de desbetreffende wijk. De Utrechtse wijken (wijkindeling sinds 2001) zijn:\nDemografie.\nDe gemeente Utrecht is met ca. 360.000 inwoners (in 2022) de vierde gemeente van Nederland. Met voorsteden als Maarssen, Nieuwegein en Houten erbij telt Utrecht ca. 520.000 inwoners. In het stedelijke gebied van Utrecht, waarvan ook onder andere de gemeenten Zeist en De Bilt deel uitmaken, wonen ca. 710.000 mensen. De stad maakt deel uit van de G4, een samenwerkingsverband van de vier grootste steden, waartoe ook Amsterdam, Rotterdam en Den Haag behoren. Utrecht groeit zeer snel (zie Bevolkingsontwikkelingstabel). Begin 2009 passeerde de stad de grens van 300.000 inwoners en in 2018 die van 350.000 inwoners. De prognose voor 2022 is 370.000 en als de snelle groei doorzet kan omstreeks 2025 de mijlpaal van 400.000 zijn bereikt.\nBevolkingssamenstelling.\nUtrecht is een multiculturele stad; het percentage inwoners met een migratieachtergrond is grofweg een derde en blijft vermoedelijk de komende decennia stabiel. Dit komt neer op ongeveer 100.000 inwoners waarvan ten minste 1 ouder of grootouder niet in Nederland is geboren.\nUtrecht is een stad met veel jongeren en relatief weinig ouderen. In Utrecht wonen ruim 64.000 studenten; er is een aantal universiteiten, hogescholen en ROC's te vinden, waarvan de Universiteit Utrecht en de Hogeschool Utrecht de talrijkste zijn. Het uitgaansleven is hier grotendeels op afgestemd.\nVooral buurten als Voordorp, Wittevrouwen en buurten van de wijk Leidsche Rijn zijn kinderrijk. Delen van onder andere Overvecht-Zuid daarentegen huisvesten veel ouderen. Toch is door de stadsuitbreiding de verwachting dat de stad zeker tot 2011 verder zal verjongen. Waar nu al in veel andere steden de vergrijzing inzet, zal Utrecht voorlopig niet met dat fenomeen kennismaken. Mede door een sterke economische groei in de BRU en ook de bouw van de wijken Leidsche Rijn en grote delen van Vleuten-De Meern neemt het aandeel lage inkomens, zowel als de werkloosheid al enkele jaren percentueel af, en hiermee begint Utrecht af te wijken van de andere grote steden.\nBevolkingsontwikkeling.\nIn de volgende tabel is het bevolkingsverloop van Utrecht weergegeven. Tot halverwege de zestiende eeuw was Utrecht de grootste stad van de noordelijke Nederlanden. Vanaf die tijd tot circa 1825 schommelde het inwonertal rond de 30.000. Utrecht profiteerde dus niet van de bloei van de Gouden Eeuw, zoals de steden in Holland en Zeeland, maar kende ook niet de terugval die sommige van die steden kenden in de achttiende eeuw. Utrecht werd circa 1550 qua bevolking ingehaald door Amsterdam, circa 1600 door Haarlem en Leiden, circa 1650 door Rotterdam en circa 1700 door Den Haag. Utrecht was nu met Middelburg de zesde stad van Nederland. Rond 1750 zakte Haarlem weer onder Utrecht, rond 1800 gold dat voor Leiden. Sindsdien is Utrecht de vierde stad van Nederland.\nVanaf circa 1825 volgde een lange periode van bevolkingsgroei; het aantal van 100.000 inwoners werd bereikt in 1899. De groei duurde tot 1970, toen als gevolg van woningtekort en suburbanisatie een snelle daling inzette, die rond 1985 dankzij stadsvernieuwing tot stilstand kwam. Vanaf 2000 groeide het inwonertal snel en werd de wijk Leidsche Rijn gebouwd. Gebiedsuitbreidingen van de gemeente Utrecht leidden in 1954 en 2001 tot een sprongsgewijze vermeerdering van het aantal inwoners. In januari 2009 bereikte de gemeente Utrecht de grens van 300.000 inwoners.\nDe cijfers tot aan de negentiende eeuw zijn schattingen, die onzekerder worden naarmate ze verder teruggaan in de tijd. De negentiende-eeuwse cijfers zijn gebaseerd op volkstellingen, de latere op gegevens van de burgerlijke stand.\nDialect.\nHet Stad-Utrechts (\"Uterechs\", \"Utregs\" of \"Uteregs\") behoort tot de Utrechts-Alblasserwaardse dialecten van de Nederlandse taal.\nIn augustus 2018 werd het woord \u2018jochie\u2019 verkozen tot het meest Utrechtse woord. Van de 16.000 stemmers gaf 38 procent dat woord de voorkeur, boven \u2018wijffie\u2019, \u2018dakhaos\u2019, \u2018gladiool\u2019 en 'woar'.\nNutsvoorzieningen.\nLeidingwater.\nUit de bron \"Utrechtse Heuvelrug\" wint het waterbedrijf Vitens voor een deel het leidingwater voor de stad Utrecht. Het is slechts een van de zeven bronnen waar de stad gebruik van maakt. Deze zijn: \"De Meern 1927\", \"Soestse Pracht\", \"Beerschoten\", \"Tull en \u2019t Waal\", \"Groenekan\", \"Utrechtse Heuvelrug\" en \"Leidsch Zacht\". Een Utrechtse Horeca-ondernemer verkoopt het kraanwater in flessen van een halve liter onder de naam \"Eau de Gracht\".\nElektriciteit.\nElektriciteit voor de stad en de provincie Utrecht werd opgewekt in de PEGUS-elektriciteitscentrale aan het Merwedekanaal; nu maakt deze centrale deel uit van het landelijk elektriciteitsnetwerk.\nBezienswaardigheden.\nUtrecht heeft een historisch centrum, dat volledig door een singel wordt omringd. Van zuid naar noord lopen de Oudegracht en de Nieuwegracht, die uniek zijn vanwege de werven, lage kades waarop de werfkelders van de huizen aan de gracht uitkomen. Utrecht telt na Amsterdam en Maastricht het grootste aantal rijksmonumenten van alle steden in Nederland. Anno 2024 telt de gemeente Utrecht 1.590 rijksmonumenten, 1.742 gemeentelijke monumenten, 4 archeologische monumenten en 5 beschermde stads-/dorpsgezichten: Utrecht, Utrecht Oost, Utrecht - Zuilen-Elinkwijk, Blauwkapel en Haarzuilens. Het Rietveld Schr\u00f6derhuis is opgenomen op de Werelderfgoedlijst. Voor een overzicht van de rijksmonumenten en de oorlogsmonumenten zie:\nReligieuze gebouwen.\nUtrecht telt vele kerken, kapellen en andere religieuze gebouwen. Onderstaande lijsten beperken zich tot de rijksmonumenten en een kleine selectie uit de gemeentelijke monumenten en overige gebouwen. De volgorde in deze lijsten is van oud naar jong.\nNiet-religieuze gebouwen.\nIn de binnenstad bevinden zich vele gebouwen met een historie die tot in de middeleeuwen rijkt. Bekend zijn de Utrechtse stadskastelen, stenen woningen van rijke of adellijke families, die voornamelijk binnen de middeleeuwse handelswijk Stathe waren gelegen. In latere perioden zijn op veel meer plekken verspreid over de stad representatieve gebouwen gebouwd. De onderstaande lijst toont in het oog springende gebouwen, oplopend van oud naar jong.\nBegraafplaatsen/crematoria.\nQua moderne begraafplaatsen/crematoria is de Begraafplaats Soestbergen in de eerste helft van de 19e eeuw aangelegd. Begraafplaats Sint Barbara is rond 1870 ontworpen door Alfred Tepe en kent onder meer diverse graven van rooms-katholieke aartsbisschoppen. Uit het begin van de 20e eeuw dateert Kovelswade. Begraafplaats Tolsteeg is in 1931 aangelegd naar een ontwerp van Krijn Perk Vlaanderen, tuinarchitect en plantsoenmeester van de gemeente Utrecht; er is een aula naar het ontwerp van architect Gosse van der Gaast in de stijl van de Nieuwe zakelijkheid. Begraafplaats/crematorium Daelwijck uit omstreeks 1967 heeft een aula die is ontworpen door architect H. Dam.\nWinkelen.\nWestelijk van het centrum ligt het station met het aangebouwde winkel- en kantorencomplex Hoog Catharijne, dat sinds het bestaat omstreden is geweest, zowel om zijn architectuur alsook de verloedering die optrad, waardoor het een vrijplaats voor druggebruikers werd. Sinds begin 2000 is er echter veel tijd en geld besteed om dit leefklimaat te verbeteren. In 2006 heeft men hiervoor een Nederlandse en Europese prijs gewonnen. In 2008 is er begonnen met een grootscheepse opknapbeurt van het gehele stationsgebied (zie CU2030). Zo is de singel rondom de binnenstad hersteld en is het Vredenburg ingrijpend verbouwd. Op het Smakkelaarsveld zal een kleine haven ontstaan die de singel weer in verbinding brengt met de Leidse Rijn.\nMarkten.\nEr zijn diverse markten in Utrecht zoals:\nCultuur.\nMusea en openbare kunst.\nNaast de kunst in de musea zijn er in de gemeente Utrecht ook diverse beelden, sculpturen en objecten in de openbare ruimte geplaatst. Zie de lijsten van beelden in de Utrechtse binnenstad, in Noordwest en Overvecht, in Oost en Noordoost, in Zuid en Zuidwest en in West, Leidsche Rijn en Vleuten-De Meern.\nUitgaansleven.\nAls studentenstad kent Utrecht een levendig uitgaansleven. Veel horeca is geconcentreerd aan de Neude, met caf\u00e9s als \u2019t Neutje, De Beurs en wijncaf\u00e9 Lefebvre, rondom het Wed en bij het Ledig Erf. De Winkel van Sinkel fungeert als grand-caf\u00e9 en nachtrestaurant met clubavonden en Stairway to Heaven werd door zanger Henk Westbroek tot rockcaf\u00e9 omgebouwd.\nDe stad telt ook typische studentencaf\u00e9s, zoals biercaf\u00e9 Belgi\u00eb aan de Oudegracht en de caf\u00e9s \u2019t Pakhuis en Hofman aan het Janskerkhof. Daarnaast zijn op de nabijgelegen Nobelstraat ook diverse (studenten)caf\u00e9s gevestigd. Op het Janskerkhof bevindt zich naast restaurants ook discotheek Woolloomooloo (kortweg de Woo) van het Utrechtsch Studenten Corps. Andere dansclubs in de stad zijn BASIS, Poema en TivoliVredenburg.\nVele restaurants zijn gevestigd langs de Oudegracht en de daar zo kenmerkende werfkelders maken ook lagergelegen terrassen op de werven mogelijk. Restaurant Karel 5 in het voormalige Duitse Huis was van 2005-2013 en is sinds april' 2023 onderscheiden met een Michelinster.\nVoor lhbt'ers zijn er aan weerszijden van de Oudegracht de homocaf\u00e9s Bodytalk en Kalff. Sinds de sluiting van De Roze Wolk in 2006 is er geen vaste homodiscotheek meer, maar wel zijn er reguliere feesten van EnSuite en van de homojongerenorganisatie PANN.\nDe prostitutie in Utrecht bestond uit raamprostitutie in de Hardebollenstraat en op woonboten langs het Zandpad, maar in 2013 liet de gemeente al deze ramen sluiten. Daarnaast was er een offici\u00eble tippelzone aan de Europalaan tot 1 juli 2021.\nEvenementen en festivals.\nSinds 2017 is Utrecht, mede dankzij een actieve lobby vanuit het ILFU, een UNESCO-Literatuurstad ('City of Literature'), een samenwerkingsverband van vele partijen uit de stad, zoals de Bibliotheek Utrecht, Veen Bosch &amp; Keuning Uitgeversgroep, het Utrechtse Boekhandels Overleg, de Universiteit Utrecht, Festival Mooie Woorden en ILFU. Daarom vinden al jaren regelmatig literatuurfestivals plaats. Hieronder een opsomming van literatuur- en andere festivals:\nDiversiteit.\nDe gemeente Utrecht kwam in 1986 eerstmaals met een homo- en lesbisch emancipatiebeleid om de maatschappelijke integratie van deze groepen te bevorderen. In datzelfde jaar vond de landelijke Roze Zaterdag voor de eerste keer in de stad plaats. Er werd in die tijd vanuit de homobeweging ook specifiek tegen de rooms-katholieke standpunten aangaande homoseksualiteit geprotesteerd, bijvoorbeeld tijdens het bezoek van paus Johannes Paulus II in mei 1985 en in februari en april 1987 tegen uitspraken van kardinaal Simonis.\nIn juni 1997 werd op initiatief van de gemeente de \"Roze Lente\" georganiseerd, een evenement om homoseksualiteit voor een breder publiek zichtbaar te maken. Het afsluitende MidzomerGrachtspektakel groeide uit tot het jaarlijkse Midzomergracht Festival, dat in 1998 de start vormde van vijf Roze Lentedagen. Als afsluiting daarvan fungeerde opnieuw de Roze Zaterdag.\nIn 2005 werd het Europese lhbt-sportevenement EuroGames in Utrecht gehouden, met ruim 2800 sporters en circa 25.000 bezoekers. Sinds 2008 is Utrecht een van de Regenboogsteden en toen in 2013 de Roze Zaterdag voor de derde maal in de stad plaatsvond werd in de Lange Viestraat het eerste regenboogzebrapad in Nederland aangelegd. Sinds 2017 is er, naar Amsterdams voorbeeld, een botenparade onder de naam Utrecht Canal Pride.\nVerkeer en vervoer.\nTrein.\nStation Utrecht Centraal is het belangrijkste spoorwegknooppunt van Nederland en heeft rechtstreekse treinverbindingen met op drie na alle andere provinciehoofdsteden (uitgezonderd zijn Lelystad, Haarlem en Middelburg). De eerste spoorlijn werd geopend in 1843. Dit was de lijn naar het Amsterdamse station Weesperpoort. In 1844-1845 volgde de verbinding met Arnhem. In 1855 kwam de verbinding met Gouda \u2013 Rotterdam tot stand en vanaf 1870 ook naar Den Haag, in 1863 die naar Amersfoort en in 1868-1870 de lijn naar Boxtel. Als laatste verbinding werd in 1874 de lijn naar Hilversum geopend.\nBus en tram.\nDe stad Utrecht kent een uitgebreid buslijnennet van Qbuzz. Er rijden bussen van Qbuzz naar Maarssen, Vleuten/De Meern en Kockengen. De meeste bussen rijden maandag tot en met zaterdag om de 10 minuten, 's avonds en op zondag om het kwartier. Utrecht is de eerste stad in Nederland waar dubbelgelede bussen rijden. \nQbuzz verzorgt het meeste regiovervoer, inclusief de Utrechtse sneltram, die rijdt vanaf het centraal station via Kanaleneiland naar Nieuwegein-Zuid/IJsselstein. Sinds eind 2019 is er een tramlijn naar De Uithof, het universiteitscentrum. Deze vervangt de overbezette buslijn 12.\nDe gemeente Utrecht werkt aan de ontwikkeling van een HOV-netwerk voor snelle verbindingen binnen de agglomeratie.\nBovenop 316 Utrechtse bushaltes is een groen dak geplaatst met vetplantjes. Bij 96 bushaltes zullen er ook zonnepanelen geplaatst worden.\nVerder wordt er internationaal busvervoer aangeboden door Flixbus.\nAuto.\nDe stad wordt aan drie zijden omsloten door autosnelwegen. Ten westen van de stad bevindt zich de A2, ten zuiden de A12 en ten oosten de A27. Belangrijke verkeersknooppunten zijn Oudenrijn, Lunetten en Rijnsweerd. Iets ten westen van het laatst genoemde verkeersknooppunt begint een vierde autosnelweg, de A28 naar het noorden naar Amersfoort, Zwolle, Assen en Groningen. Ten noorden van Utrecht wordt de ringweg sluitend gemaakt door de N230.\nDeze wegen vormen samen de Ring Utrecht.\nFiets.\nDe fiets is het meest gebruikte vervoermiddel voor verplaatsingen binnen de stad Utrecht. Volgens een onderzoek van de Fietsersbond in 2016 liggen zelfs de drie drukste fietspaden van Nederland in Utrecht.\nPolitiek.\nCollege van burgemeester en wethouders.\nVoor de coalitieperiode 2022-2026 bestaat de coalitie uit GroenLinks, D66, PvdA, Student &amp; Starter en ChristenUnie.\nZetelverdeling gemeenteraad.\nDe Utrechtse gemeenteraad telt 45 zetels. Hieronder de behaalde zetels per partij bij de gemeenteraadsverkiezingen sinds 1962. De rangschikking is gebaseerd op de laatst gehouden verkiezingen.\nN.B.: partijen als GroenLinks, CDA en CU bestonden vroeger uit andere partijen die later zijn samengegaan in hoe ze nu heten. Vanwege de vergelijkbaarheid is de huidige naam ook voor het verleden gebruikt.\nBurgemeestersreferendum in 2007.\nDe Utrechtse gemeenteraad besloot op 12 oktober een burgemeestersreferendum te organiseren. Een vertrouwenscommissie uit de raad selecteerde vervolgens twee kandidaten, waarna de bevolking door middel van een stemming mocht bepalen wie de opvolger zou worden van Annie Brouwer-Korf, die aangegeven had per 1 januari 2008 terug te treden. Voorstanders van de volksraadpleging waren PvdA, GroenLinks en D66 (in totaal 25 van de 45 zetels). Een opkomst van ten minste 30% was de voorwaarde voor de geldigheid van het referendum. Het burgemeestersreferendum vond plaats op 10 oktober 2007, de Utrechters konden kiezen uit Aleid Wolfsen en Ralph Pans, beiden lid van de PvdA.\nDe opkomst was slechts 9,25%, waardoor het referendum ongeldig was. Ook stemde 16,3% blanco of ongeldig. Van de geldige stemmen kreeg Aleid Wolfsen 60,7% (13.014 stemmen) en Ralph Pans 22,9% (4914 stemmen). Utrecht was de zevende gemeente waar een burgemeestersreferendum werd gehouden, de opkomst was de laagste tot dan toe. Op 11 oktober 2007 besloot de gemeenteraad om Wolfsen voor te dragen bij de regering. In de gemeenteraad werden dertig stemmen op hem uitgebracht. Pans kreeg twee stemmen en elf raadsleden brachten een blanco stem uit.\nOnderwijs.\nUtrecht neemt binnen de provincie een belangrijke plaats in op het gebied van onderwijs. De Universiteit Utrecht (opgericht in 1636) is qua omvang de tweede van Nederland, en wordt nationaal en internationaal beschouwd als een van de betere universiteiten. De Domstad telt drie hogescholen; alle hogeronderwijsinstellingen tezamen bieden plaats aan ongeveer 65.000 studenten. Verder zijn er in Utrecht een twintigtal middelbare scholen gevestigd (afhankelijk van de definitie) en meer dan 80 basisscholen.\nSport.\nVoetbalclub FC Utrecht won driemaal de KNVB Beker en komt uit in de eredivisie, waar het nog nooit uit gedegradeerd is. De club speelt zijn thuiswedstrijden in Stadion Galgenwaard. FC Utrecht ontstond in 1970 uit een fusie van drie Utrechtse voetbalclubs: DOS, USV Elinkwijk en Velox. De eerste twee bestaan nog als amateurclubs. DOS is de enige club uit Utrecht die ooit kampioen van Nederland werd, in 1958. Voor de oorlog telde ook Hercules mee, dat opgericht werd in 1882 en daarmee de derde voetbalclub in Nederland was. Hercules heeft bijgedragen aan de verspreiding van het voetbal. Elinkwijk werd in 1974 kampioen van Nederland bij de zondagamateurs.\nEr zijn meer sportverenigingen in de stad. Kampong speelt bij zowel de heren en dames in de hoofdklasse. De teams zijn meermalen Nederlands kampioen geweest en hebben ook de Europacup I en II gewonnen. In 1998 werd het WK hockey voor de mannen en vrouwen gelijktijdig in Utrecht gehouden, het eerste dubbeltoernooi in de hockeygeschiedenis. Bij VVU komt het eerste damesteam uit in de volleybal Eredivisie. Bij UVV komt het eerste honkbal mannenteam uit in de Honkbal hoofdklasse, de hoogste honkbaldivisie in Nederland. Het eerste softbal vrouwenteam komt uit in de Softbal hoofdklasse (vrouwen), de hoogste softbaldivisie in Nederland. \nDe IJCU Dragons spelen in hun complex in de Vechtsebanen in de ijshockey eredivisie, het tweede niveau van ijshockey in Nederland. Utrecht Basketball Academy is een talentontwikkelingsacademie voor basketbal, waarbij het eerste team uitkomt in de promotiedivisie, het tweede niveau van basketbal in Nederland. Daarnaast wordt lacrosse in Utrecht op hoog niveau gespeeld: bij de Domstad Devils spelen zowel de heren als dames in de hoofdklasse, de hoogste competitie van Nederland. De dames van de Domstad Devils zijn in 2011 landskampioen lacrosse geworden. Worstelvereniging UKV De Halter draait samen met Olympia, ook uit Utrecht, mee in de topklasse van Nederland. Bij het schaken speelt Schaakclub Utrecht in de Meesterklasse, de hoogste competitie van Nederland.\nSinds 1978 wordt jaarlijks de Marathon van Utrecht georganiseerd door de stad en Leidsche Rijn. Tevens wordt jaarlijks de Singelloop Utrecht gehouden, de oudste atletiek wegwedstrijd van Nederland. Andere evenementen, waaronder schaatswedstrijden en darts, vinden regelmatig plaats in de Vechtsebanen.\nOp elke vrijdagavond vanaf begin mei tot en met eind september organiseert Stichting Utrecht Skateparade een skatetocht voor inlineskaters en skeeleraars van ongeveer 23 kilometer door Utrecht. In Skatepark Utrecht is een indoorfaciliteit voor skateboarden.\nWielrennen.\nUtrecht is de enige stad die de drie Grote Rondes in het wielrennen heeft ontvangen. De tweede etappe van de Ronde van Itali\u00eb 2010 (\"Giro d'Italia\") ging van Amsterdam naar Utrecht. De Ronde van Frankrijk 2015 (\"Tour de France\") ging van start in Utrecht. Er waren 800.000 mensen aanwezig tijdens de tourstart en de kosten bedroegen zo'n 15 miljoen euro. \nDe Ronde van Spanje 2022 (\"Vuelta\") ging op vrijdag 19 augustus 2022 van start in Utrecht met een ploegentijdrit. Op zaterdag 20 augustus 2022 was Utrecht tevens finishplaats van de tweede etappe (startplaats was 's-Hertogenbosch) van de Ronde van Spanje 2022. De aanvankelijk totaal begrote kosten voor de start van de Ronde van Spanje in Nederland bedroegen \u20ac 14,3 miljoen, waarvan de gemeente Utrecht \u20ac 2,1 miljoen en de provincie Utrecht \u20ac 2,1 miljoen betaalde. De rest werd bijgedragen door private partijen (\u20ac 4,8 mln.), een subsidie van het ministerie van VWS (\u20ac 2,5 mln.) en overige publieke instanties als de gemeente Breda \u20ac 0,95 mln., de provincie Noord-Brabant \u20ac 0,95 mln. en de gemeente \u2019s-Hertogenbosch \u20ac 0,3 mln. Aanvankelijk zou de Ronde van Spanje 2020 op 14 augustus 2020 starten in Utrecht, maar dit moest worden afgelast vanwege de coronapandemie. Later dat jaar ging de ronde alsnog van start in Spanje. In 2022 vond uiteindelijk alsnog de start van de Ronde van Spanje in Nederland plaats, de organisatiekosten waren echter wel gestegen. De gemeente Utrecht en de provincie Utrecht stelden daardoor elk een bedrag van \u20ac 250.000 extra beschikbaar, waarmee de totale bijdrage van zowel de gemeente als de provincie op 2,35 miljoen euro uitkwam."}
{"id": "9760", "revid": "926011", "url": "https://nl.wikipedia.org/wiki?curid=9760", "title": "Evenwicht", "text": "Evenwicht of balans is een situatie waarin zonder verstoring geen verandering zal plaatsvinden. Dit kan zowel een maatschappelijke, psychologische, economische alsook een natuur- of scheikundige betekenis hebben.\nEconomie.\nIn de economie is er evenwicht wanneer vraag en aanbod in balans zijn. De vraag van producten of diensten is de consumptie. Het aanbod kan bestaan uit productie dan wel doorverkoop van bestaande inventaris. Er bestaan verschillende modellen die proberen te verklaren hoe vraag en aanbod van elkaar afhankelijk zijn. Een evenwicht op de markt is vaak afhankelijk van geldende marktprijzen en/of belastingen. Wanneer een van deze elementen verstoord wordt, kan het evenwicht ook verstoord worden.\nEen economie of markt wordt in algemeen evenwicht geacht te zijn wanneer vraag en aanbod in balans zijn. In de Walras-theorie wordt een klassiek model beschreven voor het zoeken naar marktbalancerende prijzen, dit mechanisme is t\u00e2tonnement.\nNatuurwetenschappen.\nEr zijn verschillende vormen van evenwicht in de natuurkunde, de scheikunde en de biologie:"}
{"id": "9761", "revid": "271", "url": "https://nl.wikipedia.org/wiki?curid=9761", "title": "Stabiel", "text": ""}
{"id": "9762", "revid": "3674", "url": "https://nl.wikipedia.org/wiki?curid=9762", "title": "Labiel", "text": ""}
{"id": "9763", "revid": "380516", "url": "https://nl.wikipedia.org/wiki?curid=9763", "title": "Metastabiliteit", "text": "Metastabiliteit is in de natuurwetenschappen de evenwichtstoestand van een systeem die niet absoluut stabiel is; er bestaat een toestand die energetisch gunstiger is, maar waarin het systeem desondanks vooralsnog niet overgaat. Dit metastabiele evenwicht is bestand tegen kleine verstoringen; bij voldoende grote verstoringen zal de energetische overgang van het systeem alsnog plaatsvinden.\nEen voorbeeld is kookvertraging, waarbij water tot boven het kookpunt wordt verhit, zonder dat het gaat koken. De gasvorm van het water, waterdamp, is dan weliswaar thermodynamisch (energetisch) gunstiger, maar de microscopische belletjes die zich in de vloeistof vormen door fluctuaties, worden geen echte bellen: de microscopische belletjes zijn energetisch niet gunstig, omdat ze relatief veel oppervlakte-energie hebben, vergeleken met de energieverlaging in het gas daarbinnen. Pas als een bel een bepaalde grootte heeft, is dit voldoende gunstig om de bel door te laten groeien. Een externe verstoring (bijvoorbeeld het inbrengen van een ruw oppervlak of het stoten tegen de houder) kan dan zo'n voldoende grote bel veroorzaken, en leiden tot het plotseling optreden van heftig koken."}
{"id": "9766", "revid": "1021954", "url": "https://nl.wikipedia.org/wiki?curid=9766", "title": "Cataloni\u00eb", "text": "Cataloni\u00eb (Catalaans: \"Catalunya\", Spaans: \"Catalu\u00f1a\", Aranees (Occitaans): \"Catalonha\") is een van de zeventien Spaanse autonome gemeenschappen in het noordoosten van het Iberisch Schiereiland.\nDe hoofdstad van Cataloni\u00eb is Barcelona. De regio ligt aan de kust van de Middellandse Zee en heeft een kustlijn van 580 kilometer die bestaat uit de Costa Brava, de Costa del Maresme, de Costa del Garraf en de Costa Daurada. De regio grenst in het zuiden aan de Comunidad Valenciana, in het westen aan Arag\u00f3n en in het noorden aan Frankrijk en Andorra. Historisch gezien behoort ook de Franse regio Roussillon tot het vorstendom Cataloni\u00eb.\nDe Spaanse autonome gemeenschap Cataloni\u00eb heeft een inwonertal van meer dan 7,5 miljoen inwoners. De regio heeft een sterk ontwikkelde eigen identiteit, door zijn statuut van autonomie (de regionale grondwet) wordt het erkend als natie binnen het land Spanje. Cataloni\u00eb heeft drie offici\u00eble talen: Catalaans, Spaans en Aranees (Occitaans), het gebruik van de Catalaanse taal wordt door de regionale regering sterk gepromoot. De Catalaanse Nationale Feestdag wordt gevierd op 11 september.\nDe constitutionele status van de regio is sinds een eenzijdige onafhankelijkheidsverklaring op 27 oktober 2017 onderwerp van geschil tussen het koninkrijk Spanje, waarvan Cataloni\u00eb een autonome gemeenschap is, en de Generalitat de Catalunya, die Cataloni\u00eb graag als een onafhankelijke republiek zou willen zien. Als reactie op deze onafhankelijkheidsverklaring stelde de Spaanse wetgever artikel 155 van de grondwet in werking, waarmee de Catalaanse autonomie werd opgeschort.\nGeschiedenis.\nHet gebied dat nu bekendstaat als Cataloni\u00eb, is net als de rest van het Iberisch Schiereiland overheerst door vele volkeren: de Grieken, Carthagenen, Romeinen, Visigoten, Moren en ook de Fransen gedurende enkele korte periodes.\nDe Catalaanse cultuur ontstond in de middeleeuwen, onder heerschappij van de graven van Barcelona en het koninkrijk Aragon. Cataloni\u00eb was een belangrijke maritieme macht en breidde door handel en strijd het Rijk van Cataloni\u00eb en Aragon uit met de Comunitat Valenciana, de Balearen, het zuiden van Itali\u00eb, Sardini\u00eb, Sicili\u00eb en delen van Griekenland. Op hetzelfde moment ontwikkelde het vorstendom Cataloni\u00eb een complex institutioneel en politiek systeem, gebaseerd op het concept van een pact tussen de \"Corts\" (Staten) van Cataloni\u00eb (een van de eerste parlementaire organen van Europa) en de koning. De koninklijke macht werd ingeperkt: vanaf 1283 kon de koning geen wetten (\"Constitucions catalanes\") uitvaardigen zonder de goedkeuring van de Corts.\nIn 1469 trouwden koningin Isabella I en koning Ferdinand II van Aragon. Castili\u00eb en Cataloni\u00eb/Aragon werden echter niet in \u00e9\u00e9n groot koninkrijk Spanje verenigd. De Catalanen hielden hun eigen wetten, maar deze zelfstandigheid verdween langzaam maar zeker. Cataloni\u00eb verloor een groot aantal oorlogen, waardoor de macht steeds meer in Madrid gecentraliseerd werd. Het belangrijkste verlies was de Spaanse Successieoorlog na het overlijden van koning Karel II van Spanje in 1700. In 1640 komen de Catalanen in opstand tegen Spanje, die pas neergeslagen wordt in 1652. In 1659 verliest Cataloni\u00eb definitief Rossell\u00f3 en een deel van Cerdanya aan koninkrijk Frankrijk door de Vrede van de Pyrenee\u00ebn. Deze gebieden werden de provincie Roussillon. De Catalanen wilden toen een lid van de Oostenrijkse Habsburg-dynastie als opvolger, terwijl koning Karel II voor het Franse huis Bourbon gekozen had. De Catalaanse troepen werden echter gedwongen tot overgave op 11 september 1714 en Filips V werd de nieuwe koning van het land. Kort daarna werden alle Catalaanse politieke instituten en het Catalaans door hem verboden en kwam Cataloni\u00eb onder militair gezag van de nieuwe koning.\nIn de tweede helft van de 19e eeuw werd Cataloni\u00eb een belangrijk industrieel centrum. Het waren roerige tijden met bloedige confrontaties zoals de Tragische week in 1909. Desalniettemin kreeg de welvarende regio tijdens de Tweede Spaanse Republiek, opgericht in 1931, meer autonomie door middel van een officieel statuut. Bij de oktoberopstand in 1934 verklaarde Cataloni\u00eb zich onafhankelijk. Deze opstand werd neergeslagen. In 1936 brak de Spaanse Burgeroorlog uit nadat de nationalistische coalitie de Spaanse staatsgreep van juli 1936 pleegde. In Cataloni\u00eb waren het in de eerste plaats de anarchisten die de rechtse legeropstand neersloegen, en gelijk een anarchistische antikapitalistische revolutie doorvoerden. Grond en productiemiddelen gingen in deze Spaanse Revolutie over in handen van de kleine boeren en arbeiders, terwijl adel, Rooms-Katholieke Kerk en grootgrondbezitters grote delen van hun land en boerderijen moesten verlaten en overdragen. De anarchosyndicalisten van de CNT - deze vakbond telde anderhalf miljoen leden - wisten de hele maatschappij enkele jaren op een vrije en gelijke wijze te laten functioneren, maar hadden ernstig te lijden onder dalende export, interne chaos, tegenwerking door de centrale republikeinse regering en repressie door stalinistische communisten, aangestuurd vanuit de Sovjet-Unie. In 1939 behaalden de nationalisten de overwinning, en de daaropvolgende dictatuur van generaal Francisco Franco was een zware slag voor de regio. Alles wat Catalaans was, of beter gezegd alles wat volgens de dictator niet-Spaans was, was in deze periode strikt verboden. Overtredingen werden zwaar bestraft. Velen werden gedood en opgesloten, onder andere in het kasteel van Montju\u00efc. Catalaanse boeken mochten vanaf de jaren 40 wel weer gedrukt worden, maar niet voor publiekelijk gebruik.\nNa de dood van Franco in 1975 kwam voor Spanje een einde aan 36 jaar dictatuur. Drie jaar later kreeg de regio weer een sterker eigen cultureel karakter en iets meer politieke onafhankelijkheid. Tegenwoordig is Cataloni\u00eb een van de drie belangrijkste autonome regio's van het land, met name door de grote internationale aantrekkingskracht van metropool Barcelona.\nDe democratische staatshervorming gaf op 22 december 1979 aan Cataloni\u00eb het statuut van autonome regio binnen het Koninkrijk Spanje en zo werd het Catalaans in de nieuwe grondwet erkend als \"co\u00f6ffici\u00eble\" taal. Op 9 augustus 2006 werd een nieuw statuut door de Spaanse regering aanvaard. Sindsdien beschouwt Cataloni\u00eb zich als een natie binnen de Spaanse staat. De regionale regering steekt veel geld en energie in het bevorderen van de Catalaanse taal en cultuur. Desondanks blijft de positie van de autonome regio en de mate van, met name financi\u00eble, zelfstandigheid voor onvrede zorgen. De vreedzame, maar groeiende onafhankelijkheidsbeweging zorgt voor toenemende bezorgdheid bij de nationale regering in Madrid, die meer voelt voor een sterke, centrale staat.\nOnafhankelijkheidsstreven.\nIn 2006 diende de Partido Popular (PP) bij het Spaanse Hooggerechtshof een verzoek in tot herziening van de term 'natie' voor Cataloni\u00eb. De PP achtte de omschrijving als een natie (Cataloni\u00eb), binnen een andere natie (Spanje), onconstitutioneel en daarom in strijd met de grondwet. Hoewel de uitspraak van het hof vier jaar later, in 2010, vrij mild was over het statuut, is het bezwaar tegen de term \"natie\" door het hof overgenomen en vervolgens geschrapt uit de tekst. Dit heeft veel protest in Cataloni\u00eb opgeleverd, en de Catalaanse politieke klasse ging zich bezinnen op de te nemen stappen.\nOp 11 september 2012 betoogden meer dan een miljoen Catalanen tijdens een manifestatie in Barcelona voor onafhankelijkheid. In 2013 werd de Catalaanse Weg georganiseerd, waar 1,6 miljoen mensen over ongeveer 480 kilometer een menselijke keten vormden in het streven naar nationale soevereiniteit.\nOp 12 december 2013 kondigde de, toenmalige, Catalaanse premier Artur Mas aan dat zijn regio een referendum over zelfbeschikking zou houden op 9 november 2014. Daar waar Schotland op 18 september 2014 op democratische wijze een Referendum over de onafhankelijkheid hield, werd een referendum voor Cataloni\u00eb door het Spaanse gerechtshof verboden, omdat het volgens de Spaanse wet ongrondwettelijk is. Ondanks dat de Catalaanse deelstaatregering, wettelijk gezien, geen referendum mocht organiseren, werd dit op 9 november 2014, georganiseerd door de ANC, onder de naam 'peiling' toch gedaan. De stembureaus werden bij deze peiling bemand door zo'n 40.000 vrijwilligers. Slechts 2,3 miljoen van de 5,3 tot 6,2 miljoen stemgerechtigden brachten hun stem uit. De peiling kende een lage opkomst van ongeveer 33 % van het electoraat, maar van de deelnemers gaf 80 % aan voor een onafhankelijk Cataloni\u00eb te zijn. Ongeveer 10 procent van de kiezers gaf aan liever als aparte staat bij Spanje te blijven horen, terwijl bijna 5 procent helemaal geen onafhankelijkheid wilde. Op 9 november 2015 stemde het Catalaanse parlement in met een resolutie die in 2017 zou moeten gaan leiden tot een onafhankelijke republiek.\nOp 1 oktober 2017 stemde de Catalaanse bevolking, op initiatief van regeringsleider Carles Puigdemont, opnieuw in een, wettelijk gezien illegaal, referendum over de vraag of het onafhankelijk van Spanje wilde zijn. Met deze raadpleging negeerde de regioregering niet alleen de Spaanse nationale regering, maar ook een uitspraak van het Spaanse grondwettelijk en de Spaanse grondwet, waarin staat dat Spanje als \u00e9\u00e9n natie verbonden moet blijven. Desondanks zette de Catalaanse regio-regering de plannen toch door, daarin gesteund door het Catalaanse parlement, dat wetten aangenomen had om een eventuele afscheiding te vergemakkelijken. Een belofte om na een meerderheid aan v\u00f3\u00f3rstemmen binnen 72 uur de onafhankelijke republiek te zullen uitroepen werd ook echter niet nagekomen. Noch daargelaten dat ook ditmaal de opkomst laag was en er weliswaar een meerderheid van de stemmers voor onafhankelijkheid bleek te zijn, maar niet een meerderheid van het totale electoraat.\nOp 27 oktober 2017 stemde het Catalaanse parlement anoniem over de onafhankelijkheid. 82 van de 135 parlementsleden brachten een stem uit: 70 voor onafhankelijkheid, tien leden stemden tegen en twee leden stemden blanco. Voor de stemming liep de oppositie uit protest de zaal uit. De Spaanse senaat gaf daarop toestemming artikel 155 van de Spaanse grondwet in te zetten, waarmee de Catalaanse regering uit de macht gezet kan worden. Kort na de onafhankelijkheidsverklaring is de Catalaanse regiopresident Puigdemont, met enkele leden van zijn kabinet, naar Belgi\u00eb vertrokken om aan vervolging door de Spaanse justitie te ontkomen. De leden van de deelstaatregering die in Cataloni\u00eb waren gebleven, hebben zich bij de Spaanse justitie moeten melden omdat ze verdacht worden van rebellie en misbruik van overheidsgelden.\nDe onafhankelijkheidsverklaring heeft tot gevolg gehad dat meer dan 3.000 in Cataloni\u00eb gevestigde bedrijven hun statutaire zetel hebben verplaatst naar steden buiten Cataloni\u00eb. Onder deze bedrijven bevinden zich typisch Catalaanse bedrijven als Banco Sabadell, Caixabank, Freixenet en Codorniu.\nIn de rechtszaak tegen de leiders van het Catalaanse onafhankelijkheidsproces, heeft het Spaanse Hooggerechtshof negen Catalaanse politici tot lange celstraffen veroordeeld voor opruiing rond het onafhankelijkheidsreferendum in 2017. Ze kregen tussen de negen en dertien jaar gevangenisstraf. Drie anderen werden alleen schuldig bevonden aan ongehoorzaamheid en ontlopen celstraf, een aantal anderen zijn vooralsnog niet berecht omdat zij buiten Spanje verblijven, waaronder Carles Puigdemont. Deze uitspraak werd gevolgd door hevige rellen en ander verzet in heel Cataloni\u00eb, en zelfs daarbuiten, in plaatsen als Madrid, San Sebasti\u00e1n, Sevilla en Granada, maar ook in Berlijn en zelfs in Mexico.\nPolitiek.\nCataloni\u00eb in Spanje.\nCataloni\u00eb is een van de 19 autonome regio's en steden van Spanje, met als hoofdstad Barcelona. Het is een van de drie welvarendste regio's van Spanje. De Catalanisten zien Cataloni\u00eb liefst onafhankelijk. Volgens het \"Autonomiestatuut van Cataloni\u00eb 2006\" wordt het niet alleen als een van de autonome regio's van Spanje beschouwd, maar ook als een nationaliteit. Het is echter geen apart land, maar een onderdeel van Spanje. De Spaanse regering heeft hier bovendien aan toegevoegd dat deze benaming als \"natie\" puur taalkundig is en politiek of juridisch van geen enkele waarde, aangezien de Spaanse grondwet slechts \u00e9\u00e9n natie erkent: het Koninkrijk Spanje. Het conflict tussen hen die de eenheid van Spanje willen bewaren en de catalanisten kwam tot een voorlopig kookpunt op 27 oktober 2017, toen de regionale regering, de Generalitat, eenzijdig de onafhankelijkheid uitriep, wat door de centrale regering in Madrid werd beantwoord door het tijdelijk opschorten van de autonomie van de regio, met het activeren van artikel 155 van de Spaanse grondwet.\nParlement.\nBij de Catalaanse parlementsverkiezingen van 12 mei 2024 kwamen de volgende resultaten uit de bus.\nVerdeling van 135 zetels:\nVerbod op stierenvechten.\nOp 28 juli 2010 besloot het Catalaanse Parlement met 68 stemmen voor, 55 tegen en 9 onthoudingen stierengevechten te verbieden. De wet is op 1 januari 2012 in werking getreden. Hiermee is het de eerste autonome regio op het Spaanse vasteland waar dit verboden is, nadat het in 1991 al verboden was op de Canarische Eilanden. Op 20 oktober 2016 werd het Catalaanse verbod echter opgeheven door het Constitutioneel Hof in Madrid. Volgens dit Hof had het Catalaanse parlement destijds gehandeld buiten de eigen rechtsbevoegdheid.\nSymbool.\nVertegenwoordigers van het Catalaans nationalisme hebben de Catalaanse ezel aangenomen als een symbool tegenover de \"Toro de Osborne\", typisch voor Castili\u00eb en het Baskische Schaap.\nEr bestaan ook stickers van, die achter op een auto of motor geplakt kunnen worden. Er zijn ook mensen die de ezel niet zien als een symbool van \"Catalunya\", maar alleen als een manier om de Castiliaanse stier belachelijk te maken.\nBestuurlijke indeling.\nCataloni\u00eb bestaat uit vier provincies (cijfers 2017).\nDe vier provincies zijn onderverdeeld in 41 comarca's (Catalaans: \"comarques\"). Deze werden voor het eerst door de Generalitat gebruikt in 1936, maar raakten daarna door de Spaanse Burgeroorlog en de daaropvolgende dictatuur van Francisco Franco in de vergetelheid. In 1987 werd het gebruik van de comarca's opnieuw als extra territoriale indeling (provincies \u00e9n comarca's) gelegaliseerd en officieel gemaakt.\nDe grootste steden van Cataloni\u00eb, met elk meer dan honderdduizend inwoners, zijn, naast de vier provincie-hoofdsteden: L'Hospitalet de Llobregat, Badalona, Terrassa, Sabadell, Matar\u00f3, Santa Coloma de Gramenet en Reus.\nEconomie.\nCataloni\u00eb is van oudsher een van de meest industri\u00eble regio\u2019s van Spanje. De Catalaanse economie groeide van 2004-2005 dan ook 3,3% sneller dan het gemiddelde Spaanse groeipercentage. Cataloni\u00eb zorgt in 2021 voor 18,6% van het Spaanse totale bruto binnenlands product (bbp), terwijl het 16% van de bevolking huisvest. Voorname industrie\u00ebn zijn de bouw, textiel, dienstverlening en toerisme. Cataloni\u00eb is de populairste vakantiebestemming van Spanje: in 2005 kwamen meer dan 13,2 miljoen toeristen naar de regio, meer dan 25% van het totale aantal bezoekers aan Spanje en 12,7% meer dan in 2004. De meeste bezoekers gingen naar toeristische badplaatsen aan de Costa Brava en de Costa Daurada, naar de stad Barcelona of naar de Catalaanse Pyrenee\u00ebn om te ski\u00ebn. Barcelona is op het gebied van vastgoed de duurste stad van Spanje: op 31 december 2017 kostte \u00e9\u00e9n vierkante meter onroerend goed in Barcelona \u20ac 4.284. De aandelenbeurs van de stad, \"Borsa de Barcelona\", is, na die van Madrid, de grootste van het land.\nHet bbp van Cataloni\u00eb bedroeg in 2015 \u20ac 215 miljard en het bbp per inwoner \u20ac 29.000. Het economische en financi\u00eble centrum van Cataloni\u00eb is zonder twijfel Barcelona.\nDe Catalaanse economie heeft een sterk industrieel profiel:\n33% van het land wordt gebruikt voor de landbouw. De meest verbouwde gewassen zijn ma\u00efs, (wijn-)druiven, olijven en granen.\nTransport.\nWegen.\nCataloni\u00eb heeft veel doorgaande wegen naar de rest van het land, verschillende hiervan zijn \"autov\u00eda\" of \"autopista\".\nTrein.\nDe spoorlijnen in Cataloni\u00eb, beheerd door RENFE, leiden uiteindelijk vrijwel allemaal naar Barcelona, dat het drukste verkeerspunt van de regio is. Vanuit Barcelona bestaan directe treinverbindingen naar Lleida, Tarragona, Girona/Figueres en de verschillende badplaatsen aan de kust (\"Rodalies de Catalunya\"). Verder vertrekken er uit Barcelona dagelijks treinen naar onder andere Madrid, A Coru\u00f1a, Bilbao, Valencia, Sevilla, Alicante, M\u00e1laga en Zaragoza. De hogesnelheidslijn AVE verbindt Barcelona via Tarragona en Lleida in twee\u00ebnhalf uur met Madrid. Barcelona is aangesloten op de hogesnelheidslijn naar Parijs. In december 2005 werd door de Generalitat een 20-jarenplan gepresenteerd voor de aanleg van 1100 kilometer nieuwe treinverbindingen, waarvan een groot deel uit hogesnelheidslijnen zal bestaan.\nScheepvaart.\nCataloni\u00eb heeft twee belangrijke zeehavens, de haven van Barcelona en die van Tarragona, waarvan de eerste de belangrijkste is. De haven van Barcelona verwerkt het grootste aantal passagiers van Europa.\nVliegvelden.\nCataloni\u00eb heeft drie luchthavens die worden gebruikt voor passagiersvervoer:\nTaal.\nIn Cataloni\u00eb zijn er drie talen: het Catalaans, het Spaans en het Aranees (Occitaans). In de hoofdstad Barcelona wordt er Spaans en Catalaans gesproken, maar in plattelandsgebieden komt het voor dat de bevolking geen Spaans spreekt. Het Aranees wordt gesproken in de Val d'Aran in het noordwesten van Cataloni\u00eb.\nHet Catalaans is een Romaanse taal en lijkt op andere Romaanse talen als Spaans, Frans en Italiaans.\nHet Catalaans is officieel een van de talen van Cataloni\u00eb, samen met het Spaans is het er, volgens de Spaanse grondwet 'co-officieel'. In Spanje zelf wordt de landstaal daarom Castiliaans ( \"Castellano\") genoemd: het is niet de enige taal van Spanje en is dus ook niet \"Spaans\" te noemen (niet alleen Cataloni\u00eb heeft officieel een andere taal, ook in het Baskenland en Galici\u00eb worden andere talen gesproken).\nIn de geschiedenis van Spanje zijn er lange periodes waarin het gebruik van het Catalaans werd onderdrukt, voor het laatst onder de dictatuur van Franco. De Catalanen werden verplicht Castiliaans te gebruiken, de eigen taal was verboden. Sinds het einde van het Franco-regime is het Catalaans in ere hersteld en een offici\u00eble taal in Cataloni\u00eb.\nDe Catalaanse regering, de \"Generalitat de Catalunya\", tracht het gebruik van het Catalaans zo veel mogelijk te bevorderen. Het onderwijs wordt hoofdzakelijk in het Catalaans aangeboden, met het Spaans op het tweede plan. Op lagere- en middelbare scholen heeft het Spaans, de facto, de status van buitenlandse taal. Overheidsinformatie wordt tweetalig aangeboden. Daarnaast zijn Catalaanse media, ziekenhuizen, banken, restaurants wettelijk verplicht om informatie in beide talen beschikbaar te hebben. De ver doorgevoerde Catalaanse taalpolitiek is omstreden, met als gevolg een voortdurende juridische strijd met de Spaanse nationale overheid. Voorstanders van de taalpolitiek beweren het voorkeursbeleid nodig te hebben om de Catalaanse taal en cultuur te bewaren, tegenstanders constateren daarentegen een verminderde kwaliteit van het onderwijs en een verminderde kennis van het Spaans.\nDe derde taal van Cataloni\u00eb is het Aranees (niet wettelijk als offici\u00eble taal erkend). Dit is een Romaanse taal, die kan worden gezien als een dialect van het Occitaans. De taal wordt gesproken door de ongeveer 7500 inwoners van de Val d'Aran in de Pyrenee\u00ebn. Buiten deze relatief kleine regio wordt de Occitaanse taal binnen Cataloni\u00eb niet of nauwelijks gesproken.\nGebruik.\nBijna 95% van de inwoners zegt de taal te kunnen verstaan (gegevens 2001). Minder dan de helft kan de taal schrijven; in 1986 was dat slechts 31%. Tijdens de dictatuur van Franco was het verboden om Catalaans te gebruiken anders dan in huiselijke kring. Ook het bezit van boeken in het Catalaans was verboden.\nIn 2003 heeft de regering van Cataloni\u00eb een onderzoek gedaan naar het gebruik van het Catalaans in het priv\u00e9leven. Gebleken is dat weliswaar 50,1% de taal elke dag gebruikt, maar dat 45% het Catalaans zelfs niet binnen de familie gebruikt.\nDat veel inwoners van Cataloni\u00eb geen Catalaans spreken wordt mede veroorzaakt doordat in de jaren zestig en zeventig van de 20e eeuw velen vanuit andere delen van Spanje naar Cataloni\u00eb verhuisden en nooit Catalaans hebben geleerd. Hierdoor hebben veel inwoners van Cataloni\u00eb Spaanstalige ouders die geen Catalaans spreken: ze 'wisselen\u2019 voortdurend tussen Catalaans en Spaans. Buiten de familiekring gebruikt slechts 48% het Catalaans om onbekenden aan te spreken, tegen 41,7% het Spaans en 8,6% afwisselend in beide talen.\nCatalaans wordt niet alleen in Cataloni\u00eb gesproken, maar ook in de Comunidad Valenciana, de Balearen en een klein deel van Arag\u00f3n. Buiten Spanje wordt het, op bescheiden schaal, ook gesproken in het Franse Roussillon (gelegen in het departement Pyr\u00e9n\u00e9es-Orientales en aangeduid als Catalunya Nord) en Alghero op Sardini\u00eb. Andorra is het enige land ter wereld waar Catalaans de offici\u00eble voertaal is. Er bestaat strijd over het verspreidingsgebied van het Catalaans. Naar de mening van de Catalanen wordt het in de regio Valencia en op de Balearen gesproken, naar de mening van Valencianen hebben zij een, aan het Catalaans verwante, eigen taal: het Valenciaans. Hetzelfde geldt ook voor de Balearen.\nKlimaat.\nCataloni\u00eb kent aan de kust een mediterraan klimaat met zachte winters en warme zomers. In het binnenland zijn de winters, door de verminderde invloed van de zee en de aanwezigheid van bergen, kouder. De Catalaanse Pyrenee\u00ebn die tot ruim 3100 meter hoog reiken, kennen een bergklimaat. De hoge Pyrenee\u00ebn kennen 's winters veel sneeuw en zelfs in de zomer kan er sneeuw blijven liggen. Het aangename klimaat aan de kust en de koude winters in de bergen, op korte afstand van Barcelona, trekt veel zomer- \u00e9n wintersporttoerisme.\nDe neerslag in de Pyrenee\u00ebn valt onregelmatig. Om uitdroging van de lager gelegen gebieden te voorkomen, voorzien stuwmeren (Catalaans: \"embassaments\", Spaans: \"embalses\") in de regulering van de watervoorziening.\nNatuur.\nHet landschap van Cataloni\u00eb bestaat uit bergen, rotskusten, uitgestrekte velden en rivierdelta's, waarvan de belangrijkste de Ebro-delta is.\nKusten.\nDe ruige kust van de \"Costa Brava\" staat bekend als een van de mooiste kusten van Spanje. Het zuidelijke uiteinde van deze kustlijn bestaat uit zeer toeristische badplaatsen zoals Lloret de Mar en Blanes. Jaarlijks trekken voornamelijk jongeren uit Noord- en West-Europa naar deze dorpen voor het doorbrengen van een vakantie. De rest van de Costa Brava is wat minder toeristisch en biedt rustigere locaties, waar gedoken kan worden, zoals Emp\u00faries en de Illes Medes.\nOok de badplaats Salou aan de Costa Daurada is de gehele zomer een Europese vakantiekolonie. Buiten de drukke toeristische trekpleisters biedt de Costa Daurada rustige stranden en natuur.\nGeologie.\nDe regionale geologie van Cataloni\u00eb wordt gekenmerkt door grote verscheidenheid, zowel in lithologie (type gesteente) en geologische ouderdom als in geomorfologie. Ruwweg valt Cataloni\u00eb in te delen in drie geologische gebieden:\nDeze drie gebieden hangen samen wat betreft ontstaan, maar zijn toch erg verschillend:\nCultuur.\nWerelderfgoedlijst.\nCataloni\u00eb heeft verschillende cultuurgoederen op de Werelderfgoedlijst van UNESCO laten plaatsen:\nPopulaire cultuur.\n\"Castells\" (\"kastelen\") vormen uitingen van de populaire Catalaanse cultuur. Deze activiteit bestaat uit het bouwen van menselijke torens door concurrerende colles castelleres (teams). De traditie is, in de 18e eeuw, ontstaan in het zuidelijke deel van Cataloni\u00eb, vooral in de regio's van Pened\u00e8s en Camp de Tarragona. Later verspreidde de traditie zich over de rest van Cataloni\u00eb. De traditie van \"Els Castells i Els Castellers\" werd in 2010 door de UNESCO toegevoegd aan de Lijst van Meesterwerken van het Orale en Immateri\u00eble Erfgoed van de Mensheid.\nDe sardana wordt beschouwd als de meest karakteristieke Catalaanse dans. Deze dans ontstond in het uiterste noorden van Cataloni\u00eb, in de provincie Girona.\nAndere uitingen van hedendaagse Catalaanse cultuur zijn: parades van \"gegants\" (reuzen) en \"correfocs\" optochten van als duivels verklede deelnemers met veel vuur en rotjes. Een ander traditioneel feest in Cataloni\u00eb is La Patum de Berga. Dit feest staat sinds 25 november 2005 op de UNESCO-lijst van Meesterwerken van het Orale en Immateri\u00eble Erfgoed van de Mensheid.\nGastronomie.\nDe hoofdingredi\u00ebnten van de traditionele Catalaanse keuken zijn rijst, peulvruchten, vis, zeevruchten, bouillon, vele soorten worsten of embotits zoals \"fuet\" en llonganissa, noten en groenten als tomaten, aubergine, paprika, courgette, knoflook en uien, het liefst zo vers mogelijk. Een voorbeeld van de invloed van de Pyrenee\u00ebn en andere bergstreken op de Catalaanse gastronomie is het grote aantal soorten kazen, worsten en paddenstoelen die daarvandaan komen. Opvallend is dat foie gras en pasta tot de Catalaanse keuken behoort, met name \"macarrons\", cannelloni en lasagne worden veel gegeten, in tegenstelling tot in de rest van Spanje.\nIn Cataloni\u00eb eet men, net als in sommige andere delen van Zuid-Europa 's middags om 14.00/15.00 uur de zogenaamde \"\u00e0pat\". 's Avonds om 21.00/22.00 uur volgt een \"sopar\" dat meestal bestaat uit een voor-, hoofd- en nagerecht. Een aantal typische Catalaanse gerechten zijn:\nOok aioli (\"all-i-oli\"), een knoflooksaus van olijfolie wordt gegeten. Net als vrijwel alle andere Spaanse steden en regio's maakt men in Cataloni\u00eb typische zoetigheden, waaronder \"Coca de Sant Joan\" (een zoete koek die op de dag van Sant Joan (24 juni) wordt gegeten), \"panellets\" en \"neules\". De \"Crema catalana\" is in zekere zin vergelijkbaar met de Franse cr\u00e8me br\u00fbl\u00e9e. Er is een eigen soort nougat: \"torr\u00f3\".\nWijnen.\nCataloni\u00eb staat als wijnstreek in Spanje met name bekend om zijn cava, de Catalaanse mousserende wijn. Cava is beschermd onder Denominaci\u00f3n de Or\u00edgen (DO); de producenten zijn verspreid over verschillende Spaanse streken. De bekendste producenten zijn Codorn\u00edu en Freixenet. \nWijnstreken in Cataloni\u00eb zijn Alella, Bages, Catalunya, Conca de Barber\u00e0, Empord\u00e0, Costers del Segre, Montsant, Pened\u00e8s, Priorat, Tarragona en Terra Alta. Alle hebben ze een oorsprongsbenaming: DOCa of Denominaci\u00f3n de Or\u00edgen Calificada voor de Priorat - Priorat en Rioja zijn de enige wijnen die deze benaming mogen vermelden - of DO voor de andere.\nMedia.\nCataloni\u00eb is samen met de Comunidad de Madrid de belangrijkste 'mediaregio' van Spanje. De Catalaanse media bestaan uit kranten, radio- en tv-zenders, zowel in het Catalaans als in het Spaans, en in sommige gevallen tweetalig zoals de krant \"El Peri\u00f3dico\" die dagelijks zowel een Spaanse als een Catalaanse editie uitgeeft. Een ander speciaal geval is de Spaanse zender TVE2, die sommige programma's in het Catalaans uitzendt.\nCatalaanse kranten.\nNaast bovengenoemde kranten zijn er ook gratis kranten, waaronder \"Metro\", \"ADN\" en \"20 Minutos\" die allen in het Spaans worden geschreven met enkele artikelen in het Catalaans. Ook verschijnen er verschillende, Catalaanstalige, regionale kranten.\nPatroonheilige.\nCataloni\u00eb viert op 23 april het feest van de patroonheilige, \"Sant Jordi\" (Sint-Joris). Volgens de traditie krijgen op die dag vrouwen een roos en mannen een boek. In Barcelona staan op deze dag overal bloemenstalletjes en boekenkraampjes.\nSint-Joris wordt traditioneel afgebeeld met een draak, die hij volgens de overlevering zou hebben gedood. De draak staat hierbij symbool voor het heidendom. Het verslaan van de draak symboliseert de bekering van een heidens land of stad tot het christendom.\nSport.\nCataloni\u00eb heeft al sinds het einde van de 19e eeuw, toen de eerste grote sportclubs werden opgericht, een sportcultuur. De meest beoefende sporten zijn voetbal, basketbal, handbal, volleybal, zwemmen, tennis en wielrennen. Cataloni\u00eb biedt ook gelegenheid tot sporten als ski\u00ebn, in de Catalaanse Pyrenee\u00ebn, bij La Mola, op slechts 50 kilometer afstand van Barcelona, of in Andorra en tot duiken aan de Costa Brava.\nCataloni\u00eb's grootste professionele sportclub is FC Barcelona, een van de meest gerenommeerde clubs ter wereld. De club behoort niet alleen tot de beste voetbalclubs wereldwijd, maar excelleert ook in andere sporten zoals basketbal en handbal.\nOnder de rook van FC Barcelona ligt RCD Espanyol, de stadsrivaal van de club. In de afgelopen jaren heeft Girona FC, een club iets noordelijker dan de andere twee, een opmars gemaakt. Momenteel zijn er dus drie Catalaanse clubs actief op het hoogste niveau. \nTenslotte heb je Gimn\u00e0stic de Tarragona die spelen in de Segunda Divisi\u00f3n A. De belangrijkste historische sportevenementen zijn de Olympische Zomerspelen 1992 en de Middellandse Zeespelen van 1955. Ook werd een aantal wedstrijden van het WK voetbal 1982 in Barcelona gespeeld. Jaarlijkse evenementen zijn de Grand Prix Formule 1 van Spanje en de Grand Prix MotoGP van Cataloni\u00eb op het \"Circuit de Catalunya\" in Montmel\u00f3. "}
{"id": "9767", "revid": "3", "url": "https://nl.wikipedia.org/wiki?curid=9767", "title": "Saddam Hussein", "text": ""}
{"id": "9772", "revid": "80021", "url": "https://nl.wikipedia.org/wiki?curid=9772", "title": "Parasiet", "text": "Een parasiet is een heterotroof organisme of een virus, dat zich ten koste van een ander organisme waarmee het samenleeft (de gastheer) in stand houdt en vermenigvuldigt. De schade aan de gastheer is niet zo groot dat deze aan de relatie ten onder gaat. Als dat wel het geval is dan wordt gesproken van een parasito\u00efde.\nDe vakgebieden die zich bezighouden met parasieten zijn de parasitologie, de microbiologie, de fysiologie en de plantenfysiologie.\nEen parasiet kan in het gast-organisme leven, in welk geval men spreekt van een endoparasiet, of buiten het lichaam van het gast-organisme: een ectoparasiet.\nParasieten kunnen van groot tot heel klein zijn. In volgorde van afnemende grootte: dieren of planten, insecten, schimmels, bacteri\u00ebn, virussen, prionen en springende genen.\nMen rekent in het Nederlands, anders dan in de Engelstalige literatuur, parasitisme niet tot een vorm van symbiose. Symbiose is een vorm van samenleving die niet ten koste van een van de partners gaat of zelfs met wederzijds voordeel (mutualisme).\nIndeling van parasieten.\nParasieten kunnen op veel manieren worden ingedeeld, zoals op grond van hun grootte, de plaats bij de gastheer waar ze leven, de mate van gebondenheid aan een specifieke gastheer, en de wisseling van gastheer in hun levenscyclus.\nGrootte.\nOp grond van de grootte van de parasieten onderscheidt men microparasieten en macroparasieten.\nPlaats bij gastheer.\nOp grond van de plaats waar de parasieten zich bevinden onderscheidt men:\nSpecificiteit.\nEr is een grote variatie in de gebondenheid aan, of specificiteit voor een bepaalde gastheer.\nGastheerwisseling.\nParasieten hebben niet zelden een ingewikkelde levenscyclus met meer dan \u00e9\u00e9n gastheer. Op grond van de eventuele wisseling van gastheren en het moment van de geslachtelijke voortplanting worden verschillende typen levenscyclus onderscheiden:\nParasieten van mens en dier.\nNagenoeg alle soorten dieren hebben parasieten. In veel gevallen zijn deze met de soort mee ge\u00ebvolueerd en specifiek voor de gastheersoort(en). Er zijn zelfs gevallen, bijvoorbeeld bij sommige vleermuizen, waarin het gemakkelijker is de soort te herkennen aan de parasieten dan aan de kenmerken van het dier zelf.\nBij de mens zijn meer dan tien soorten parasieten beschreven, zoals lintwormen, rondwormen, vlooien, teken, mijten en luizen. Sommige dieren parasiteren weleens 'per ongeluk' op de mens of een andere diersoort die niet de meest natuurlijke is, zoals de larven van sommige soorten tropische horzels. Net zoals bij de runderhorzel leven de larven normaal gesproken onder de huid van runderen of andere grote dieren, maar als de horzel eitjes in de menselijke huid legt, kunnen de larven daar ook wel uitgroeien, zich verpoppen en als vlieg de onderhuidse 'kraamkamer' verlaten.\nVeel parasieten hebben zelf ook weer parasieten: hyperparasitisme.\nEen broedparasiet is een dier, bijna altijd een vogel of insect, dat zijn eieren in het nest van een andere diersoort legt om zo niet zijn eigen jongen groot te hoeven brengen.\nParasitisme bij planten.\nParasieten (soms ook genoemd: 'woekerplanten') komen ook voor bij de vaatplanten. Zo hebben bremrapen geen chlorofyl. Hun voedingsstoffen betrekken ze volledig van hun gastheer. De plant kan jarenlang onder de grond leven als een knol die via de wortels van de gastheer aan zijn voedingsstoffen komt. Na een aantal jaren blijkt de aanwezigheid van de parasiet doordat bovengronds de witte, paarse of bruine bloemstengels te zien zijn. Een ander voorbeeld is de tropische \"Rafflesia arnoldii\", die bekend staat om zijn bloem, die de grootste solitaire bloem op aarde is. De plant heeft verder geen waarneembare bladeren, wortels of stengels.\nEr komen bij de vaatplanten ook halfparasieten voor. In dit geval wordt water met de daarin opgeloste minerale zouten van de gastheer betrokken. Halfparasieten hebben bladgroen en kunnen de fotosyntheseproducten zelf aanmaken. Voorbeelden van halfparasitaire planten zijn te vinden in de geslachten maretak, bergvlas, ratelaar, ogentroost en zwartkoren.\nParasitisme bij schimmels.\nVerschillende schimmelsoorten parasiteren op elkaar. Voorbeelden van parasiterende schimmels zijn \"Parasitella parasitica\" en \"Chaetocladium brefeldii\". Het zijn schimmels met veelkernige schimmeldraden. Bij versmelting van de parasitaire schimmeldraad (fusieparasitisme) met die van de waard komen het cytoplasma en de kernen in het cytoplasma van de waard."}
{"id": "9773", "revid": "6", "url": "https://nl.wikipedia.org/wiki?curid=9773", "title": "Symbiose", "text": "Symbiose (Oudgrieks: (\u1f20) \u03c3\u03c5\u03bc\u03b2\u03af\u03c9\u03c3\u03b9\u03c2: (het) samenleven) is in de biologie het langdurig samenleven van twee of meer organismen van verschillende soorten, waarbij de samenleving voor ten minste een van de organismen gunstig, of zelfs noodzakelijk is. De samenlevende partners heten symbionten. De grootste partner is de gastheer. Als het met \u00e9\u00e9n symbiont niet goed gaat, dan is het goed mogelijk dat dat voor de andere symbiont schadelijk is.\nDe term 'symbiose' wordt in de Europese biologische wetenschap met name gebruikt in de betekenis van 'wederzijds voordelige co-existentie'. In de Anglo-Amerikaanse literatuur wordt hiervoor ook de term mutualisme gebruikt. 'Symbiose' wordt voor alle vormen van samenleving als tegenstelling tot parasitisme gebruikt. Predatie is geen vorm van symbiose, noch van parasitisme.\nEndosymbiose is een vorm van mutualistische symbiose, waarbij een organisme tussen de cellen, of zelfs in de cellen, (endocytobiose) van een gastheer leeft. Volgens de endosymbiontentheorie zijn eukaryoten in de evolutie ontstaan uit een vorm van endosymbiose.\nIndeling.\nIn Europa is deze betekenis van symbiose in leer- en studieboeken veranderd tot een synoniem van mutualisme, wat voor de duidelijkheid soms mutualistische symbiose wordt genoemd. In de Anglo-Amerikaanse literatuur worden verschillende vormen van symbiose (in wijde betekenis) onderscheiden.\nSymbiose in de breedste betekenis omvat:\nSymbiose in fictie.\nSymbiose komt ook voor in fictie, bijvoorbeeld:"}
{"id": "9774", "revid": "80021", "url": "https://nl.wikipedia.org/wiki?curid=9774", "title": "Symbiont", "text": ""}
{"id": "9776", "revid": "80021", "url": "https://nl.wikipedia.org/wiki?curid=9776", "title": "Meercellig organisme", "text": "Een meercellig organisme is een organisme dat uit meer dan \u00e9\u00e9n cel bestaat. Cellen zijn heel klein; bijna alle soorten organismen die met het blote oog waarneembaar zijn, zijn meercellig. Meercellige organismen omvatten alle landplanten (Embryophyta), het gehele dierenrijk (Animalia), de meeste schimmels (Fungi) en vele soorten algen (Algae). Meercelligen zijn eukaryoot: hun cellen hebben ieder een celkern waarin het - gedurende de evolutie gevormde - erfelijk materiaal van de soort grotendeels ligt opgeslagen.\nOudste vormen van leven.\nDe eerste vormen van leven waren prokaryote organismen, eencelligen waarvan het erfelijk materiaal los in het cytoplasma van de cel ligt. Pas veel later, zo'n 600 miljoen jaar geleden, ontstonden in de evolutie \"meer\"cellige, eukaryote organismen.\nKolonies.\nDe eerste \"groepen\" van eencellige organismen waren kolonies of aggregaties: ophopingen van identieke, \"prokaryote\" cellen, zonder of met maar weinig specialisatie (taakverdeling) tussen de cellen, en meestal zonder kenmerkende vorm. Een iets verdere mate van ontwikkeling heeft het coenobium, een groep van cellen, die een bepaald, min of meer vast aantal cellen omvat, die onderling echter nog steeds weinig tot geen specialisatie vertonen.\nCeldifferentiatie.\nLater in de evolutie kregen verschillende cellen binnen een kolonie verschillende taken (celdifferentiatie), en ontstonden de eerste meercellige \"eukaryote\" soorten organismen, die zich, dankzij het in de celkern aanwezige erfelijke materiaal, ook als meercellig organisme konden voortplanten (vermeerderen), en die voor de verschillende levensfuncties gespecialiseerde organen vormden. Verdere specialisatie heeft er gedurende de evolutie uiteindelijk toe geleid dat zeer complexe, meercellige organismen zoals orchidee\u00ebn en zoogdieren konden ontstaan.\nMeercellige soorten.\nDe grootste groepen van soorten, de supergroepen, zijn vooral prokaryote en eukaryote \"eencellige\" soorten. Belangrijke meercellige groepen van organismen zijn de dieren en de schimmels (die beide gerekend worden tot de Unikonta), en de landplanten (behorend tot de Archaeplastida). Daarnaast zijn er ook verschillende soorten meercellige algen, zoals de roodwieren en de bruinwieren.\nEr is bij meercellige organismen een grote variatie in levenscycli. Groei en ontwikkeling van een meercelling individu kan plaatsvinden in de haplo\u00efde fase maar ook in de diplo\u00efde fase van de levenscyclus of ook in beide. Zo kunnen er in de levenscyclus van een meercellig organisme een of meer afwisselende generaties voorkomen."}
{"id": "9778", "revid": "1269398", "url": "https://nl.wikipedia.org/wiki?curid=9778", "title": "Hiv", "text": "Hiv of humaan immunodefici\u00ebntievirus (wetenschappelijke namen: \"human immunodeficiency virus 1\" en \"human immunodeficiency virus 2\") is een snel muterend retrovirus dat verantwoordelijk is voor aids, een ziekte die het immuunsysteem zodanig verzwakt dat zich levensbedreigende opportunistische infecties en bepaalde vormen van kanker kunnen ontwikkelen. Zonder behandeling wordt de gemiddelde overlevingstijd na infectie met hiv geschat op 9 tot 11 jaar, afhankelijk van het hiv-subtype. Hiv is in de meeste gevallen een seksueel overdraagbare aandoening die zich verspreidt gedurende onveilig seksueel contact.\nHiv infecteert de cellen van het menselijk immuunsysteem, zoals bepaalde T-helpercellen, macrofagen en dendritische cellen. Het immuunsysteem raakt hierdoor ontregeld zodat andere ziekteverwekkers snel het lichaam infecteren en het getroffen individu uiteindelijk in een levensbedreigende toestand brengen.\nVoortplantingscyclus.\nDe gp120-eiwitten (glycoprote\u00efnen) aan het oppervlak van hiv hechten zich aan de CD4-receptoren van de gastheercel. Dan kan het virus zijn RNA in de gastheercel afleveren. Het virale enzym reverse-transcriptase maakt aan de hand van het RNA een DNA-streng, dat door een ander viraal enzym, integrase, in het DNA van de gastheercel wordt ingebouwd, al kan de replicatie van dat DNA voordien al beginnen. In slapende CD4+-T-cellen kan het virus ook slapen en zo lange tijd verborgen blijven. Als het virus-DNA door de gastheercel wordt gelezen, ontstaan nieuwe virusdelen die aan de celmembraan assembleren, zich afsnoeren en nieuwe cellen kunnen infecteren.\nAls de gastheercel geactiveerd wordt door antigenen, zal hij in plaats van antilichamen vooral ook nieuwe virussen produceren.\nAids.\nHiv veroorzaakt aids doordat het de CD4+-T-cellen aanvalt en vernietigt. Dit is een groep van lymfocyten (speciale witte bloedcellen) die normaal gesproken het immuunsysteem co\u00f6rdineert in het geval van een infectie. Op deze wijze is het virus niet alleen in staat zichzelf te vermenigvuldigen, maar schakelt het ook het mechanisme uit waarmee het lichaam zich tegen alle pathogenen beschermt.\nDoor de sterke vermindering van het aantal CD4+-T-cellen kunnen ook andere ziekteverwekkers, die normaal gesproken zonder problemen door het immuunsysteem in de hand worden gehouden, een ziekmakende infectie veroorzaken. Het zijn in de meeste gevallen deze opportunistische infecties waaraan een aidspati\u00ebnt overlijdt. Veel aidspati\u00ebnten ontwikkelen ook zeldzame vormen van kanker (bekend is het kaposisarcoom) die het immuunsysteem onder normale omstandigheden een halt toe zou roepen.\nDiagnostiek.\nAls iemand denkt dat hij/zij ge\u00efnfecteerd is met hiv, kan er, na eenvoudige bloedafname, laboratoriumonderzoek ingezet worden. Dit onderzoek betreft het aantonen van hiv-antistoffen (drie maanden na infectie bevat het bloed genoeg antistoffen om een diagnose te geven), hiv-antigeen of hiv-RNA en de verhouding tussen CD4- en CD8-T-cellen. Iemand die antistoffen tegen hiv in het bloed heeft, wordt seropositief genoemd.\nOnderzoek en behandeling.\nTot nu toe is een hiv-infectie nog niet te genezen.\nIn de wetenschappelijke literatuur is vooralsnog \u00e9\u00e9n geval van genezing van een hiv-infectie beschreven. De pati\u00ebnt waar het om gaat, leed tevens aan leukemie en werd hiervoor in 2007 behandeld met een stamceltransplantatie. Doordat de getransplanteerde cellen een zeldzame, tegen hiv resistente variant van de CCR5-receptor bevatten, werd de hiv-infectie geklaard. Drie jaar na de operatie bleek, ondanks het stoppen met antiretrovirale therapie, hiv nog altijd niet aantoonbaar in zijn bloed, waardoor van een genezing gesproken kan worden. Vanwege de uitzonderlijke situatie van de genezen hiv-pati\u00ebnt en het grote risico dat met een stamceltransplantatie gepaard gaat, is hiermee echter geen mogelijke standaardbehandeling ontdekt.\nIn augustus 2013 zou een Afrikaanse arts vijf pati\u00ebnten met hiv genezen hebben door ze methotrexaat te geven. Hij baseerde zijn behandeling op een Amerikaanse casus waarbij een pati\u00ebnt van hiv genas na een beenmergtransplantatie. Zijn bevinding dat hiv zich schuilhoudt in het beenmerg, leidde tot zijn keuze voor methotrexaat. De behandeling heeft de interesse gewekt van wetenschappers en dient nader geverifieerd te worden.\nEr bestaat medicatie die de deling van het virus remt en onderdrukt en daardoor het ontstaan van ziekteverschijnselen en aids meestal tegengaat. Bij succesvolle, frequentiegetrouwe toepassing van deze medicatie kan ook de overdracht van hiv van de ene persoon op de andere sterk geminimaliseerd worden.\nWanneer iemand een risico op infectie heeft gelopen (bijvoorbeeld door bloed-bloedcontact met iemand die met hiv-ge\u00efnfecteerd is), kan een medicijnenkuur gegeven worden (\"Post-exposure prophylaxis\" ofwel PEP). Met PEP (feitelijk hetzelfde als een normale combinatietherapie voor mensen met hiv, maar met een beperkte duur) is de kans dat men hiv-positief wordt een heel stuk kleiner.\nTijdens de zwangerschap van een hiv-positieve moeder vermindert correct gebruik van hiv-remmers de kans op overdracht van hiv op het kind tot minder dan 1%.\nDe overdracht van hiv tijdens seksueel contact is te voorkomen door het juiste gebruik van goede condooms, beflapjes of PrEP. Er wordt onderzoek gedaan naar het gebruik van vaginale gels, die het virus bij seksueel contact zouden moeten doden en zo infectie zouden moeten voorkomen. Hoewel in-vitro-onderzoeken (dat wil zeggen, in testbuizen en in gekweekte cellen) veelbelovend waren, is een groot medisch onderzoek voortijdig afgebroken, omdat de vrouwen die de gel gebruikten juist vaker met hiv ge\u00efnfecteerd bleken te raken. Een verklaring hiervoor is er nog niet.\nDe beschikbare wetenschappelijke documentatie over de invloed van bepaalde vetzuren en hun monoglyceriden op hiv is opmerkelijk. Van meerdere vetzuren en hun monoglyceriden is vastgesteld dat zij een antivirale (virusvernietigende) werking hebben op het \"human immunodeficiency virus\" (hiv). De vetzuren en monoglyceriden zijn in staat om de lipidenenvelop, waar de buitenkant van het virus uit bestaat, oplosbaar te maken en daarmee af te breken. Deze onderzoeksresultaten zijn gepubliceerd in peer-reviewde vakbladen.\nMet name de monoglyceriden van de middellange keten vetzuren blijken effectief op te treden tegen deze zogeheten \"lipid coated viruses\", ofwel virussen met een lipoprote\u00efne envelop. Laurinezuur zou het grootste antivirale effect vertonen tegen deze door een lipidenlaag omgeven virussen. Hoewel deze middelen veelbelovend zijn, zijn er nog geen grootschalige langetermijnonderzoeken uitgevoerd naar de mogelijke therapeutische effecten van vetzuren en monoglyceriden op virussen met een lipidenenvelop. Dit soort langetermijnonderzoeken zouden meer bewijs leveren voor de bevindingen uit de kleinschaligere experimenten.\nIn 2013 presenteerden wetenschappers van de universiteit van Oregon een vaccin dat siv, de hiv-variant van apen, bij resusapen volledig lijkt te vernietigen. Er is echter geen volledige zekerheid of het virus toch niet nog ergens verborgen zit en het vaccin werkt slechts in de helft van de onderzochte apen.\nAnno 2019 wordt in een kliniek van een Nederlandse arts in Zuid-Afrika onderzoek gedaan naar een vaginaal in te brengen ring met hiv-afweerstoffen ter preventie van infecties onder jonge vrouwen.\nDieet bij hiv/aids.\nDe Wereldgezondheidsorganisatie (WHO) heeft aanbevelingen gedaan met betrekking tot de voedingsbehoeften bij hiv/aids. In het algemeen wordt een gezonde voeding gepromoot. De inname van micronutri\u00ebnten via de voeding in de aanbevolen dagelijkse hoeveelheid door met hiv ge\u00efnfecteerde volwassenen wordt door de WHO aanbevolen; een hogere inname van vitamine A, zink en ijzer kan bijwerkingen bij hiv-positieve volwassenen veroorzaken en wordt niet aanbevolen, tenzij er een bewezen tekort eraan is. Voedingssupplementen voor met hiv ge\u00efnfecteerde mensen die onvoldoende voeding of voedingstekorten hebben kunnen hun immuunsysteem versterken of hen helpen herstellen van infecties; als er problemen zijn met de eetlust, wordt in een aantal landen medicinale cannabis gebruikt om de voeding te normaliseren.\nGegevens over suppletie met selenium zijn gemengd met enig voorlopig bewijs van voordeel. Bij zwangere en borstvoedende vrouwen met hiv verbeteren multivitaminen de resultaten voor zowel moeders als kinderen. Als een zwangere of borstvoedende vrouw wordt geadviseerd antiretrovirale middelen te gebruiken om de hiv-overdracht van moeder op kind te voorkomen, mag de multivitaminesuppletie deze behandeling niet vervangen.\nEr zijn aanwijzingen dat vitamine A-suppletie bij kinderen met een hiv-infectie de sterfte vermindert en de groei bevordert.\nVarianten.\nEr zijn twee varianten van het aidsvirus bekend. Hiv-1 en hiv-2 veroorzaken beide aids hoewel het ontwikkelen van het ziektebeeld aids na infectie veel langer kan duren bij hiv-2. Hiv-2 wordt voornamelijk aangetroffen in West-Afrika. Beide typen zijn vermoedelijk van apen op de mens overgegaan (bloedcontact bij jacht). In heel veel apensoorten worden retrovirussen gevonden, de zogenaamde simian immunodeficientie virussen (siv). Hiv-1 is het meest verwant aan siv die gevonden worden bij chimpansees (\"Pan troglodytes\") hoewel hiv-1 behorende tot groep O meer overeenkomsten vertonen met siv uit gorilla's (\"Gorilla gorilla gorilla\"). Hiv-2 is daarentegen meest waarschijnlijk een transmissie van siv afkomstig van roetmangabey (\"Cercocebus atys atys\"). De oorsprong van hiv-1 ligt in Kinshasa (het verspreidingsgebied van \"Pan troglodites troglodites\") en van hiv-2 in West-Afrika, waarschijnlijk Guinee-Bissau/Guinee. Hiv-1 wist zich in de Democratische Republiek Congo snel te verspreiden dankzij het uitgebreide spoorwegennet en de waterwegen. Daarmee wist het virus uiteindelijk de hele wereldbevolking te bereiken.\nInfectie.\nHiv is een seksueel overdraagbare aandoening. Onbeschermd seksueel contact, maar ook bloed-op-bloedcontact, onder andere via injectienaalden tijdens bloedtransfusies, en moeder-op-kindtransmissie bij de geboorte en door borstvoeding, zijn de voornaamste manieren waardoor overdracht van het virus mogelijk is.\nOm hiv over te dragen, moet er een bepaalde hoeveelheid virus aanwezig zijn. Hiv-remmers zorgen ervoor dat het virus onderdrukt wordt. Wanneer hiv onderdrukt is (\"viral load\" van minder dan 200), is het virus niet overdraagbaar via seks. De meeste mensen in Nederland hebben een onderdrukte \"viral load\".\nHiv kan niet overgedragen worden via speeksel, zweet, snot en tranen, want daar zit te weinig virus in. Het kan enkel overgedragen worden via ge\u00efnfecteerd (menstruatie)bloed, vaginaal vocht, voorvocht (in mindere mate), sperma en etter. Het ge\u00efnfecteerd bloed, vocht, sperma of etter heeft een 'poort' nodig om in het lichaam van een ander persoon binnen te dringen, omdat het virus niet door intacte huid heen kan. Wondjes, blaasjes en zweertjes op het lichaam daarentegen zijn poorten waarlangs het virus w\u00e9l naar binnen kan. Het virus kan daarnaast ook een lichaam binnendringen via bepaalde slijmvliezen. Infectie is mogelijk als het virus in contact komt met de slijmvliezen van de schaamlippen, baarmoederhals, vagina, eikel, urinebuis, anus, keel, darm, mond en van het oog - zeker als die slijmvliezen niet helemaal intact meer zijn. Niet elk slijmvlies is even doorlaatbaar, het ene is al wat taaier dan het andere. Zo geraakt het virus moeilijker voorbij een intact mondslijmvlies dan voorbij een intact vagina-, eikel- of aarsslijmvlies bijvoorbeeld.\nEvolutie.\nDankzij hedendaagse antiretrovirale medicatie (die door wetenschappelijk onderzoek nog steeds verbeterd wordt) en sinds de combinatietherapie ervan, kan men de negatieve werking van hiv remmen en het immuunsysteem opnieuw stabiel houden. Zo werd de levenskwaliteit en levensverwachting van mensen die leven met hiv, zeer behoorlijk en quasi 'normaal', vooral in combinatie met een gezonde levensstijl en regelmatige controle.\nZo leidt goed behandelde hiv in principe niet langer tot aids (en kan men eventueel ook weer uit het kritische aidsstadium geraken). Wanneer dagelijkse medicatie de virusdeeltjes reduceert tot een zodanig klein aantal dat het niet meer exact meetbaar is in het bloed, wordt die virussituatie 'ondetecteerbaar' genoemd; in dat geval is het virus niet overdraagbaar, al blijft bescherming bij seksueel contact aangeraden (ook al tegen andere soa's, die in combinatie met hiv, behandeling kunnen bemoeilijken). Waar een hiv-infectie v\u00f3\u00f3r 1987 vaak een doodvonnis was, is hiv, vooral sinds 1996, mits voldoende medische omkadering nu eigenlijk een chronische aandoening geworden met beperkte effecten.\nDesalniettemin bestaat er vaak nog steeds een bepaald stigma en taboe rond hiv en aids (mede door het seksuele aspect van de overdraagbaarheid). Dit kan zorgen voor onbegrip, discriminatie, en sociale isolatie, waardoor de psychologische effecten op hiv-seropositieve mensen soms niet te onderschatten zijn.\nOok zijn de - levenslang dagelijks te nemen - hiv-remmers dure medicatie, hoewel de overheid in meer ontwikkelde landen deze vaak terugbetaalt (temeer omdat dat tegelijk ook verdere infecties helpt voorkomen).\nVoor wie hiv-remmers niet vlot beschikbaar zijn, blijft onbehandelde hiv uiteindelijk leiden tot aids en blijft dus dodelijk.\nVerspreiding.\nIn 2004 raakten wereldwijd meer dan vijf miljoen mensen ge\u00efnfecteerd met het virus. Dit is het hoogste aantal tot nu toe. De directeur van het aidsprogramma van de Verenigde Naties, de Belg Peter Piot, stelt dat de epidemie zich pas in de aanloop bevindt. Hij verwacht een sterke stijging in de komende jaren.\nDe Wereldgezondheidsorganisatie WHO daarentegen constateerde een daling in de jaren 2000-2019 met 51%, waarmee hiv/aids op de lijst van meestvoorkomende doodsoorzaken wereldwijd daalde van de achtste naar de negentiende plaats.\nAidsontkenning.\nAanhangers van aidsontkenning menen dat hiv niet de oorzaak is van aids. Als reactie op scepsis over de vraag of aids wordt veroorzaakt door hiv en de opkomst van alternatieve theorie\u00ebn over de oorzaak van aids, publiceerden in het jaar 2000 zo'n 5000 wetenschappers de Verklaring van Durban, waarin zij stellen dat hiv volgens de geldende wetenschappelijke inzichten de oorzaak is van de ziekte aids."}
{"id": "9780", "revid": "100297", "url": "https://nl.wikipedia.org/wiki?curid=9780", "title": "Opportunistische infectie", "text": "Een opportunistische infectie is een infectie die kan optreden bij mensen met een verminderde afweer, als iemand ziek is en verzwakt is ten opzichte van de normale toestand. Doordat het immuunsysteem niet correct functioneert is het mogelijk dat zelfs weinig agressieve ziekteverwekkers een kans krijgen iemand ziek te maken. Het gaat dan om ziekteverwekkers die gezonde personen niet ziek kunnen maken omdat ze niet pathogeen genoeg zijn. Dit soort infecties zijn om deze reden dan ook bijna nooit besmettelijk voor mensen met een goed immuunsysteem.\nBij de ziekte aids, waarbij de ziekte het immuunsysteem aantast, zijn deze opportunistische infecties in het bijzonder van belang. Een aantal ziekten die bij aidspati\u00ebnten veel voorkomen zijn verder eigenlijk alleen bekend van pati\u00ebnten van wie het immuunsysteem met medicijnen wordt onderdrukt (dit gebeurt vaak bij transplantaties, om te voorkomen dat het lichaam het nieuwe lichaamsdeel afstoot), of bij mensen die met agressieve middelen behandeld worden tegen kanker. Het zijn bij aids ook meestal deze opportunistische infecties die uiteindelijk het overlijden van de pati\u00ebnt veroorzaken, niet de directe gevolgen van de hiv-infectie.\nOok veel van de sterfgevallen door griep zijn het rechtstreekse gevolg van opportunistische infecties; het griepvirus zelf doodt slechts zelden.\nEnkele bekende opportunistische infecties zijn:"}
{"id": "9781", "revid": "1061913", "url": "https://nl.wikipedia.org/wiki?curid=9781", "title": "Jeugdrechtbank (Belgi\u00eb)", "text": "De jeugdrechtbank is in Belgi\u00eb een speciale kamer van de rechtbank van eerste aanleg, gericht op jongeren, meestal tot hun 18de verjaardag.\nDie kunnen voor de jeugdrechter komen of naar de jeugdrechter gaan als:\nRechten van kinderen.\nHet internationaal Verdrag inzake de Rechten van het Kind is sinds 1989 van kracht. Dit verdrag geeft aan jongeren tot 18 jaar een groot aantal fundamentele rechten: basisrechten, beschermingsrechten en inspraakrechten. De basisrechten houden in dat elk kind recht heeft op een gezin, een goede opvoeding en ontwikkeling en een toereikende levensstandaard, op gezondheidszorg, onderwijs en vrije tijd. De beschermingsrechten houden in dat elk kind het recht heeft op bescherming tegen misbruik en mishandeling. De inspraakrechten houden in dat het kind recht heeft op een eigen mening en het recht heeft om mee te denken en te werken, bijvoorbeeld in de jeugdbeweging, de jeugdvereniging. Dat recht geldt thuis, op school en in de hulpverlening. Deze rechten zijn gefundeerd op respect voor het welzijn en de mening van kinderen en jongeren.\nProcedure bij de jeugdrechtbank.\nDe Sociale Dienst Jeugdrechtbank wordt van de situatie op de hoogte gebracht:\nDe procureur oordeelt over de ernst van de situatie en beslist of een zaak naar de jeugdrechter gaat of niet. Als de procureur een maatregel vraagt aan de jeugdrechter noemt men dat een vordering.\nDe sociale dienst jeugdrechtbank kan de jongere ook:\nRechtswaarborgen.\nDe jongere heeft recht op bijstand van een advocaat, telkens hij voor de jeugdrechter komt, nog voor de jeugdrechter een beslissing neemt.\nDe jongere heeft het recht gehoord te worden, voor de jeugdrechter een beslissing neemt.\nIndien de jongere niet akkoord gaat met de beslissing kan hij in hoger beroep gaan. Echter, alle beschikkingen van de jeugdrechter zijn \"uitvoerbaar bij voorraad\". Deze beslissingen gaan dus in van het moment van de uitspraak en het feit dat er beroep is schort bijvoorbeeld niet een plaatsing op.\nGeen rechtswaarborgen uit het strafrecht.\nDe bewijsregels uit het strafrecht zijn niet van toepassing. Vooral het verslag van de Sociale Dienst Jeugdrechtbank, vaak grotendeels overgenomen van de Gemandateerde voorziening, wordt in rekening gebracht, naast het horen van kind en ouders. Dit betekent dat het zo goed als onmogelijk is voor advocaten om te voorspellen welke uitspraak zal genomen worden, en wat de concrete gevolgen zijn. Zeker aangezien door het constante plaatsgebrek overal de rechter vaak enkel keuze heeft tussen helemaal niets doen en de beperkte beschikbare maatregelen (omdat gesloten instellingen als enige niet mogen weigeren is dit vaak de enige maatregel).\nDaarnaast gelden ook niet de rechten van de verdediging uit het strafrecht, en zelfs de kinderrechten niet, in de zin dat deze niet in rekening moeten gebracht worden in de uitspraak. Vaak worden dan ook door de jeugdrechter standaardformuleringen gebruikt, die geen rekening houden met de zaak zelf, maar enkel met het beoogde resultaat van de uitspraak.\nOok is het onmogelijk voor zowel kind als ouders om een zaak aan te spannen bij de jeugdrechter wegens het schenden van kinderrechten, bijvoorbeeld bij pleegouders of in een instelling. Indien een kind bijvoorbeeld seksueel misbruikt wordt in een instelling of door pleegouders is hun enige hoop dat ze een agent overtuigen om een strafzaak te openen tegen de dader. Aangezien deze kinderen vaak ook in hun vrijheid beperkt worden, kan het zijn dat ze geen mogelijkheid hebben om een agent te contacteren.\nVaak wordt het recht op weigeren van hulpverlening met de voeten getreden. Als ouders of kinderen hulpverlening weigeren, resulteert dit vaak in een plaatsing, en als de kinderen vervolgens nog steeds weigeren door bijvoorbeeld weg te lopen, een gesloten plaatsing. Er is dus niet het normale recht van een beschuldigde om niet gestraft (in de zin van vrijheidsbeneming voor kind en ouders) te worden als blijkt dat de beweringen van Gemandateerde voorziening onwaar zijn. Dit heeft als evidente gevolg dat er weinig tot geen motivatie is voor de Gemandateerde voorziening om de waarheid in een VOS-situatie grondig te onderzoeken.\nIndien ouders weigeren mee te werken aan de hulpverlening, bijvoorbeeld door hun weggelopen kind onderdak te verlenen, riskeren ze in sommige gevallen ontzetting uit het ouderlijk gezag. Ook heeft de Vlaamse jeugdzorg ouders laten arresteren die in het buitenland verbleven met kinderen, en de kinderen in het buitenland in een geestesgesticht voor volwassenen achtergelaten.\nEen andere variant op het gebrek aan rechtswaarborgen is dat straffen voor minderjarigen vaak verlengd worden nadat de jongere de volledige straf uitgezeten heeft via een beschermingsmaatregel. Dan zit het kind nog steeds opgesloten, vaak op dezelfde plek, na het uitzitten van de volledige straf.\nDe situaties waar kinderen in terecht komen na een plaatsingsuitspraak van de jeugdrechtbank zijn vaak schrijnend. Het kinderrechtencommissariaat laakte in 2018 de leefomstandigheden in gesloten jeugdinstellingen.\nStrafregister.\nAls de jeugdrechter een vonnis velt over jongeren die een als misdrijf omschreven feit pleegden, wordt dat vonnis bijgehouden in het centraal strafregister. Het komt echter niet voor op het uittreksel uit het strafregister bestemd voor particulieren, zodat een werkgever er geen kennis van zal hebben en de re-integratie niet wordt geschaad. De informatie is alleen toegankelijk als ze onontbeerlijk is, bijvoorbeeld voor magistraten wanneer nieuwe feiten zouden worden gepleegd. Automatische uitwissing en herstel in eer en rechten zijn niet van toepassing op jeugdsancties, maar vanaf vijf jaar na het einde van de opgelegde maatregel kan de schrapping uit het strafregister worden aangevraagd.\nMaatregelen ter bescherming van minderjarigen.\nDe Jeugdrechtbank kan ter bescherming van minderjarigen maatregelen nemen ten aanzien van de ouders maar ook direct ten aanzien van minderjarigen. De maatregelen die de jeugdrechter kan nemen verschillen enigszins naargelang op grond waarvan de jeugdrechtbank gevraagd is om maatregelen te nemen. Doordat dit beschermende maatregelen zijn gelden de normale rechten van de verdediging niet. \nMaatregelen bij een VOS.\nIn geval van een verontrustende opvoedingssituatie via de gemandateerde voorziening, en later via Sociale Dienst Jeugdrechtbank zijn de te nemen maatregelen ten aanzien van minderjarigen vastgelegd door de geco\u00f6rdineerde decreten inzake bijzondere jeugdbijstand. De jeugdrechter kan in deze gevallen :\nMaatregelen bij een MOF.\nIn geval het gaat om minderjarige delinquenten - die een als misdrijf omschreven feit (MOF) pleegden - of in het kader van de zedelijke bescherming van de jeugd, neemt de jeugdrechter maatregelen van \"bewaring, behoeding en opvoeding\". Deze maatregelen zijn beschreven in de wet op de jeugdbescherming. De jeugdrechter is tamelijk vrij om maatregelen te nemen. Ze komen neer op:\nJeugdbescherming voor meerderjarigen.\nSinds 1990 is in Belgi\u00eb de leeftijd van de burgerlijke meerderjarigheid verlaagd tot 18 jaar, waardoor de maatregelen van de jeugdbescherming in principe slechts konden gelden voor min-achttienjarigen. Om dit te verhelpen werden een aantal mogelijkheden gecre\u00eberd om de interventie van de jeugdbescherming voor delinquenten uit te breiden tot na de meerderjarigheid."}
{"id": "9782", "revid": "437475", "url": "https://nl.wikipedia.org/wiki?curid=9782", "title": "Humaan Immunodefici\u00ebntievirus", "text": ""}
{"id": "9783", "revid": "970889", "url": "https://nl.wikipedia.org/wiki?curid=9783", "title": "Bob Marley", "text": "Robert Nesta (Bob) Marley (Nine Miles, 6 februari 1945 \u2013 Miami, 11 mei 1981) was een Jamaicaans reggae-artiest. Hij draagt de bijnaam \"The King of Reggae\". Hij was een van de belangrijkste verantwoordelijken voor de doorbraak van reggae buiten Jamaica en gold tevens als belangrijk voorvechter van het rastageloof.\nMarley had tijdens de jaren 70 over de hele wereld reggaehits, als \"No Woman, No Cry\" en \"I Shot the Sheriff\". Hij bracht reggaealbums uit als \"Exodus\" en \"Uprising\". Samen met zijn vrouw Rita Marley is hij een symbool voor de rastafari-beweging.\nBiografie.\nJeugdjaren.\nOp 6 februari 1945, twee minuten voor half drie 's nachts, werd op Jamaica in Nine Miles, provincie Saint Ann, Robert Nesta Marley geboren. Zijn moeder, het toen 18-jarige tienermeisje Cedella Malcolm, was van Afrikaanse afkomst; zijn vader, de 60-jarige blanke kapitein in het leger Norval Marley, had Engelse ouders. Norval was opzichter voor de Britse koloniale macht op het gebied van landbouw. Marley zag zijn vader, die overleed toen hij tien was, slechts sporadisch. Volgens zijn moeder had Marley zijn zachtaardige karakter en geringe lichaamslengte ge\u00ebrfd van zijn vader. Eind jaren vijftig verhuisde zijn moeder op zoek naar werk naar Trenchtown, een sloppenwijk van Kingston. Marley ging met haar mee.\nMarley sprak veel over muziek met zijn neef, een voormalige gitarist. Op zijn tiende, terwijl hij nog naar school ging, verdiende hij soms wat geld met zingen op straat. Zijn gitaar maakte hij van afvalhout. Ofschoon hij niet slecht op school was, voetbalde hij liever.\nThe Wailers.\nIn 1962, het jaar van Jamaica's onafhankelijkheid, nam Bob Marley solo zijn eerste single op: \"Judge Not\". Later dat jaar volgden nog twee andere nummers, echter zonder succes. Na enige tijd met Bunny Livingston te hebben opgetrokken, richtten de twee samen met Peter Tosh, een andere jongen uit de buurt, een groep op: de Wailing Rudeboys. Die naam veranderde vervolgens in The Wailing Wailers, om uiteindelijk in The Wailers te eindigen. Hun eerste opname was \"Simmer Down\" (1964) voor het label Studio One van Clement \"Coxsone\" Dodd, een van de succesvolste producers van dat moment. Het nummer sloeg al snel aan en vanaf dat moment waren The Wailers niet langer weg te denken uit de Jamaicaanse hitlijsten. Deze eerste nummers van The Wailers waren gebaseerd op de populaire dansmuziek ska. De relatie tussen The Wailers en hun producer verslechterde na enkele jaren: niet alleen bleven de rechten voor de nummers in handen van Clement Dodd, maar hij betaalde hun slechts een fractie van datgene wat hijzelf aan hun hits verdiende. Ontevreden over deze situatie richtten The Wailers in 1967 hun eigen muzieklabel op.\nBob Marley trouwde op 10 februari 1966 met Rita Anderson; een jaar later werd hun eerste kind geboren. Vanaf het midden van de jaren 60 kreeg Marley belangstelling voor de Rastafari-beweging, onder invloed van Rita bekeerde hij zich in 1967 van het christendom tot deze geloofsrichting. Hij zou later uitgroeien tot een van de bekendste uitdragers van dat geloof.\nIn deze periode brachten The Wailers op Jamaica zonder succes albums uit als \"Soul Rebel\" en \"Soul Revolution Part I/II\".\n1972 was een goed jaar voor The Wailers. In Londen ontmoetten ze Chris Blackwell, eigenaar van Island Records. Hij kende wat muziek van The Wailers en was onder de indruk van hun stoutmoedige, zelfverzekerde houding. Hij bood hen een contract en een bedrag van 4000 pond om een album op te nemen. Het was voor het eerst in de geschiedenis dat een gerenommeerd label een platencontract aan een reggaeband gaf. The Wailers keerden terug naar Jamaica en gingen onmiddellijk aan de slag in de studio. Het eerste opgenomen album \"Catch a Fire\" was aanvankelijk geen groot succes. Er werden in een jaar tijd maar 14.000 exemplaren van verkocht. Voordien verscheen reggae alleen op singles of goedkope compilatiealbums en werd buiten Jamaica meestal als een vorm van novelty-muziek beschouwd.\nIn oktober 1973 werd het album \"Burnin\"' uitgebracht. Het bevatte de hitsingle \"I Shot The Sheriff\" (een jaar later had Eric Clapton er een internationale hit mee) en het bekende protestlied \"Get Up, Stand Up\". Het album was een groter succes dan \"Catch a Fire\".\nIn 1973 verlieten zowel Peter Tosh als Bunny Livingston de groep om een solocarri\u00e8re op te bouwen.\nBob Marley richtte zijn eigen label \"Tuff Gong\" op, waar zijn albums vanaf nu onder werden uitgebracht.\nInternationaal succes.\nIn 1974 gaf Marley The Wailers een nieuw aanzien. Doordat de vocale ondersteuning van Peter en Bunny wegviel, besloot Bob om zangeressen Rita Marley, Marcia Griffiths en Judy Mowatt (samen de I Threes) in de band op te nemen. Bovendien werd de naam veranderd in \"Bob Marley and the Wailers\". Het eerste album in de nieuwe bezetting opgenomen, was het alom geprezen \"Natty Dread\". Het nummer \"No Woman, No Cry\" van dit album zou hun eerste internationale hitsingle worden. Met nieuwe energie en een opeenvolging van internationale tours tilde Bob de reggaestijl naar internationaal niveau. In 1976 was er een heuse reggae-mania in de Verenigde Staten en Bob Marley &amp; The Wailers werden door Rolling Stone Magazine uitgeroepen tot \"band van het jaar\". Op 13 juni 1976 trad de band voor het eerst op in Nederland in de Jaap Edenhal in Amsterdam. In 1978 gevolgd door een concert in Ahoy in Rotterdam.\nIn december 1976 werd een aanslag gepleegd op Marley en zijn familie. Schutters slopen het huis binnen en losten meerdere schoten op Bob. Hij werd geraakt in zijn buik en arm, maar was niet in levensgevaar. Hoewel hij volgens sommigen wist wie de daders waren heeft hij de politie niet ingelicht: dit zou volgens hem niets oplossen. De precieze omstandigheden rond deze aanslag zijn tot op heden onbekend, maar er wordt aangenomen dat het om een politiek ge\u00efnspireerde aanval ging. Met zijn deelname aan het \"Smile Jamaica concert\", georganiseerd door de toenmalige eerste minister enkele dagen later, vonden bepaalde groeperingen dat Bob duidelijk een kant had gekozen.\nOndanks de aanslag en de opgelopen verwondingen besloot Bob toch deel te nemen aan het concert. Hij wilde de mensen laten zien dat 'politricks' hem niet konden tegenhouden. Hij had voor zichzelf echter besloten dat het beter zou zijn om Jamaica voor een tijdje te verlaten. Vrijwel onmiddellijk na het optreden nam hij het vliegtuig richting Londen.\nTijdens hun verblijf in Londen namen Bob en The Wailers de nummers op die op beide albums \"Exodus\" en \"Kaya\" kwamen. Enkele van deze nummers verwijzen duidelijk naar de moordaanslag.\nHet album \"Exodus\" werd opnieuw een internationaal succes met de hitsingles \"Jamming\", \"Waiting In Vain\", \"One Love/People Get Ready\" en \"Three Little Birds\".\nNa bijna 16 maanden in het buitenland te hebben verbleven, speelde Bob in april 1978 -voor het eerst weer terug op Jamaica- op het One Love Peace Concert. Het was een concert om de wapenstilstand tussen de twee belangrijkste politieke groeperingen in Jamaica te onderstrepen. Vlak voor het einde van zijn optreden vroeg hij de politieke leiders Michael Manley van de People's National Party en Edward Seaga van de Jamaica Labour Party, die beiden uitgenodigd waren, op het toneel te komen. Daar liet hij de twee aartsvijanden elkaar de hand schudden met de boodschap: \"One Love\". Later dat jaar kreeg Bob \"the Peace Medal of the Third World\" van de Verenigde Naties.\nEen andere gebeurtenis waaraan door de rasta's een groot symbolisch belang werd gehecht was in 1977, toen Bob de ring werd overhandigd die afkomstig was van de Ethiopische keizer Haile Selassie, die in 1975 was gestorven.\nIn het najaar van 1978 begon Bob aan een droomproject van hem te werken: een eigen opnamestudio. Deze werd gebouwd op de benedenverdieping van zijn huis in 56 Hope Road in Kingston. De studio werd \"Tuff Gong Studio\" genoemd, naar Bobs bijnaam toen hij in Trenchtown woonde. Toen de studio af was, werd vrijwel onmiddellijk begonnen aan de opnames voor hun volgende plaat, \"Survival\". Om dit album aan het publiek te tonen volgde in 1979 een uitgebreide tour door de VS. Survival was niet zo'n succes als \"Exodus\", maar bevatte wel de kleine hit \"Africa Unite\".\nZijn laatste jaren.\nIn 1977 had Bob Marley een wondje aan zijn teen. Hij nam aanvankelijk aan dat het om een voetbalblessure ging. Toen de wond niet herstelde, werd de diagnose melanoom (huidkanker) gesteld. Hij wilde de teen niet laten amputeren, omdat dat in strijd met zijn geloofsovertuiging was. De kanker sloeg vervolgens over naar zijn maag, en later naar zijn longen en zijn hersenen. In 1980 zakte hij tijdens het joggen in elkaar ten gevolge van een hersentumor. Volgens artsen had hij niet langer dan drie weken te leven. Bob stond er op verder te reizen naar zijn volgende concert. Zijn allerlaatste concert was op 23 september 1980 in Pittsburgh, VS, waarna hij te ziek was om nog verder op te treden.\nOp 4 november 1980 bekeerde Marley zich terug tot het christendom en werd gedoopt door aartsbisschop Abuna Yesehaq van de Ethiopisch-orthodoxe Kerk in Kingston met de naam Berhane Selassie (\"Licht van de Drie-eenheid\") (naar de Rastafari-Messias Haile Selassie). Daarna ging hij voor behandeling naar het Duitse stadje Rottach-Egern. In mei 1981 besloot hij terug te vliegen naar Jamaica om daar te sterven, maar kwam niet verder dan Miami waar hij op 11 mei 1981 overleed. Hij stierf in het Cedars of Lebanon ziekenhuis in Miami (nu University of Miami Hospital) op 36-jarige leeftijd aan uitzaaiingen van een melanoom. Hij kreeg op 21 mei 1981 een staatsbegrafenis in Kingston, met gecombineerde elementen uit de Ethiopisch-orthodoxe traditie en rituelen van de Rastafari. Zijn lichaam werd bijgezet in een mausoleum in zijn geboortedorp.\nIn 1980 werd nog met succes de lp \"Uprising\" uitgebracht, met de hits \"Could You Be Loved\" en \"Redemption Song\". In 1983 werd een studioalbum \"Confrontation\" uitgebracht, dat na Marleys dood nog niet helemaal af was en daarom werd aangevuld met oude, niet eerder uitgebrachte nummers. Marley had over de hele wereld een hit met het nummer \"Buffalo Soldier\".\nIn 1984 werd het compilatiealbum \"Legend\" uitgebracht, dat al zijn hits bevat.\nKinderen.\nBob Marley had elf kinderen; drie met zijn vrouw Rita, \u00e9\u00e9n geadopteerde dochter uit een eerdere relatie van Rita en de rest bij verschillende vrouwen. In 1972 kreeg hij zelfs drie kinderen in \u00e9\u00e9n maand tijd (van verschillende vrouwen): Stephen (20 april), Robert (16 mei) en Rohan (19 mei).\nEen aantal van Marleys kinderen werd ook reggae-zanger. Ziggy Marley is hiervan waarschijnlijk de bekendste, met hits als \"Tomorrow People, Look who's dancing\" en \"Kozmik\". Ook Damian Marley had een aantal hits, waarvan de bekendste \"Welcome To Jamrock\" is. In 2011 speelde Damian Marley bij de band SuperHeavy en in 2012 had hij een grote hit samen met Skrillex. De moeder van Damian was Cindy Breakspeare, de Miss World van 1976.\nDe groep Ziggy Marley &amp; The Melody Makers (actief van 1986 tot 2000) bestond ook uit kinderen van Marley.\nBob Marleys zoon Stephen heeft in 2007 zijn debuutalbum \"Mind Control\" uitgebracht waarvoor hij in 2008 en voor de akoestische versie ervan ook in 2010 een Grammy Award ontving. Ook Ky-Mani Marley ontving voor zijn album \"Many More Roads\" in 2002 een Grammy en Julian Marley ten slotte kreeg in 2010 een prijs voor zijn derde uitgebrachte album \"Awake\"."}
{"id": "9784", "revid": "139751", "url": "https://nl.wikipedia.org/wiki?curid=9784", "title": "Burgerlijke rechtbank", "text": "Een burgerlijke rechtbank is een rechtbank in het Belgische rechtssysteem.\nDoor de bevoegdheid over burgerlijke problemen over vier rechtbanken (waaronder de burgerlijke rechtbank) te verdelen kunnen deze rechtbanken zich in hun materie specialiseren. Het vredegerecht lost onder meer kleine geschillen tussen burgers op. Wie niet tevreden is of grotere problemen heeft, wendt zich tot de burgerlijke rechtbank, de ondernemingsrechtbank of de arbeidsrechtbank.\nHet vredegerecht is de makkelijkst bereikbare rechter en het feitelijke gezicht van justitie bij de burger. Wie met het gerecht in aanraking komt, zal immers meestal met het vredegerecht te maken krijgen, omdat de vrederechter een zo ruime bevoegdheid heeft dat bijna alle zaken uit het dagelijkse leven van de mensen voor hem moeten gebracht worden. \nOmdat men het vredegerecht dicht bij de burger wil hebben, heeft ieder van de 225 gerechtelijke kantons zijn eigen vredegerecht. De vrederechter beslist dus vaak over eenvoudige problemen: burgerlijke en handelszaken van maximaal 1860 EUR. Daarnaast beslist hij, ongeacht de omvang van het gevorderde bedrag, over alle mogelijke huurgeschillen (huishuur, handelshuur, landpacht), erfdienstbaarheden (recht van uitweg enz.), consumentenkredieten (leningen op afbetaling enz.), appartementsmede-eigendom (geschillen met de syndicus, raad van beheer enz.), onteigeningen, ruilverkavelingen. Hij treft dringende en voorlopige maatregelen tussen echtgenoten bij echtelijke moeilijkheden (verblijfsregeling van de kinderen, onderhoudsgelden, vervreemdingsverbod, inventarisname, afzonderlijk verblijf, enz.), oordeelt over bijna alle mogelijke alimentatievorderingen, stelt voorlopige bewindvoerders aan voor personen die hun goederen niet zelf kunnen beheren (en controleert ze), beveelt de gedwongen opname van geesteszieken (de vroegere collocatie), enz. Hij duidt voogden over minderjarigen aan en controleert ze. Hij verleent aan ouders de bijzondere machtigingen die zij nodig hebben als ze bepaalde handelingen in naam van hun minderjarige kinderen willen stellen (bv. een erfenis aanvaarden of verwerpen, goederen van de kinderen, zoals huizen of grond, kopen of verkopen, enz.). In het gerechtelijk wetboek zijn ruim een 80-tal uiteenlopende bevoegdheden voor de vrederechter weggelegd. Wat in de volksmond soms smalend \"le petit juge\" genoemd wordt, is in feite een juridische manus-van-alles. \nDaarnaast is een zeer belangrijke opdracht van de vrederechter de verzoening, het onderhandelen tussen de partijen om een minnelijke schikking te kunnen treffen. De vrederechter kan via een verzoeningszitting (die gratis is en zeer snel verloopt) worden ingeschakeld voor (bij wijze van voorbeeld):\nVoor handelsgeschillen over grotere bedragen is de ondernemingsrechtbank bevoegd.\nMen mag alleen in beroep gaan bij de burgerlijke rechtbank (of de ondernemingsrechtbank bij handelsgeschillen) tegen een vonnis van de vrederechter als de waarde/schade groter is dan \u20ac 1860,-.\nMen kan tegen een vonnis van de burgerlijke rechtbank of van de ondernemingsrechtbank in beroep gaan bij het hof van beroep. Deze rechtbank kan een milder vonnis vellen of volledig vrijspreken, maar het vonnis kan ook veel zwaarder zijn. Alle beroepen bij het hof van beroep, welke uit een burgerlijke procedure voortkomen, komen terecht bij de burgerlijke kamer.\nDe arbeidsrechtbank heeft bevoegdheid over arbeid in de ruimste zin van het woord: geschillen met werkgever, over lonen, sociale zekerheid, pensioen, werkloosheid, etc. Wie beroep aantekent tegen het vonnis van de arbeidsrechtbank komt bij het arbeidshof.\nHet Hof van Cassatie oordeelt niet over de grond van de zaak, maar wel of er procedurefouten zijn gemaakt waardoor het vonnis ongeldig wordt."}
{"id": "9787", "revid": "238536", "url": "https://nl.wikipedia.org/wiki?curid=9787", "title": "Basra", "text": "Basra (Arabisch: , \"al-Basrah\") is de op een na grootste stad van Irak. De stad ligt op ruim 100 km van de Perzische Golf aan de Sjatt al-Arab (het verlengde van de Tigris en de Eufraat) in het uiterste zuidoosten van het land. Ze telt vermoedelijk 3,8 miljoen inwoners.\nGeschiedenis.\nBasra werd in 636 gesticht door kalief Omar. In de islamitische gouden eeuw was Basra een belangrijke stad voor kunst en wetenschap. De stad werd in de dertiende eeuw door Mongoolse plunderaars verwoest. Het huidige Basra werd even stroomopwaarts gebouwd. Sinds Basra in 1546 door de Turken werd veroverd, was de stad een voortdurende twistappel tussen de Turken en de Perzen. De bevolking was en is in meerderheid Arabisch en sjiitisch moslim.\nTwintigste eeuw.\nBasra heeft in de twintigste eeuw vier keer in de vuurlinies gelegen: in 1914, toen de Britten de stad op het Turkse rijk veroverden, in de Tweede Wereldoorlog, toen de Britten de stad wederom innamen, vanaf 1980 in de oorlog tussen Irak en Iran en in 1991 tijdens de oorlog in Koeweit.\nIrakoorlog.\nTijdens de Irakoorlog waren het opnieuw de Britten die Basra innamen. Toen was het de bedoeling dat Basra zou functioneren als toevoerhaven voor humanitaire hulp voor de Iraakse burgerbevolking. Hiertoe verklaarden de Verenigde Staten Basra tot militair doelwit. Na een beleg van twee weken namen de Britten de stad op 5 april in.\nEconomie.\nDe stad wordt omringd door belangrijke olievelden en is mede daardoor van grote strategische betekenis.\nBehalve door haar olieindustrie is Basra van belang als grootste havenstad van Irak. Van oudsher is de omgeving van Basra ook bekend om haar productie van graan en veelgeprezen dadels.\nKlimaat.\nBasra bevindt zich in een gedeeltelijk woestijnklimaat en steppeklimaat. Dit betekent dat het gebied zeer heet en zeer droog is (minder dan 250mm/jaar). In de winter schommelen de minima rond 5\u00b0C \u00e0 15\u00b0C en de maxima rond 15\u00b0C \u00e0 25\u00b0C. In de zomer schommelen de minima rond 25\u00b0C \u00e0 35\u00b0C en de maxima rond 40\u00b0C \u00e0 50\u00b0C.\nKunst en cultuur.\nIn 2016 opende het Basrah Museum zijn deuren voor het publiek. Het museum, gewijd aan de geschiedenis van de stad, is gevestigd in een voormalig paleis van Saddam Hussein.\nTen noorden bevindt zich de archeologische site Antiochi\u00eb aan de Tigris, ook Alexandria Susiana of Charax Spasinu genoemd."}
{"id": "9789", "revid": "67717260", "url": "https://nl.wikipedia.org/wiki?curid=9789", "title": "Johannes de Doper", "text": "Johannes de Doper (Oudgrieks: , \"I\u014d\u00e1nn\u0113s ho Baptist\u1e17s\", de persoonsnaam is afgeleid van het Hebreeuwse , \"Jochanan\", \"JHWH heeft genade getoond\") (ca. 7 v.Chr. - ca. 30, maar zeker v\u00f3\u00f3r 36 n.Chr.) is binnen het christendom, mande\u00efsme en de islam een profeet. In de oosters-orthodoxe kerk wordt hij Johannes Prodromos, \"Johannes de Voorloper\" genoemd.\nJohannes heeft omstreeks het jaar 30 in de provincie Judea gepredikt (Lucas 3:1-2). De oudste bronnen over zijn leven zijn de vier evangeli\u00ebn in het Nieuwe Testament en de werken van Flavius Josephus. Ook in verschillende apocriefen van het Nieuwe Testament komt Johannes voor. In de Koran wordt hij Yahya genoemd.\nLeven.\nGeboorte en jeugd.\nVolgens Lucas was Johannes' moeder Elisabet verwant met Maria, de moeder van Jezus, en werd Johannes een half jaar v\u00f3\u00f3r Jezus geboren. Johannes was de enige zoon van de priester Zacharias en zijn vrouw Elisabet, en zou daardoor afstammen van een oud priestergeslacht: Zacharias maakte deel uit van de levitische priesterafdeling. Elisabet was onvruchtbaar, dus kinderloos, tot de aartsengel Gabri\u00ebl aan Zacharias de geboorte van hun zoon aankondigde. Zij waren toen al op hoge leeftijd. Na Johannes' geboorte zong zijn vader een profetische lofzang, de \"Lofzang van Zacharias\" of \"Benedictus\" (Lucas 1:1-80).\nHet verhaal over de geboorte van Johannes moet niet als een historisch verslag worden gelezen. Het volgt het vaste vertelschema dat binnen het jodendom diep was geworteld, waarbij belangrijke kinderen pas werden geboren als hun ouders op hoge leeftijd waren, daarvoor vaak onvruchtbaar. Hiermee werd aangeduid dat Johannes in de toekomst een belangrijke rol zou spelen. Dit werd versterkt door uitspraken als \"de machtige hand van de Heer beschermde hem\" (Lucas 1:66) en \"Het kind groeide op en werd gesterkt door de Geest\" (Lucas 1:80).\nBediening.\nVerschijning.\nVolgens Lucas verbleef de opgroeiende Johannes in de woestijn totdat zijn openbare optreden begon (Lucas 1:80). Dit was een beeld dat van veel tijdgenoten werd geschetst, zoals van Banus de Esseen in Flavius Josephus. De parallel met Elia (2 Koningen 1:8) is opzettelijk.\nVan Johannes werd gezegd dat hij \"een ruwe mantel van kameelhaar met een leren gordel\" droeg en \"leefde van sprinkhanen en wilde honing\" (Marcus 1:8; Matte\u00fcs 3:4). Bij de aankondiging van zijn geboorte was al voorspeld dat hij geen wijn of andere alcoholische drank zou nuttigen (Lucas 1:15).\nWerkgebied.\nDe woonplaats van Johannes de Doper was de woestijn (Lucas 1:80, 3:2, 7:24; Marcus 1:4; Matte\u00fcs 3:1, 11:7). Om te kunnen dopen was water nodig en dan komt maar \u00e9\u00e9n waterloop in de buurt van een woestijn in aanmerking: de Jordaan. Deze rivier wordt dan ook in toenemende mate als werkgebied van Johannes genoemd (Marcus 1:5,9; Matte\u00fcs 3:6, 13; Lucas 4:1), waarbij Lucas het predikingsgebied heel ruim aanduidde als \"de omgeving van de Jordaan\" (Lucas 3:3).\nIn deze aspecten klinkt duidelijk de verwijzing naar de geschiedenis door van de omzwervingen van de Isra\u00eblieten in de woestijn en het betreden van het Beloofde Land met het oversteken van de Jordaan. De verwijzing wordt duidelijk door aanduidingen van de oostelijke oever van de Jordaan als \"de overkant van de Jordaan\" (Johannes 1:28, 3:26, 10:40), waarmee de regio ten zuiden van Jericho werd aangeduid, de \"woestijn van Judea\" (Matte\u00fcs 3:1), waarbij het bereik \"Judea en Jeruzalem\" was (Marcus 1:5; Matte\u00fcs 3:5). Het is duidelijk dat de verteller dacht aan een doorwaadbaar deel van de Jordaan.\nIn het evangelie volgens Johannes werd deze plek specifieker aangeduid, op twee manieren:\nBeide plaatsen bevinden zich in de onderloop van de Jordaan, op de oostelijke oever, en daarmee onder heerschappij van Herodes Antipas. Op vroege moza\u00efeken worden de plaatsen naast elkaar afgebeeld. Vermoedelijk waren er verschillende tradities over Johannes de Doper die naast elkaar bestonden. Voor het verhaal zelf leveren twee standplaatsen geen beperkingen op.\nIn de christelijke overlevering worden nog drie plaatsen verbonden aan Johannes de Doper:\nDoop en prediking.\nHet belangrijkste aspect van Johannes' bediening komt tot uitdrukking in zijn opvallende bijnaam: \u03b2\u03b1\u03c0\u03c4\u03b9\u03c3\u03c4\u03ae\u03c2, \"baptist\u0113s\", \"Doper\", afgeleid van \u03b2\u03b1\u03c0\u03c4\u03b9\u03b6\u03c9, \"baptiz\u014d\", \"onderdompelen\". Johannes voltrok een reinigingsritueel waarbij de dopeling volledig in het stromende water van de Jordaan werd ondergedompeld. Dit ritueel bleek een identificerend kenmerk van de \"Doper\" te zijn geweest. Ook bij Josephus werd verwezen naar zijn doopactiviteiten (al werd het gereduceerd tot een vorm van lichaamsverzorging). Ten opzichte van de in de Tora voorgeschreven zelfwassingen schijnt het doopritueel van Johannes, dat een doper bij een dopeling uitvoert, iets nieuws, vernieuwends te zijn geweest.\nOnlosmakelijk verbonden met het \"onderdompelen\" was zijn predikings- of verkondigingsactiviteit. Pas na de eraan voorafgaande inkeer en bekentenis werd de betekenis van de doophandeling geldig. Johannes voltrok een doop \"om zo vergeving van zonden te verkrijgen\" (Marcus 1:4; Lucas 3:3). Daarmee vervulde hij wat over hem in zijn vaders benedictus al was voorspeld, namelijk dat hij voor de Heer uit zou gaan \"om zijn volk bekend te maken met hun redding door de vergeving van hun zonden\" (Lucas 1:76,77). Dat is niet meer of minder dan een combinatie van profetische en priesterlijke volmacht.\nZijn gerichtsprediking en doopactiviteiten waren Johannes' belangrijkste activiteiten. Ten slotte trad hij nog eenmaal als criticus van de tetrarch Herodes Antipas op. Terwijl de kuddes naar hem kwamen bij de Jordaan, nam hij in dit geval zelf het initiatief. Marcus en Matte\u00fcs formuleren zijn kritiek in de directe rede: \"U mag niet...\" (Marcus 6:18; Matte\u00fcs 14:4). Deze confrontatie met zijn landheer werd hem uiteindelijk noodlottig.\nJezus' doop.\nDe korte episode van de doop van Jezus (Marcus 1:9-11; Matte\u00fcs 3:13-17; Lucas 3:21,22) blijkt een zeer complex verhaal. Een kort verslag, dat alleen het feit vertelt, wordt gevolgd door de beschrijving van een goddelijke openbaring waarin de interpretatie van het feit plaatsvindt. Er kan een toenemende marginalisatie van het verslag worden waargenomen, terwijl de interpretatie ervan wordt vergroot.\nHet initiatief werd genomen door Jezus. Net als de menigten kwam hij naar Johannes bij de Jordaan om te worden gedoopt. Op dit punt voelde Matte\u00fcs het theologische probleem al en vermeldde hij een kleine dialoog (Matte\u00fcs 3:14,15). Johannes probeerde de dopeling tegen te houden met de woorden: \"Ik zou door u gedoopt moeten worden, en dan komt u tot mij?\" Met zijn antwoord bracht Jezus het voor Matte\u00fcs zo belangrijke kernwoord gerechtigheid in het spel: \"Laat het nu maar gebeuren, want het is goed dat we op deze manier Gods gerechtigheid vervullen.\" Hierna werd de voltrekking kort en beknopt beschreven. Lucas snoeide de gebeurtenissen het verst terug: de doophandeling werd gereduceerd tot een relatieve bijzin, en Jezus' doop werd op \u00e9\u00e9n hoop gegooid met de doop van het hele volk. Het was cruciaal dat Jezus weer als een gebedspersoon bij de doop optrad.\nDe interpretatie heeft een drievoudige dimensie: de hemel werd geopend, de heilige Geest verscheen in de vorm van een duif en de stem van God weerklonk om de dopeling als \"zoon\" aan te spreken (Marcus / Lucas) c.q. aan te kondigen (Matte\u00fcs). De geopende hemel duidde aan: God nadert zijn volk. De aanwezigheid van de Geest lijkt geen algemeen kenmerk te zijn van de doop van Johannes, maar slechts een speciale gebeurtenis in het geval van deze ene dopeling te zijn geweest. De zichtbaarheid ervan (\"als\" een duif) is duidelijk een kenmerk om Jezus te onderscheiden van de andere dopelingen. Tenslotte diende de stem van God, waarin Psalm 2:7 resoneerde en die met Gods stem in de transfiguratie overeenkwam (Marcus 9:7; Matte\u00fcs 17:5; Lucas 9:35), het christologische belang van de prominente dopeling te benadrukken. Met deze doopdaad werd de relatie tussen Jezus en Johannes bevestigd in de zin van een leraar-leerling-relatie. Vooral Matte\u00fcs benadrukte deze relatie door de ingevoegde dialoog. De belangrijkste functie ervan is de omkering van de hi\u00ebrarchie te benadrukken en opnieuw tot stand te brengen.\nDe evangelist Johannes benaderde de doop van Jezus volstrekt anders. In plaats van een beschrijving laat hij Johannes de Doper er alleen op terugkijken (Johannes 1:32-34): de neerdaling van de Geest was het afgesproken signaal waarop Johannes de Doper de ene als de Zoon van God uit de reeks van doopkandidaten zou kunnen herkennen. Zijn doopactiviteiten waren daarmee in het algemeen een sleepnet met als enig doel om deze ene te ontdekken en van hem te getuigen. Hiermee had hij als de Doper zijn taak volbracht en kon hij zijn discipelen naar Jezus doorverwijzen (Johannes 1: 35-37).\nDiscipelen.\nHet is duidelijk dat Johannes een schare volgelingen had. Jezus' apostel Andreas, de broer van Petrus, was eerst een leerling van Johannes de Doper (Johannes 1:35-40).\nZaken waar Johannes' discipelen zich mee bezighielden:\nIn Handelingen worden verschillende personen genoemd in relatie tot Johannes de Doper:\nUit deze passages komt het beeld naar voren van een groep aanhangers, die het best kan worden begrepen op de manier van een school van profeten. Een ecclesiologisch zelfbeeld wordt niet waargenomen. De discipelen nemen de boodschap van hun leraar over en ontwikkelen hun eigen gebeds- en vastengewoonten. De groep overleefde blijkbaar de dood van hun leraar, maar verdween kort daarna. In welke relatie Apollos en de \"Johannesleerlingen\" in Efeze tot de groep discipelen van Johannes de Doper stonden, blijft onduidelijk.\nKeer op keer is gesuggereerd dat Jezus ook een discipel was in de groep rond Johannes de Doper. De theologische en charismatische onafhankelijkheid van Jezus wijst er echter op dat er geen heel nauw verband was. Maar het vroege christendom is in continu\u00efteit met de dopersbeweging - door persoonlijke relaties, maar vooral door de goedkeuring en het overnemen van de dooppraktijk.\nDood.\nHet leven van Johannes de Doper eindigde gewelddadig. Daarover zijn Marcus 6:17-29 en Matte\u00fcs 14:3-12 aan de ene kant en Josephus aan de andere kant het eens. Het grote plaatje komt bij hen overeen, maar op sommige onderdelen plaatsen ze verschillende accenten. Lucas laat deze hele episode weg en vermeldt alleen kort zijn gevangenneming (Lucas 3:20) en dood (Lucas 9:7-9). Ook Johannes zwijgt over de executie van Johannes.\nHet grote kader betreft het conflict tussen Herodes Antipas en de Nabateese koning Aretas IV. Antipas was getrouwd met een dochter van Aretas, maar ontmoette in Rome Herodias, de vrouw van zijn stiefbroer Herodes (Marcus 6:17 en Matte\u00fcs 14:3 noemen abusievelijk Filippus). Antipas nam zich voor de dochter van Aretas te verlaten ten gunste van Herodias; de dochter van Aretas hoorde hier echter over en vluchtte via Machaerus naar haar vader. Hierop volgde een oorlog waarin Herodes Antipas een verwoestende nederlaag leed.\nOok in de synoptische vertelling was deze huwelijksgeschiedenis van Antipas de aanleiding voor de gebeurtenissen. Hier kwam het initiatief echter van Johannes de Doper zelf, die Antipas confronteerde met zijn onwettige huwelijk. Johannes, die ook de vijandschap van Herodias opliep, werd gevangengezet vanwege zijn kritiek. In Josephus is er geen sprake van directe kritiek van Johannes de Doper op Antipas. De tetrarch heeft hem gearresteerd en uiteindelijk ge\u00ebxecuteerd, omdat hij bang was voor zijn invloed op het volk en dus voor politieke onrust in het algemeen. De mensen beschouwden de nederlaag tegen Aretas daarna als een goddelijke straf voor de moord op Johannes.\nMarcus en Matte\u00fcs geven een dramatisch verhaal over het einde van Johannes de Doper. De haat van Herodias werd aanvankelijk in toom gehouden door een mengeling van angst en genegenheid die Antipas voelde tegenover Johannes (Marcus 6:19-20). De gesprekken die de heerser af en toe met zijn gevangene voerde, waren een vertragingsmoment, terwijl Herodias ondertussen zocht naar een passende gelegenheid op het verjaardagsfeest van Antipas. Haar dochter, wier naam Salom\u00e9 alleen Josephus noemde, verwierf de gunst van haar stiefvader door haar dans. De wens die hij haar schonk, werd misbruikt op aanraden van haar moeder om het hoofd van Johannes de Doper te vragen. Josephus gaf een veel minder spectaculair verhaal. Een onthoofding wordt niet genoemd. In plaats daarvan noemde Josephus het fort van Machaerus als plaats van gevangenschap en executie. Dit lijkt logisch, zowel met het oog op het achtergrondverhaal van het huwelijksconflict als in termen van de geografische reikwijdte van Johannes de Doper.\nBoodschap.\nDe boodschap van Johannes de Doper is de eerste inhoudelijk genoemde verkondiging in de evangeli\u00ebn. Natuurlijk zijn er verschillen tussen de synoptische evangeli\u00ebn en Johannes.\nIn de synoptische evangeli\u00ebn is de boodschap van Johannes de Doper een tekst die in verschillende lagen is gegroeid en in Lucas uiteindelijk als een \"sleuteltoespraak\" het langst is:\nHet oudste deel is de aankondiging van de messias. Johannes wees van zichzelf weg naar de komst van de sterkere, die zou dopen met vuur en geest in plaats van water. In zijn oproep tot inkeer gaf hij een dramatisch beeld: er is nauwelijks tijd over voor de benodigde inkeer, maar vooral bijna geen tijd voor \"vruchten die een nieuw leven waardig zijn\". De bijl ligt al bij de wortel om opgenomen te worden en toe te slaan. De kans op bekering wordt verkort tot dit korte, ademloze moment. Dit komt overeen met de aankondiging van het naderende eindoordeel: de komende zal het kaf van het koren scheiden en het kaf verbranden. Maar Lucas' instructies nemen deze spanning weg en concretiseren hoe \"vruchten die een nieuw leven waardig zijn\" eruit moeten zien. Als substructuur blijft de dringende dreiging van het naderende eindoordeel echter aanwezig.\nHet is opvallend dat Matte\u00fcs Johannes de Doper het begin van zijn toespraak citeert met de programmatische woorden: \"Kom tot inkeer, want het koninkrijk van de hemel is nabij!\" (Matte\u00fcs 3:2). Dit zijn exact de woorden waarmee Jezus voor het eerst iets later zal verschijnen (Matte\u00fcs 4:17; zie ook Marcus 1:15); op dezelfde manier verwijzen beiden naar het oordeel in de vorm van een onvruchtbare boom (Matte\u00fcs 3:10; 7:19). Matte\u00fcs maakt door dit strikte parallellisme duidelijk: de boodschap van Johannes de Doper en Jezus valt objectief samen. Hun boodschap is dat zij de naderende heerschappij van God aankondigen en tot bekering oproepen.\nHet verschil tussen Johannes en Jezus ligt echter in het perspectief en betreft vooral hun aankondiging van het eindoordeel.\nDoor de doop van Johannes te ondergaan, was Jezus het in principe eens met de boodschap van Johannes. Hij verschilde echter al snel van zijn leraar en bepaalde zijn eigen accenten.\nBetekenis.\nJohannes de Doper verschijnt in het begin van het evangelie over Jezus Christus. Hij vertegenwoordigt de geschiedenis van Isra\u00ebls hoop en fungeert als een vermaner die de eschatologische komst van God aankondigt. In deze hoedanigheid vertegenwoordigt hij een soort verband tussen tijden: 'de grootste onder alle mensen' en 'minder dan de minste in het koninkrijk van God' (Matte\u00fcs 11:11; Lucas 7:28). Zijn ruige gestalte doet denken aan Elia wiens functie daarom niet bij toeval door de evangelisten aan hem wordt toegeschreven. Zijn betekenis is echter veelzijdig en vereist interpretatie.\nHet getuigenis van Flavius Josephus bewijst dat Johannes de Doper ook buiten het Nieuwe Testament zijn sporen heeft achtergelaten in de geschiedenis van de 1e eeuw. De 'historische Johannes' is daarom een belangrijk referentiepunt voor het onderzoek naar de 'historische Jezus'. Er zijn opvallende raakvlakken, vooral als het gaat om de aard van zijn boodschap en het verhaal over zijn gewelddadige einde.\nVan theologisch belang is de rol die Johannes de Doper speelt als leraar van Jezus. Door Johannes' doop te ondergaan, erkent Jezus duidelijk de boodschap van Johannes de Doper. Als leerling bevindt Jezus zich in eerste instantie in een ondergeschikte positie die hij alleen kan verlaten door een onderscheiden, eigen boodschap. Dit is waar de interpretatie van de evangelisten begint, waarbij Johannes de Doper als een voorloper wordt geschetst en de bestaande relatie wordt omgekeerd. Alle verdere interpretaties en duiding van Johannes de Doper in de christelijke theologie borduren voort op deze verhouding.\nRol.\nDe opvallende verschijning van Johannes de Doper, zijn manier van leven en zijn predikings- en doopactiviteit geven hem bewust een bepaalde rol, maar deze heeft verschillende facetten.\nProfeet.\nAllereerst en bovenal verschijnt Johannes de Doper als een profeet. Met name de synoptische evangeli\u00ebn maken dit duidelijk met een heel arsenaal aan indirect bewijs.\nDe eerste narratieve inleiding (Marcus 1:1-3; Matte\u00fcs 3:1-3; Lucas 4:1-6) wordt gemaakt door een combinatie van citaten uit de Hebreeuwse Bijbel (Exodus 23:20; Maleachi 3:1; Jesaja 40:3), die aantonen dat Johannes programmatisch ge\u00efnspireerd was door de profetische traditie van Isra\u00ebl. De 'stem die roept in de woestijn' (Jesaja 40:3) duidde de prediking van Johannes aan en wordt door Marcus onmiddellijk vervolgd: \"Dit gebeurde toen Johannes de Doper naar de woestijn ging en de mensen opriep...\" (Marcus 1:2-4). Het profetische woord gold weer in de verschijning van de Doper.\nHet citaat uit Maleachi legt al een verband met de profeet Elia. Hij is volgens Maleachi de boodschapper die de komst van God voorafgaat (Maleachi 3:20; Marcus 3:1). Lucas wees bij de aankondiging van de geboorte van Johannes hem deze rol zelfs als kind al expliciet toe (Lucas 1:17), net als in de Lofzang van Zacharias: \"En jij, kind, jij zult genoemd worden: profeet van de Allerhoogste, want voor de Heer zul je uit gaan om de weg voor hem gereed te maken\" (Lucas 1:76). Het uiterlijk van de Doper (waarover Lucas niets zegt) werd door Marcus en Matte\u00fcs voorzien van associaties met Elia: bij de harige mantel van de profeet, zijn tocht met ontberingen door de woestijn alsook de miraculeuze oversteek van de Jordaan dringt zich onwillekeurig de beschrijving van de Doper op (Marcus 1:4-6; Matte\u00fcs 3:1-2,4-6). Na het transfiguratieverhaal (Marcus 9:2-10; Matte\u00fcs 17:1-9; Lucas 9:28-36) wordt deze identificatie uiteindelijk expliciet gemaakt. In een klein gesprek over de verwachte komst van Elia zegt Jezus dat Elia al is gekomen en een gewelddadig lot is ondergaan (Marcus 9:11-13; Matte\u00fcs 17:10-13). Illustratief voegt Matte\u00fcs hieraan nog toe: \"Toen begrepen de leerlingen, dat hij op Johannes de Doper doelde\" (Matte\u00fcs 17:13). En ook elders identificeert Matte\u00fcs Johannes zeer expliciet met Elia: \"En voor wie het wil aannemen: hij is Elia die zou komen\" (Matte\u00fcs 11:14).\nKeer op keer wordt Johannes uitdrukkelijk de rol profeet aangemeten. In de twee vragen over de rol van Jezus, wordt de Doper als vanzelfsprekend tot de profeten gerekend (1: Marcus 6:14-16; Matte\u00fcs 14:1-2; Lucas 9:7-9; 2.: Marcus 8:27-28; Matte\u00fcs 16:13-14; Lucas 9:18-19). Dit is ook de mening van de mensen in het geschil over het gezag van Jezus: \"iedereen hield Johannes voor een echte profeet\" (Marcus 11:32; Matte\u00fcs 21:26; Lucas 20:6). Het getuigenis van Jezus over Johannes de Doper maakte hem zelfs het hoogtepunt van de profetische traditie: \"Maar wat zijn jullie dan wel gaan zien? Een profeet? Jazeker, zeg ik jullie, en zelfs meer dan een profeet\" (Matte\u00fcs 11:7-15; Lucas 7:24-28).\nIn het evangelie volgens Johannes is dit volledig omgekeerd: hier ontkende Johannes de Doper expliciet niet alleen de messias, maar ook 'de profeet' of 'Elia' te zijn (Johannes 1:21,25). Hoogstwaarschijnlijk ligt de verklaring hiervoor in de doelstelling van de evangelist Johannes, die de aanhangers van de doop van zijn tijd in de Kerk wilde integreren, door zo min mogelijk gezag aan de Doper toe te kennen.\nIn de synoptische evangeli\u00ebn sluit Johannes' boodschap volledig aan bij de verwachting: wat hij te zeggen heeft, in vorm en inhoud, is in de traditie van profetisch taalgebruik. Zijn onderwerpen zijn voornamelijk oordeel en bekering. Toen dit beeld verschoof in de richting van Lucas' en vooral Josephus' weergave, namelijk in de richting van de wijsheid en deugd, dan wordt de insteek van beide auteurs vooral zichtbaar. Traditioneel domineert het taalgebruik van de profetische oordeelsboodschap.\nTen slotte past het einde van Johannes de Doper ook in die traditie van het gewelddadige einde van de profeten in Isra\u00ebl. Net als hij zullen degenen die een impopulaire oproep tot inkeer doen en in conflict komen met de heersende machten sterven.\nVolgens het mande\u00efsme was Johannes de Doper Gods laatste profeet.\nNaziree\u00ebr.\nIn het beeld dat van Johannes de Doper wordt gegeven, wijzen twee kenmerken erop dat hij een naziree\u00ebr was: de onthouding van wijn en alcoholische dranken en de gave van de Heilige Geest vanaf zijn geboorte (Lucas 1:15). Een naziree\u00ebr mocht ook zijn haar niet laten knippen, maar in het Nieuwe Testament wordt niet vermeld of hij zijn haar liet knippen of niet.\nIn de wet van Mozes is naziree\u00ebrschap een afgebakende periode waarin geen bedwelmende dranken worden gedronken, alle onzuiverheden worden vermeden en men het haar laat groeien (Numeri 6:1-21). Deze onthouding is geen ascese, maar slechts de keerzijde van een verhoogd streven naar zuiverheid. Waar het om gaat is dat de naziree\u00ebr zich in een staat van toewijding aan God bevindt. De eed werd opgeheven door het haar te knippen en een slachtoffer te brengen. Naast deze regel is er ook het fenomeen van een levenslange naziree\u00ebr, waarvan Samson en Samuel voorbeelden zijn. In deze gevallen is de kiem van de toewijdingsstatus al gelegd in de buitengewone omstandigheden van hun geboorte.\nHet is mogelijk dat Johannes de Doper ook als een levenslange naziree\u00ebr moet worden beschouwd. Zijn leven in de woestijn, symbolisch gekoppeld aan de profetische beloften van een nieuwe exodus, evenals zijn radicale onthouding van alcoholische drank, lijken daarop te wijzen. De aankondiging van zijn geboorte en de Lofzang van Zacharias klinken als een moment van wijding als de wegbereider voor de komst van God. Vooral wijst het charisma vanaf het moment in zijn moeders baarmoeder al op de speciale nabijheid van God. Zo verschijnt Johannes de Doper als een persoon met een buitengewoon religieus profiel dat recht doet aan de aanduiding \"meer dan een profeet\" (Matte\u00fcs 11:7-15; Lucas 7:24-28).\nAsceet.\nSinds de opkomst van ascetisme in de derde eeuw werd Johannes de Doper graag als asceet beschouwd. De woestijn als een contrast met het gecultiveerde land, de demonstratief slechte kleding, het strenge dieet, de radicale gehechtheid aan God - dit alles moet voor de woestijnvaders van de vroege dagen als een uitdrukking van spirituele verwantschap zijn beschouwd. Dit werd versterkt door Elia als rolmodel.\nNatuurlijk zeggen de teksten niets over onthouding die verder gaat dan de regels van de naziree\u00ebr. Johannes de Doper leefde alleen in de woestijn omdat hij symbolisch wilde wijzen op de nabije komst van God. Zijn kleding en eetgewoontes kwamen overeen met die van woestijnbewoners. Hij voelde zich ook niet moe van de wereld. Integendeel, hij riep op tot bekering en een rechtvaardig leven in de wereld. Tenslotte lijkt er een speciale vastenoefening te zijn die Johannes zijn discipelen voorschreef (Marcus 2:18; Matte\u00fcs 9:14; Lucas 5:33), die aansloot op de farizeese vastenpraktijk. Overigens at Johannes geen brood en dronk hij geen wijn (Lucas 7:33; Matte\u00fcs 11:18), maar ook hier is meer aandacht voor het idee van heiliging dan van ascese.\nNiettemin heeft de latere geschiedenis van de receptie de foutieve typering als asceet zich verder ontwikkeld, vooral in het oosten. In de iconografie wordt \"Johannes Prodromos\" (\"Johannes de Voorganger\", zoals de orthodoxe kerken Johannes de Doper noemen) afgebeeld met vleugels, als een \"boodschapper\", \"engel\", bij voorkeur halfnaakt en verwilderd, met lang haar en verwarde baard. In de toevoegingen in de Slavische \"Joodse Oorlog\" van Josephus wordt over hem geschreven: hij kwam uit het bos als een wild dier, gekleed in rundervellen en sterk behaard. Hier zijn de bijbehorende tekstsignalen inmiddels een eigen leven gaan leiden, dat vooral te danken is aan een nieuwe culturele omgeving.\nGetuige.\nJohannes de Evangelist verwierp de messiaanse en profetische verwachtingen van Johannes de Doper ten aanzien van zichzelf volledig (Johannes 1:21, 25). Wat overblijft met deze negatieve zelfprediking is alleen de rol van de \u03bc\u03ac\u03c1\u03c4\u03c5\u03c2, \"m\u00e1rtys\", \"getuige\". Alles is in overeenstemming met dit concept: Johannes kwam om te getuigen over het \"licht\" (Johannes 1:7-8) of over de \"Logos\" (Johannes 1:15); voor de priesters en Levieten van Jeruzalem getuigt hij van zijn identiteit als de \"stem die roept in de woestijn\" (Johannes 1:19-23); hij getuigde van Jezus als de \"Zoon van God\" (Johannes 1:32-34): uiteindelijk, zelfs zonder het gebruik van deze term, getuigde hij van Jezus als \"het Lam van God dat de zonde van de wereld wegneemt\" (Johannes 1:29,36). Zijn taak was voltooid door Jezus te herkennen, openbaar te maken en steeds weer naar hem te verwijzen.\nDe rol van getuige duidt op een opzettelijke terugtrekking die niet mis te verstaan in de mond van Johannes de Doper wordt gelegd: \"Hij moet groter worden en ik kleiner\" (Johannes 3:30). Het gezag van de Doper mag niet concurreren met dat van Jezus, zijn discipelen moeten niet door hem worden geleid, maar door het \"Lam van God\" (Johannes 1:35-37). Als een \"getuige\" is de Doper dus slechts een verband tussen de geloofsgetuigen van het oude verbond (Hebree\u00ebn 12:1) en het getuigenis van het evangelie (Lucas 24:48; Johannes 15:27; Handelingen 1:8 passim). Een dergelijke toewijzing moet niet worden geringschat. De kern ervan bestaat echter in de duidelijke en exclusieve ondergeschiktheid aan Christus.\nLeraar.\nJosephus beschreef de Doper vooral als leraar. Zijn prediking riep op tot een \"rechtvaardig leven\"; hij wil dat zijn toehoorders \"streven naar volmaaktheid\"; hij spoort ze ertoe aan 'rechtvaardig te zijn naar elkaar en vroom jegens God'; de doop verloor echter het verzoenende karakter, omdat de ziel 'dan al is geheiligd door een rechtvaardig leven'. Het is opvallend dat Josephus ernaar streefde de ruige figuur van de woestijnprofeet aan zijn Romeinse publiek te presenteren als een leraar van wijsheid die de rondtrekkende sofisten van de Grieks-Romeinse wereld gemakkelijk weerwoord zou kunnen bieden.\nOpmerkelijk is dat zelfs Lucas een dergelijke tendens vertoont - zij het om heel verschillende redenen. Boven op de bouwstenen in Marcus en Matte\u00fcs, voegt hij een blok toe aan het eerste optreden van de Doper (Lucas 3:1-22), de zogenaamde \"voorafgaande prediking\" (Lucas 3:10-14), waarin drie doelgroepen in het bijzonder worden aangesproken: de rijken, de tollenaars en de soldaten. Ze worden aangeraden om op een sociaal rechtvaardige manier te handelen in de vorm van concreet gedrag. Maar dit vereist de verwachting van een langere tijdsperiode. Het plaatst het naderende oordeel dan ook verder in de toekomst. Johannes de Doper spreekt dan ook niet alleen meer van een bedreiging die tot bekering en de doop motiveert, maar adviseert ook een duurzame manier van leven. Hij komt in beeld in een rol van wijsheidsleraar, die ook iets positiefs te vertellen heeft. Het feit dat hij een kring van leerlingen om zich heen verzameld heeft, kenmerkt hem als een leraar, hoewel natuurlijk ook profeten leerlingen kunnen hebben (vergelijk 1 Koningen 19:19-21; 2 Koningen 2 etc.).\nHet duidelijkst wordt uiteindelijk Lucas na zijn grootschalige toespraak van Johannes de Doper: \"Op deze en andere wijze spoorde hij de mensen aan en verkondigde hij hun het goede nieuws (\u03b5\u1f50\u03b7\u03b3\u03b3\u03b5\u03bb\u03af\u03b6\u03b5\u03c4\u03bf, \"eu\u0113ngel\u00edzeto\")\" (Lucas 3:18). Met zijn sociaal-kritische prediking verkondigde Johannes de Doper reeds het \"evangelie\". De verkondiging van het evangelie werd alleen toegepast op de discipelen van Jezus na hun uitzending (Lucas 9:2,6; 10:9,11) en fungeerde als een kenmerk om na te volgen. De Doper volbracht deze verkondiging zelfs voordat Jezus zelf met het evangelie verscheen (Lucas 4:18). Hij is dus van een voorloper van een belangrijker opvolger. Maar voor alles nam hij de prediking van het oordeel op in een grote toespraak die het accent duidelijk verschoof van profetische dreiging naar een wijsheidsleer en vermaning.\nFeest- en gedenkdagen.\nDe christelijke oosterse en westerse kerken kennen de volgende feest- en gedenkdagen:\nRelikwie\u00ebn van Johannes de Doper.\nDe relikwie\u00ebn van Johannes de Doper zijn in de loop der eeuwen verspreid geraakt over het Midden-Oosten en Europa.\nMede door de onthoofding van Johannes de Doper is zijn schedel een belangrijk relikwie geworden. Volgens de traditie werd het hoofd van Johannes de Doper gevonden door Johanna, nadat Herodias het had weggegooid. Er zijn meerdere schedels waarvan geclaimd wordt dat ze van Johannes zijn. De volgende vijf worden genoemd:\nDaarnaast werd in de middeleeuwen het hoofd van Johannes de Doper vereerd in het klooster van Saint-Jean-d'Ang\u00e9ly in het zuidwesten van Frankrijk.\nZijn lichaam (dus zonder zijn hoofd) wordt in verschillende kerken vereerd. Zijn lichaam of delen daarvan wordt op verschillende plaatsen vereerd:\nDaarnaast zijn er nog plekken waar \u00e9\u00e9n specifiek lichaamsdeel van Johannes wordt vereerd. Dit zijn:\nTen slotte wordt in de Dom van Aken de onthoofdingsdoek van Johannes de Doper bewaard.\nVolksdevotie.\nOp de dag van St.-Johannes (24 juni) werden (en worden) op veel plaatsen bijvoorbeeld in Limburg en Belgi\u00eb Sint Jansvuren ontstoken om de zonnewende (eigenlijk rond 21 juni) te vieren.\nJohannes de Doper is de beschermheilige van Laren (N-H). Ter ere daarvan wordt jaarlijks op de zondag het dichtst bij 24 juni de Sint-Jansprocessie gehouden.\nIn San Lorenzo Nuovo, Lazio, Itali\u00eb, wordt elk jaar op 24 juni herdacht dat Johannes de Doper in 1563 aan een boer zou zijn verschenen en via deze aan de plaatselijke bevolking opdracht zou hebben gegeven een kerk te bouwen op de resten van een oudere kerk. De toen gebouwde Johannes de Doper-kerk in de vallei van het Bolsenameer is thans een ru\u00efne.\nJohannes de Doper in de kunst.\nIn de schilderkunst wordt Johannes vaak weergegeven met een Lam Gods en/of een staf met een lint eraan waarop \"Ecce Agnus Dei\" (\"Zie daar het Lam Gods\") geschreven staat. Dit is een uitspraak die hij deed toen hij Jezus doopte (Johannes 1:29). Met 'Lam Gods' bedoelt hij 'Mensenoffer'; dit staat voor het feit dat Jezus later zichzelf opofferde aan het kruis om alle zonden van de mensen op te kunnen heffen.\nEen ander vaak voorkomend thema is dat Johannes de Doper als jong kind of zelfs baby samen met zijn leeftijdsgenootje Jezus wordt afgebeeld, al dan niet vergezeld door Maria. Voorbeelden hiervan zijn verschillende schilderijen van Rafa\u00ebl met dit thema, onder meer zijn \"Madonna del cardellino\".\nSalom\u00e9s aandeel in de dood van Johannes de Doper is voor veel kunstenaars een inspiratiebron. De Britse schrijver Oscar Wilde publiceerde zijn toneelstuk Salom\u00e9 in 1891 in het Frans, waarna in 1894 een Engelse vertaling verscheen. Richard Strauss schreef naar aanleiding van dit stuk een opera onder dezelfde titel (1905). Deze opera, in het Duits, is voor het grootste deel een vertaling van het stuk van Wilde. Het werd ook verfilmd als Salom\u00e9 in 1923. In de schilderkunst zijn er tal van kunstenaars die door het onderwerp zijn ge\u00efnspireerd, onder andere Caravaggio, Gustav Klimt, Gustave Moreau, Titiaan, Rembrandt van Rijn en Aubrey Beardsley.\nTekstuele vergelijking bronmateriaal.\nDe belangrijkste bronnen over het leven van Johannes de Doper zijn de vier canonieke evangeli\u00ebn en de Handelingen van de apostelen in het Nieuwe Testament en daarnaast de \"Oude geschiedenis van de Joden\" (kortweg \"Joodse Oudheden\") van de Joodse historicus Flavius Josephus. Er zijn veel overeenkomsten maar ook opvallende tegenstrijdigheden tussen deze vijf bronnen die het moeilijk maken om een betrouwbaar en consistent beeld te schetsen van wie Johannes de Doper was, wat hij deed en hoe hij later werd herinnerd.\nJohannes de Doper in het mande\u00efsme.\nJohannes de Doper wordt uitgebreid in de literatuur van het mande\u00efsme beschreven. In teksten als de \"Ginza Raba\" (\"De Schat\", \"ginza\") is hij de belangrijkste profeet van het mande\u00efsme. \"Het Boek van Johannes\", ook wel het \"Boek van de Koningen\" (hier worden met koningen in feite engelen bedoeld), bevat preken die aan Johannes de Doper werden toegeschreven. Hij wordt hierin beschreven als een tegenstander van Jezus, die een valse messias wordt genoemd. Meer in het algemeen is in de literatuur van het mande\u00efsme sprake van hevige polemiek richting jodendom en \u2013 hoewel qua omvang minder \u2013 het christendom. \nPortugese missionarissen uit de zeventiende eeuw interpreteerden de vele dooprituelen van de mandae\u00ebrs en hun respect voor Johannes de Doper onjuist. Zij gingen ervan uit, dat Johannes in het gebied gepredikt en ge\u00ebvangeliseerd had. Het gevolg was, dat tot in de negentiende eeuw de mandae\u00ebrs in de Europese literatuur, analoog aan de Thomaschristenen, beschreven werden als Johanneschristenen. "}
{"id": "9790", "revid": "1125181", "url": "https://nl.wikipedia.org/wiki?curid=9790", "title": "Mandae\u00ebrs", "text": "Mandae\u00ebrs (ook gespeld als mandee\u00ebrs, mandae\u00ebn of mandee\u00ebn) belijden een gnostische religie, het mande\u00efsme. De term \"mandae\u00ebrs\" is afgeleid van \"menda\", het manda\u00efsche woord voor gnosis ('kennis').\nVerspreiding.\nZij woonden voornamelijk in het grensgebied van Iran en Irak. Na de Tweede Golfoorlog de daarop volgende Iraakse burgeroorlog en Islamitische Staat alsook drooglegging van de Iraakse moerassen is het aantal mandae\u00ebrs in Irak sterk teruggelopen. In Irak waren de mandae\u00ebrs traditioneel onderdeel van de Moerasarabieren. Enkele duizenden mandae\u00ebrs zijn naar Iran gevlucht. Het totale aantal mandae\u00ebrs werd in 2006 op ongeveer 40.000 geraamd. Een groot deel woont in ballingschap in Europa, de Verenigde Staten, Canada en Australi\u00eb.\nGeschiedenis.\nNa de islamitische verovering van Mesopotamie in het midden van de zevende eeuw werden zij door de moslims ge\u00efdentificeerd als de sabi\u00ebrs die ook in de Koran worden genoemd. \" Voorzeker, de gelovigen, de joden, de christenen en de sabi\u00ebrs wie onder hen ook in Allah en de Laatste Dag geloven en goede daden verrichten, zullen hun beloning bij de Heer ontvangen en er zal geen vrees over hen komen... \" . De oorspronkelijke betekenis van het woord sabi\u00ebrs moet \"dopers\" of \"zij die dopen\" geweest zijn. Zij werden beschouwd als mensen van het boek en om die reden getolereerd. Portugese missionarissen uit de zeventiende eeuw interpreteerden de vele dooprituelen van de mandae\u00ebrs en hun respect voor Johannes de Doper onjuist. Zij gingen ervan uit, dat Johannes in het gebied gepredikt en ge\u00ebvangeliseerd had. Het gevolg was, dat tot in de negentiende eeuw de mandae\u00ebrs in de Europese literatuur, analoog aan de Thomaschristenen, beschreven werden als Johanneschristenen.\nGeloofsleer.\nDe religie van het mande\u00efsme kenmerkt zich door een strikt dualisme. Er is een Wereld van het Licht en een Wereld der Duisternis. De vijandige relaties tussen Licht en Duisternis, goed en kwaad leiden tot de schepping van de wereld door de demiurg Ptahil met hulp van andere demonische krachten, met name die van de planeten. Dezelfde wezen cre\u00ebren ook Adam, maar de Wereld van het Licht weet hieraan een bezielende substantie toe te voegen. Dat is in wezen de ziel, de goddelijke kern in de mens, die gered dient te worden door lichtwezens. De redding van de ziel is de belangrijkste zorg van het mande\u00efsme.\nDe Mandae\u00ebrs erkennen een aantal profeten, waaronder Adam, Abel, Seth, Enos, Noach, Sem, Aram en (boven al) Johannes de Doper. De taal van de mandae\u00ebrs, het Manda\u00efsch, is een tak van het Aramees. Alle religieuze mandae\u00ebn-manuscripten werden geschreven in deze taal. Het belangrijkste heilige boek van de mandae\u00ebrs is de Ginza Raba ofwel \"De Grote Schat\".\nJohannes de Doper en zijn vader hadden ook andere namen, Johannes de Doper wordt Yahya genoemd door moslims en de mandaeers zelf. Zijn vader heet Zakariya. Bij de christenen wordt zijn vader Zacharias genoemd. De Mandae\u00ebrs dopen vooral in bewegend water zoals een rivier.\nOorsprong.\nEen grote meerderheid van auteurs op het vakgebied gaat uit van een oorspronkelijke herkomst van de mandee\u00ebrs uit Palestina. In de overlevering van de mandee\u00ebrs zou hun gemeenschap daar door het jodendom vervolgd worden. In een van de belangrijkste teksten, de\" Haran Gawaitha\", wordt een uittocht beschreven naar een gebied dat de Medische heuvels wordt genoemd. Dat was globaal het gebied van Adiabene. Die uittocht zou in de eerste eeuw plaatsgevonden kunnen hebben. Daarna volgde een verdere migratie naar het zuiden van Mesopotami\u00eb. "}
{"id": "9792", "revid": "570589", "url": "https://nl.wikipedia.org/wiki?curid=9792", "title": "New York Dolls", "text": "New York Dolls is een Amerikaanse protopunkgroep die actief was van 1971 tot 1977. Ze worden beschouwd als voorlopers van de punk en de heavy metal. Ze werden be\u00efnvloed door muziek van de vroege The Rolling Stones, rhythm &amp; blues-bands, The Stooges, MC5, en Marc Bolan. Ze cre\u00eberden echter een eigen sound, criticus Erlewine drukte hun soort muziek zo uit: \"[It] doesn't really sound like anything that came before it. It's hard rock with a self-conscious wit, a celebration of camp and kitsch that retains a menacing, malevolent edge.\" Nu wordt hun muziek als proto punk, of glam punk bestempeld.\nGeschiedenis.\nDe oorspronkelijke bezetting bestond uit zanger David Johansen, gitaristen Johnny Thunders en Rick Rivets, bassgitarist Arthur \"Killer\" Kane en drummer Billy Murcia. Rick Rivets werd wel al na enkele maanden vervangen door Sylvain Sylvain. Hun eerste optreden was op kerstavond 1971 in het Endicott hotel. Maar ze verwierven pas enige bekendheid toen Rod Stewart hun vroeg om voor hem te openen op een concert in Londen. Kort daarna gebeurde er echter iets tragisch: Murcia stierf (overmatig drugs- en drankgebruik, in bad koffie drinkend). Hij werd vervangen door Jerry Nolan, deze werd verkozen boven Marc Bell, die later bekend werd als Marky Ramone.\nHun eerste singles werden uitgebracht in 1973, \"Bad Girl\" en \"Subway Train\". New York Dolls waren niet de beste muzikanten, maar door hun energieke en enthousiaste speelstijl valt het gebrek aan talent niet echt op. Johansen trad bovendien op in travestie, hetgeen zelfs in de dagen van de glamrock de tongen los bracht.\nIn 1973 brachten The Dolls ook hun eerste album \u2013 \"New York Dolls\" \u2013 uit. De meeste kritieken op hun debuutalbum waren positief, maar toch viel de verkoop sterk tegen, en hun gitaarspel werd zelfs omschreven als het geluid van een grasmaaier. Na een tour door Europa, brachten ze dan in 1974 hun tweede album uit. \"Too much too soon\" werd door de critici bejubeld, maar verkocht nog minder dan hun debuutalbum.\nLater in 1974 doet men nog een wanhopige poging om de groep uit het slop te trekken: op aanwijzing van hun nieuwe manager Malcolm McLaren meten de Dolls zich een provocerend USSR-imago aan. Het publiek vindt het optreden met roodleren pakjes en hamer-en-sikkelvlaggen echter niet grappig en McLaren wordt weer aan de dijk gezet.\nBreuk.\nKort na dit onstlag verlieten Thunders en Nolan de groep, en ze richtten samen \"The Heartbreakers\" op, samen met Richard Hell, die een week eerder Television had verlaten. Ze werden redelijk succesvol met hun nieuwe band, maar ze brachten slechts \u00e9\u00e9n album uit. Er waren echter wat problemen onderling, en in de jaren 80 bracht Thunders dan een soloalbum uit, waarop onder andere de Sex Pistols Steve Jones en Paul Cook te horen zijn. In 1991 stierf hij aan een overdosis hero\u00efne en methadon. Nolan stierf enkele maanden later aan bacteri\u00eble meningitis.\nJohansen begon dan ook maar een solocarri\u00e8re, samen met Sylvain. Ze hadden echter nooit veel succes, en gingen ook elk hun eigen weg. In tegenstelling tot Sylvain had Johansen nog succes, en bracht hij nog een vijftal albums uit. Sylvain richtte \"The Criminals\" op, maar ze hadden nooit succes en hij werd dan maar taxichauffeur. Deze baan werd later door hem omschreven als de slechtste baan op aarde.\nInvloed.\nNew York Dolls be\u00efnvloedden een hele serie artiesten, zoals Kiss, Blondie, The Ramones, The Damned, Aerosmith, Guns N' Roses alsook Morrissey van The Smiths, die een tijdje het hoofd van hun fanclub in het Verenigd Koninkrijk was. In het bijzonder werd ook The Sex Pistols door hen be\u00efnvloed. Vooral Steve Jones, die later beweerde dat hij zich schaamde omdat hij Johnny Thunders' stijl zo had gekopieerd.\nRe\u00fcnie.\nIn 2004 maakten ze een comeback, op verzoek van Morrissey, hoewel er nog maar 3 bandleden leefden: Johansen, Sylvain en Killer Kane. Het verbaasde iedereen dat deze laatste op het podium verscheen, want hij had zich nooit kunnen neerleggen bij het uit elkaar gaan van de band. Het optreden ging zo goed, dat ze besloten om gewoon verder te blijven spelen, en zelfs nog een cd op te nemen, \"One day it will please us to remember even this\". Maar 22 dagen na het optreden sloeg het noodlot toe, Killer Kane dacht dat hij de griep had, en ging langs bij de dokter. Er werd echter leukemie geconstateerd, en binnen 2 uur stierf hij. Johansen zei over dit verlies: \"It's good to know that he went out on a high point in his musical life but he will be sorely missed.\" De nieuwe bezetting, met gitarist Steve Conti, bassist Sami Yaffa en drummer Brian Delaney, toert sinds 2004 met tussenpozen de wereld over, waarbij Nederland regelmatig wordt aangedaan. Na het succes van \"One day it will please us to remember even this\" duikt het vijftal in 2009 opnieuw de studio in om met \"Cause I sez so\" tevoorschijn te komen."}
{"id": "9793", "revid": "247399", "url": "https://nl.wikipedia.org/wiki?curid=9793", "title": "Seth", "text": ""}
{"id": "9794", "revid": "780746", "url": "https://nl.wikipedia.org/wiki?curid=9794", "title": "Set (Bijbel)", "text": "Set of Seth (Hebreeuws: \u05e9\u05b5\u05c1\u05ea, \"schet\", \"vervanging\", volgens de rabbijnse literatuur \"fundering\") was volgens Genesis in de Hebreeuwse Bijbel de derde zoon van Adam en Eva, na Ka\u00efn en Abel. In de Koran wordt Set beschreven als de profeet Sheeth.\nHebreeuwse Bijbel.\nNadat Ka\u00efn zijn broer Abel had gedood en door JHWH was verdreven, kregen Adam en Eva een derde zoon. Adam was toen 130 jaar oud. Zij noemden hem Set. Dit is een Hebreeuws woordspel tussen \"schet\", \"vervanging\" en \"schat\", \"gezet\"; Set zou de vervanging van Abel zijn. Set leek sprekend op Adam, \"zijn evenbeeld\".\nSet was 105 jaar toen zijn zoon Enos geboren werd. Hierna kreeg hij nog vele zonen en dochters. Genesis zegt niets over de moeder van Enos en zijn broers en zussen. Hij stierf op een leeftijd van 912 jaar.\nVan Set tot de zondvloed telde volgens Genesis negen generaties: Enos, Kenan, Mahalalel, Jered, Henoch, Metusalem, Lamech en Noach. Tijdens het leven van Set begon men met het aanroepen van de naam van JHWH. Volgens de genealogie in Genesis 5 leefde Set nog toen Henoch naar de hemel werd weggenomen. \nOmdat de namen van de afstammelingen van Ka\u00efn en van Set sterk overeenkomen, zou het kunnen dat Set een latere toevoeging aan het verhaal is, om te voorkomen dat alle mensen volgens Genesis van de broedermoordenaar Ka\u00efn zouden afstammen.\nOverige joodse geschriften.\nHet pseudepigrafische boek Jubilee\u00ebn zegt dat Set trouwde met zijn zus Asura; ze was vier jaar jonger dan Set.\nPre-christelijke joodse geschriften zoals Jubilee\u00ebn veronderstellen dat Abel geen nakomelingen had en die van Ka\u00efn werden gedood tijdens de zondvloed, waardoor Set de vader van het mensenras werd. Andere teksten beschrijven de nakomelingen van Set vooral als de rechtvaardige afstammingslijn van de mensen die vaak in conflict komt met andere afstammingslijnen. \nIn het Eerste boek van Henoch wordt in een openbaring Adam beschreven als een witte stier en Ka\u00efn, Abel en Set als respectievelijk een zwarte, een rode en een witte stier. De nakomelingen van Set, zoals Noach, Abraham en Isaak zijn eerst witte stieren, maar vanaf Jakob worden zij witte schapen, die slachtoffer kunnen worden van roofdieren. Aan het eind van de openbaring wordt een witte stier geboren, die als een messias de nakomelingen van Set weer verandert in witte stieren. Afstamming van Set kon door joodse auteurs worden uitgelegd als een typologie voor vooral het rechtvaardige en deugdzame deel van de mensheid.\nIn enkele joodse tradities werd de conclusie getrokken dat Ka\u00efn en vaak ook Abel geen zonen waren van Adam, maar door een wellustige engel bij Eva waren verwekt. Set zou de enige zijn die uit een relatie tussen Adam en Eva was voortgekomen. Sommige tradities zagen Set en zijn nakomelingen als de bezitters van bijzondere wijsheid. In het eerste boek van de \"Oude geschiedenis van de Joden\" schrijft Flavius Josephus, dat Set een zeer deugdzaam bestaan leidde en al zijn goede eigenschappen en kennis aan zijn kinderen overdroeg, waaronder de kennis van de astrologie. Aangezien Adam een keer voorspelde dat de aarde zou worden vernietigd door een zondvloed en daarna een storm van vuur en zwavel, legden de nakomelingen van Set deze kennis vast op twee steles, zodat die voor de mensheid behouden zou blijven. \nIn het Boek van Adam en Eva, dat materiaal bevat dat teruggaat tot de 1e eeuw n.Chr., vertelt Adam aan Set over een door hem ontvangen openbaring. Ook die ontvangen wijsheid schrijft Set op twee steles.\nChristendom.\nSet wordt in het Nieuwe Testament genoemd als voorvader van Jezus.\nArmeens-Apostolische Kerk.\nIn de Armeens-Apostolische Kerk wordt Set ge\u00eberd als een van de Heilige Voorvaders, samen met Adam, Abel en anderen. De feestdag van Set in hun Heiligenkalender is 26 juli.\nLegenda aurea.\nIn de Legenda aurea van Jacobus de Voragine van eind dertiende eeuw wordt een verhaal verteld dat Set van de aartsengel Micha\u00ebl een tak van de boom van de kennis van goed en kwaad ontving om zijn vader te genezen, die op zijn sterfbed lag. Bij zijn terugkeer was zijn vader al dood. Set plantte de tak op Adams graf. De boom die daaruit groeide, zou uiteindelijk het hout leveren voor het kruis van Jezus. Deze 'legende van het heilige kruis' is door Taddeo Gaddi als fresco geschilderd in de kerk S. Croce te Florence.\nSet in de gnostiek.\nMet name in de literatuur van de gnostische stroming die aangeduid wordt als het sethianisme had Set de rol van de geestelijke vader en de hoeder van het geslacht van de gnostici. Dat element kwam ook voor bij de gnostische stroming van de borborieten. In een aantal gnostische teksten werd hij gelijkgesteld met Jezus Christus en had hij de rol van de verlosser. In de kosmogonie van deze groepen had Set een betekenis die even belangrijk was als die van Christus en werd Christus ook wel ge\u00efdentificeerd met Set als manifestatie van dezelfde goddelijke entiteit. Deze gelovigen zagen zichzelf als de nakomelingen of \u201chet zaad\u201d van Set. Zij hadden een aantal heilige boeken met openbaringen over Set, waarvan de meeste pas bekend werden na de vondst van de Nag Hammadigeschriften in 1945. Dit betreft koptische vertalingen van teksten die oorspronkelijk in het Grieks waren geschreven.\nEen aantal elementen in de joodse tradities is ook in een aantal gnostische teksten van de tweede eeuw aan te treffen. Volgens de Openbaring van Adam vertelde Adam aan Set over het gevaar van de komende zondvloed en de storm van vuur en zwavel en gaf hij Set de opdracht de aan hem gegeven kennis voor het nageslacht te bewaren. Volgens het Heilige boek van de grote onzichtbare Geest had Set uitdrukkelijk de rol van de Verlosser. In een epiloog werd beschreven dat Set zelf de tekst van het verhaal schreef en het verborg in de bergen, zodat het door latere generaties gelezen kon worden. In het geschrift de Drie St\u00e8les van Seth waren de twee door Flavius Josephus beschreven st\u00e8les er drie geworden, waarop Set de kennis voor zijn nageslacht vastlegde. Ook volgens een aantal gnostische geschriften werden Ka\u00efn en Abel bij Eva verwekt als gevolg van haar verkrachting door de demiurg."}
{"id": "9796", "revid": "46715", "url": "https://nl.wikipedia.org/wiki?curid=9796", "title": "Slimme bom", "text": "Een slimme bom is een gevechtswapen dat met behulp van elektronica zelf actief probeert zijn doel te bereiken. Voor dit doel worden gebruikt:"}
{"id": "9798", "revid": "3674", "url": "https://nl.wikipedia.org/wiki?curid=9798", "title": "Bacteriespore", "text": ""}
{"id": "9803", "revid": "918400", "url": "https://nl.wikipedia.org/wiki?curid=9803", "title": "Matthias Gr\u00fcnewald", "text": "Matthias Gr\u00fcnewald (W\u00fcrzburg, ca. 1475/80 - Halle, 1528) was een Duits kunstschilder. Hij was de belangrijkste exponent van de laatgotische schildertraditie, samen met Albrecht D\u00fcrer. \nNaamgeving.\nHij werd geboren als \"Mathis Gothart\". Hij staat ook bekend onder de namen \"Matthaeus von Aschaffenburg,\" \"Meister Matthis\" en \"Mathis Gothart Nithart\". De naam Gr\u00fcnewald werd pas voor het eerst gebruikt in de 17e eeuw door zijn biograaf Joachim von Sandrart en deze naamgeving lijkt te berusten op een vergissing. \nLeven en werk.\nZijn eerste gedateerde schilderij is de \"Bespotting van Christus\" uit 1503 (nu in de Alte Pinakothek, M\u00fcnchen). Meister Mathis werd voor het eerst vastgelegd in 1505 toen hij de opdracht kreeg om het grafschrift van Johann Reitzmann, predikant van de collegiale kerk van Aschaffenburg, te maken. Rond 1509 was hij hofschilder en klerk in dienst van Uriel von Gemmingen, de aartsbisschop van Mainz. En rond 1510 schilderde hij twee zijluiken in grisaille voor een altaarstuk geschilderd door Albrecht D\u00fcrer. Dit gebeurde in opdracht van Jacob Heller, een handelaar uit Frankfurt. Hij was naast schilder ook waterbouwkundig technicus en wordt in dit verband voor het eerst genoemd in 1510 toen hij naar Bingen werd geroepen om een fontein te repareren. \nZijn bekendste werk is het Isenheimaltaar, een veelluik voor het vleugelaltaar. Het wordt thans bewaard in het Mus\u00e9e Unterlinden in Colmar, en trekt jaarlijks duizenden bezoekers. Hij bracht het meesterstuk tot stand tussen 1511 en 1517, in het destijds gegoede antonieterklooster van Isenheim, nabij Colmar, in opdracht van de preceptor Guido Guersi. Tussen 1517 en 1519 schilderde hij een ander altaarstuk, voor de Mariaschneekapel in de kerk van Aschaffenburg in opdracht van de kanunnik Heinrich Reitzmann. \nVan ca. 1516 tot 1526 werkte Gr\u00fcnewald voor kardinaal Albrecht von Brandenburg, aartsbisschop van Mainz. Mogelijk werd hij ontslagen vanwege zijn deelname aan de Duitse Boerenoorlog. Gr\u00fcnewald zou rond 1519 getrouwd zijn en voegde de naam van zijn bruid, \"N(e)ithart\", toe aan zijn naam. De laatste twee jaar van zijn leven bezocht hij Frankfurt en Halle. Ook daar was hij actief als waterbouwkundige. Hij overleed aan de pest in augustus 1528 te Halle. Hij had in de laatste jaren van zijn leven kennis gemaakt met het opkomende lutheranisme, want onder zijn bezittingen bij zijn dood bevonden zich lutheraanse pamfletten.\nWaardering.\nIn tegenstelling tot veel van zijn tijdgenoten hield Gr\u00fcnewald zich niet bezig met gravures van zijn werk. Zo raakte hij in de vergeteldheid tot de Duitse schilder Joachim von Sandrart inlichtingen over zijn leven optekende. Zowel rond de geboorte van Gr\u00fcnewald, als zijn jeugd, zijn opleiding en zijn werken zelf heerst dusdanige discussie, dat de kunsthistorici Hans Naumann en Hans Haug er, sinds 1930, \"Das Gr\u00fcnewald-Problem\" van maakten. Het werk van Gr\u00fcnewald werd pas naar waarde geschat vanaf het einde van de 19e eeuw. Ervoor werd hij gezien als een vaardige imitator van D\u00fcrer.\nReflexie in andere kunst.\nGr\u00fcnewald staat centraal in de opera \"Mathis der Maler\" van Paul Hindemith (1938) en het altaar van Isenheim speelt een belangrijke rol in de roman \"Zwarte schuur\" van Oek de Jong (2019). Hij is het hoofdpersonage in romans van de schrijvers Natalie Beer en Erik Neutsch."}
{"id": "9804", "revid": "68180212", "url": "https://nl.wikipedia.org/wiki?curid=9804", "title": "Delft", "text": "Delft is een stad en gemeente in Zuid-Holland in Nederland, gelegen aan de Schie, tussen Den Haag en Rotterdam. Op telde de gemeente Delft inwoners. Delft is de hoofdplaats van het hoogheemraadschap Delfland. De gemeente maakt deel uit van de Metropoolregio Rotterdam Den Haag.\nDelft is een van de oudste steden van Nederland, die al in 1246 stadsrechten kreeg door graaf Willem II. Ondanks een grote stadsbrand in 1536 was Delft tegen het einde van de zestiende eeuw een van de belangrijkste steden van de Republiek. Binnen de geschiedenis van Nederland is Delft vooral bekend doordat Willem van Oranje er vanaf 1572 heeft geresideerd en er in 1584 werd vermoord. De Oranjes worden sindsdien traditioneel in Delft bijgezet. De bijnaam van Delft is de Prinsenstad. De patroonheilige van de stad is Hippolytus van Rome.\nDelft is een belangrijke toeristische trekpleister dankzij de historische binnenstad met vele grachten. Delft ontwikkelde zich in de 19e eeuw tot industriestad en profileert zich tegenwoordig, met de aanwezigheid van een Technische Universiteit en de onderzoeksinstituten TNO en Deltares, vooral als \"Delft Kennisstad\" met als slagzin \"Creating History\". Het wetenschappelijk onderwijs in Delft onderscheidt zich door het ingenieurswezen, innovatie, bouwkunde en civiele techniek. Wetenschappers als Antoni van Leeuwenhoek en Martinus Beijerinck waren werkzaam in Delft, waardoor de stad een rol heeft gespeeld in de geschiedenis van de microbiologie.\nGeschiedenis.\nDelft is ontstaan aan een gegraven waterloop, de 'Delf', een gegraven verlenging van de Schie, en heet daar ook naar; \"delven\" betekent \"graven\". Op de verhoogde plaats waar deze 'Delf' de kreekwal van het dichtgeslibde riviertje de Gantel kruiste, was, vermoedelijk sinds de 11e eeuw, een grafelijke vroonhof gevestigd. Delft was mede hierdoor een belangrijk marktcentrum, wat nog te zien is aan de omvang van het centrale marktplein.\nVanaf 1246.\nGraaf Willem II verleende Delft op 15 april 1246 stadsrecht.\nHandel en nijverheid kwamen er tot grote bloei. In 1389 werd de Delfshavensche Schie naar de Maas gegraven, aan welks monding de zeehaven Delfshaven werd gebouwd.\nDelft was tot de 17e eeuw een van de grote steden van het graafschap (later provincie) Holland. In 1400 had de stad bijvoorbeeld 6.500 inwoners en was zo de derde stad in grootte, na Dordrecht (8.000) en Haarlem (7.000). In 1560 was Amsterdam met 28.000 inwoners uitgegroeid tot de grootste stad, gevolgd door Delft, Leiden en Haarlem, die elk ongeveer 14.000 inwoners hadden.\nIn 1536 werd een groot deel van Delft in de as gelegd door de grote stadsbrand van Delft.\nPrins Willem van Oranje resideerde korte tijd in Delft, in het voormalige Sint-Agathaklooster, dat sindsdien Prinsenhof wordt genoemd. Hij werd er op 10 juli 1584 vermoord door Balthasar Gerards. Op het gebied van de drukkunst nam de stad een vooraanstaande plaats in.\nIn de stad vestigden zich diverse Italiaanse plateelbakkers die een nieuwe stijl introduceerden. Ook de tapijtindustrie kwam met Fran\u00e7ois Spierincx tot grote bloei. In de 17e eeuw beleefde Delft door de aanwezigheid van een Kamer van de VOC en door de fabricage van Delfts blauw een nieuwe bloeitijd.\nIn 1654 werd een groot deel van de stad verwoest door de Delftse donderslag - de ontploffing van een opslagplaats voor buskruit op de plaats waar zich sindsdien de \"Paardenmarkt\" bevindt. Op de 'afstand van een kanonskogel', veilig buiten de stad, werd een nieuw Kruithuis gebouwd, door architect Pieter Post.\nMeerdere kunstschilders waren in de stad actief, zoals Leonard Bramer, Carel Fabritius, Pieter de Hoogh, Gerard Houckgeest, Emanuel de Witte, Jan Steen, en Johannes Vermeer. Reinier de Graaf en Antoni van Leeuwenhoek kregen internationale aandacht voor hun wetenschappelijk onderzoek.\nVanaf 1672.\nVanaf het Nederlandse rampjaar 1672 ging de Delftse economie achteruit. De stad werd overvleugeld door de beide buursteden Den Haag (als bestuurscentrum) en Rotterdam (als havenstad). In Delft bestonden rond 1670 een dertigtal fabrieken, die gedurende korter of langere tijd het plateelbakkersbedrijf hebben uitgeoefend. In 1794 waren er nog tien actief. In de 19e eeuw was er nog maar \u00e9\u00e9n plateelbakkerij over: De Porceleyne Fles; dit bedrijf kon als enige blijven bestaan omdat het naast aardewerk ook bakstenen ging produceren.\nIn 1850 telde de toenmalige gemeente Delft, met een oppervlakte van 5,3\u00a0km\u00b2, 18.642 inwoners.\nMet de slechting van de stadsmuren in de 19e eeuw en de komst van de trein in 1847 werd Delft weer een aantrekkelijke plek voor nieuwe industrie\u00ebn zoals de Gist- en Spiritusfabriek (later Gist-Brocades, nu onderdeel van DSM), Calv\u00e9 en Delft Instruments. De oprichting van de Koninklijke Academie (tegenwoordig: Technische Universiteit Delft) in 1842 en het onderzoeksinstituut TNO in 1932, zorgden ervoor dat Delft ook een centrum van techniek en wetenschap werd.\nIn 1866 kwam vanuit Den Haag de eerste interlokale paardentram van Nederland Delft binnenrijden over de Oude Delft. Het zou uiteindelijk de laatste oude interlokale tramlijn in Nederland blijken te zijn die nog steeds bestaat, zij het in moderne vorm. In 1887 werd dit een stoomtramlijn. Ook deze reed over de Oude Delft, tot bij de Rotterdammer poort (die er al niet meer was). In 1923 werd dit de elektrische tramlijn I-1, maar die mocht niet over de Oude Delft. Voorlopig werd het Kalverbos het eindpunt. In 1929 was de weg om de stad gereed en kon de tram doorrijden tot de Rotterdammer poort. In 1965 werd lijn I-1 vernummerd in 37, en in 1966 werd het lijn 1.\nIn 1912 bereikte een andere stoomtram Delft van een andere kant, de WSM ging rijden vanuit het Westland. (Den Haag-Loosduinen-Naaldwijk-Schipluiden-Delft)(tot 1938 ook Maassluis--Delft)\nIn 1932 eindigde het reizigersvervoer. Deze trams reden langs de Westlandse weg en op de Spoorsingel, tot aan de Sint Olofslaan. Later verviel het straatspoor. De goederentreinen werden later getrokken door diesellocomotieven. In 1970 sloot het laatste deel van deze lijn. In 2009 verdween de aansluiting op de NS-sporen pas, bij de Industriestraat.\nOp 1 januari 1921 werden de aangrenzende gemeenten Vrijenban en Hof van Delft opgeheven en voor een groot deel aan Delft toegevoegd. Hierdoor werd het grondgebied van Delft aanzienlijk uitgebreid.\nNa de Tweede Wereldoorlog.\nHet eerste deel na de Tweede Wereldoorlog waar in Delft is gebouwd is het gebied tussen het kanaal, de Schie door Delft en de grote weg van Den Haag naar Rotterdam.\nIn de jaren na 1960 werd Delft fors uitgebreid, vooral in zuidelijke richting. Daar verrezen achtereenvolgens de hoogbouwwijken Poptahof en Voorhof en de iets minder ambitieus opgezette Buitenhof. Vanaf de jaren 80 werd, nog zuidelijker, de wijk Tanthof ontwikkeld. Tanthof-Oost heeft een onoverzichtelijk stratenplan. Tanthof-West heeft nog wel dezelfde inrichting als Tanthof-Oost, maar er staan meer grote eengezinswoningen. Ter verbetering van het openbaar vervoer werd tramlijn 1 in 1994 naar Tanthof verlengd.\nDoor de ontwikkeling van Voorhof en Tanthof schoof de woonfunctie van Delft meer van de historische binnenstad aan de ene zijde van de spoorlijn naar de andere zijde van deze spoorlijn. Het aldaar gevestigde winkelcentrum In de Hoven is daarin een belangrijke factor.\nHet hoger onderwijs is meer en meer geconcentreerd rondom de TU-campus, zo zijn er vestigingen van Hogeschool InHolland en de Haagse Hogeschool naast de TU-campus gebouwd. Op 13 mei 2008 brandde de gehele hoogbouw van de faculteit Bouwkunde (opleiding) van de Technische Universiteit Delft binnen 12 uur af. Elders op de campus werd later onderdak gevonden voor deze faculteit.\nMet de vaststelling van het bestemmingsplan Technopolis is in het zuidoosten van Delft in 2005 gestart met de ontwikkeling van het TU Delft Science Park, waar zich kennisinstituten, startups en internationale bedrijven vestigen.\nIn 2009 begon de bouw van Harnaschpolder nadat in 2004 een deel van de polder door de gemeente Midden-Delfland was overgedragen aan Delft. In Harnaschpolder zullen in totaal ongeveer 1300 woningen worden gerealiseerd.\nCirca 2009 begon men met de bouw van de spoortunnel door Delft. Deze dient ter vervanging van het spoorviaduct dat net ten westen van de binnenstad liep. Het tweesporig viaduct werd beschouwd als een flessenhals voor het spoorverkeer, veroorzaakte lawaaioverlast en was een scheiding tussen de binnenstad en het woongebied ten westen ervan. De spoortunnel kreeg een ondergronds station en fietsenstalling. Bovengronds werd een kantoorgebouw met winkelfunctie gebouwd dat gedeeltelijk dienst doet als stadskantoor. De nieuwe spoortunnel met het ondergrondse station werden op 28 februari 2015 in gebruik genomen, waarna het spoorviaduct werd afgebroken. In 2017 werd het stadskantoor officieel in gebruik genomen. De totale investeringskosten voor het stadskantoor waren \u20ac\u00a082,3 miljoen.\nMede door gebiedsontwikkelingsprojecten van de gemeente ontstonden in 2014 grote financi\u00eble tekorten in de gemeentebegroting. Delft vroeg financi\u00eble hulp van de provincie Zuid-Holland en het Rijk. De realisatie van het project heeft de gemeente Delft een verlies van tientallen miljoenen euro opgeleverd. In reactie op de grote verliezen heeft het gemeentebestuur bezuinigingen doorgevoerd en de lokale belastingen verder verhoogd. Delft was in 2016 onder de grotere gemeentes de gemeente met de hoogste woonlasten van Nederland. In 2016 kwam een eind aan de financi\u00eble problemen en kondigde de gemeente aan de lasten weer te verlagen.\nPlannen vanaf 2018.\nVoor de toekomst staat de verdere herinrichting op stapel van de spoorzone aan de westgrens van de binnenstad. In 2023 moet het hele stationsgebied af zijn. Dit gebied zal onder de naam Nieuw Delft voortbestaan.\nTussen begin 2018 en eind 2019 is de door schade in de fundering verzwakte Sint Sebastiaansbrug vervangen door een nieuwe brug die geschikt is voor zwaar verkeer en trams.\nWapen en vlag van Delft.\nHet wapen van Delft bestaat uit een zilveren schild met daarin een verticale zwarte balk, vaak afgebeeld met golfjes erin. Deze balk staat voor een gracht ('delft'). Dit eeuwenoude wapen werd in 1816 officieel vastgesteld door de Hoge Raad van de Adel.\nDe gemeentevlag bestaat uit 3 horizontale banen, waarvan de binnenste zwart is en de buitenste wit. De vlag werd pas in 1996 officieel vastgesteld door de gemeenteraad maar werd al eeuwen geleden gebruikt, bijvoorbeeld op de Delftse schepen van de VOC.\nDemografie.\nAan de Delftse bevolkingsopbouw valt vooral het aandeel van mannen tussen de 20 en de 30 op. In 2002 was dit aandeel ongeveer 100% hoger dan het Nederlands gemiddelde. Het aandeel mannen tussen 20 en 24 is zelfs bijna 3 maal het landelijk gemiddelde (2014). Het aandeel van vrouwen in dezelfde leeftijdscategorie was ongeveer 25% hoger dan het landelijk gemiddelde. Oorzaak van deze verschillen is ongetwijfeld de aanwezigheid van de Technische Universiteit Delft die voornamelijk studies aanbiedt die traditioneel populair zijn onder mannen.\nOp 1 januari 2023 was 61,6% van de bevolking van Nederlandse afkomst, 15,8% had een westerse migratieachtergrond en 22,5% een niet-westerse migratieachtergrond.\nBestuurlijke indeling.\nHet gedeelte Poptahof (buurten Poptahof-Noord en Zuid), nog weleens gezien als een aparte wijk, is een onderdeel van de wijk Voorhof (Delft).&lt;br&gt;De buurt Harnaschpolder is geen wijk, maar onderdeel van de wijk Voordijkshoorn.&lt;br&gt;Het deel van Delft waar het spoorwegviaduct is vervangen door een ondergrondse tunnel kreeg de naam Nieuw Delft.\nStadsbeeld.\nDelft heeft een historische binnenstad. Parallel, en grofweg in noord-zuidrichting, lopen de grachten Oude Delft en Nieuwe Delft. Die laatste is beter bekend als achtereenvolgens Lange Geer, Koornmarkt, Wijnhaven, Hippolytusbuurt en Voorstraat.\nTussen deze beide grachten in staat, op wat vermoedelijk de oudste bebouwde locatie van de stad is, de Oude Kerk met haar karakteristieke toren. Die toren wordt de 'Oude Jan' genoemd. Nabij de Oude Jan bevinden zich het Gemeenlandshuis van Delfland met een gotische gevel en het Prinsenhof.\nTen oosten van de twee grachten werd de stad in de loop der eeuwen uitgebreid. Aan de Markt, een zeer ruim plein, staat de Nieuwe Kerk met hierin het praalgraf van Willem van Oranje en de Koninklijke grafkelder. De toren van de kerk is de op een na hoogste kerktoren van Nederland. Eveneens aan de Markt, tegenover de kerk staat het Delftse stadhuis, dat door Hendrick de Keyser in 1618-1620 werd gebouwd rondom het oudste gebouw dat Delft tegenwoordig nog heeft: een toren genaamd \"het Oude Steen\". Op de Markt staat een standbeeld van Hugo de Groot, de rechtsgeleerde die in 1583 in Delft werd geboren.\nDe Beestenmarkt is vooral in de zomer het uitgaanscentrum van Delft, maar ook op andere plekken nabij de Markt bevinden zich volop horecagelegenheden \u2013 met name op de route Burgwal, Brabantse Turfmarkt, Kromstraat, Markt, Nieuwstraat.\nLakenproductie.\nEen van de eerste producten waarin in Delft handel werd gedreven is laken. Hoewel laken als wollen stof vergankelijk is, hebben archeologen aan de hand van de eraan bevestigde loodjes, die pas na verwerking tot kleding werden verwijderd, kunnen vaststellen waar weverijen waren gevestigd.\nGedurende de middeleeuwen werden in de omgeving van Delft niet veel schapen gehouden, zodat wol uit Engeland en Schotland ge\u00efmporteerd moest worden om aan de grote vraag te kunnen voldoen. In Delft werd evenals in Leiden waarschijnlijk al vanaf het begin van Engelse wol gebruik gemaakt. Het laken dat uit deze wol werd vervaardigd, was van een goede kwaliteit en onderging verschillende keuringen.\nDe wol kwam aan bij het wanthuis vlak bij de Cameretten, dat al in 1316 wordt vermeld als keurplaats. Na de keuring onderging de wol verschillende behandelingen, zoals het kammen en spinnen op klosjes en later op het spinnewiel. Hierna volgde het weefproces op een weefgetouw, waarna de stof werd voorzien van een loodje met merkteken van de wever. Vervolgens ging het weefsel weer ter keuring terug naar het wanthuis. Na goedkeuring werd de stof voorzien van een loodje. De volgende behandelingen waren het vollen aan de Volstraete (tegenwoordige Voldersgracht), waarbij de stof bij drogen kromp, en waarna ze opgerekt moest worden. Hier volgde weer een zegel. Vervolgens werd de stof in kokend water met kleurpigmenten gekleurd en getoetst aan de hand van kleurstalen. Dit verven gebeurde aan de oostkant van de stad nabij de Verwersdijk. Ook hierna volgde een zegel. Na het drogen op rekken, werd de stof opgevouwen en van een zegel (eindloodje) met het stadswapen voorzien.\nAangezien er lakenloden vanaf de dertiende tot aan het eind achttiende eeuw zijn aangetroffen, blijkt dat Delft een grote rol speelde in de lakenhandel. De loden hadden behalve het aangeven van de lengte en kleur nog een andere functie, ze zeiden namelijk iets over de kwaliteit door twee grootzegels voor de puik (beste) lakens, en mindere kwaliteit met kleinere zegels.\nDe lakense producten werden ook naar andere steden verhandeld, wat blijkt uit vondsten van de Delftse lakenloodjes in Amsterdam, Enkhuizen, Hoorn en Leeuwarden.\nBierhistorie.\nUit de historie van Delft blijkt dat bier zeer bepalend voor de (economische) groei van de stad is geweest.In veel middeleeuwse steden moest vanwege het gebruik van water worden gekozen uit twee belangrijke inkomstenbronnen: de tak van het bierbrouwen of de lakennijverheid. Dat waren twee tegenstrijdige belangen; voor bier had men veel schoon water nodig, terwijl de lakenbereiders en leerlooiers het water in grote mate vervuilden. In Delft koos men grotendeels voor het bierbrouwen, omdat men bier voor het gewone volk de beste drank achtte. De welgestelden dronken veelal wijn; dit was een voor hen betaalbare drank. Melk werd in die tijd nauwelijks gedronken, omdat velen lactose-intolerant waren en de melk snel bedierf.\nBij het brouwen van bier is men gebaat bij goede kwaliteit water. Water was in de grachten van Delft volop aanwezig. Om aan de eisen van zuiverheid van het water te voldoen, werd dit water dat licht zuur was, betrokken uit het veengebied ten noorden van de stad. Deze veengronden bleken behalve voor het winnen van turf als brandstof, ook geschikt voor de verbouw van voor het bier benodigde granen en het toen nog gebruikte gruit. Om vervuiling van het grachtenwater tegen te gaan werd besloten dat niet meer op de grachten geloosd mocht worden, maar de latrines voortaan in beerputten te legen. In het oostelijk deel van de stad was echter ook nog oude leer- en textielnijverheid. Door middel van allerlei afsluitingen werden de twee soorten wateren gescheiden gehouden.\nDe brouwers waren verenigd in een gilde, dat ook het bierquotum bepaalde om ook de kleine brouwers kans op bestaan te geven. De maximum productie lag op 155 liter per week. Grote brouwers kochten echter de niet gebruikte quota van de kleinere brouwers, waardoor soms kleine brouwers zelfs werden uitgekocht. Later in de 16e eeuw werd de quotering versoepeld, waardoor meer kleine brouwerijen het loodje legden. Toch liep de productie van het bier in 1514 op tot rond 155.000 vaten, terwijl dat in 1554 al was opgelopen tot meer dan 500.000 vaten, waarvan 80% export was bestemd.\nDe vele brouwerijen die de stad rijk was, produceerden niet alleen voor de lokale bevolking, maar er werd ook bier ge\u00ebxporteerd naar Zeeland en Vlaanderen. Rond 1550 was Delft de grootste bierproducent van Holland.\nHet bierbrouwen bracht veel nevenactiviteiten voort, zoals het door kuipers maken van biervaten, de behoefte aan kruiers voor de aanvoer van grondstoffen en vervoer van de vaten door de stad, transporteurs met boten voor het te exporteren bier, bierhandelaren en herbergiers.\nGrote brouwers verdienden rond 1500 zo veel, dat zij zich konden veroorloven hun huizen van natuurstenen voorgevel te voorzien, zoals \"Jan de Huyter\". Veel van deze huizen zijn nog herkenbaar aan de details, zowel in het interieur als aan het exterieur. Deze panden zijn gelegen aan de twee hoofdgrachten van Delft: het Oude Delft en de parallel hieraan lopende Nieuwe Delft.\nDe Tachtigjarige Oorlog was er de oorzaak van dat de afzetmarkten in de katholieke Zuidelijke Nederlanden terugliepen en door concurrentie van eveneens het bier producerende Rotterdam en Haarlem, liep het aantal brouwerijen fors terug van ruim 80 in 1600 tot 17 in 1670, terwijl in 1740 nog maar tien actief waren. Ook de drinkgewoonten waren veranderd, doordat men thee, koffie en cacao ging gebruiken, en de wijn werd voor veel Delftenaren betaalbaar.\nNamen uit de glorietijd van het Delftse bier waren: Pharao, Israel, Moselair en Delftsche kuyte.\nIn veel oude bierbrouwerijen werden plateelbakkerijen gevestigd, omdat veel apparatuur hierbij nog kon worden hergebruikt en de ruimte hiervoor functioneel was, en werden de historische namen veelal gehandhaafd, zoals de \"Griex A\" en \"De Dissel\". De laatste in Delft nog functionerende brouwerij, was de \"Gekroonde 'P' \" (voorheen de \"Gekroonde 'B' \" en daarvoor \"Het Vliegend Hert\"), die vanaf 1625 tot 1922 in bedrijf was. Andere brouwerijen waren: Bierbrouwerij Van Lennep &amp; Co (tot 1900), Bierbrouwerij De Verkeerde Wereld, Flinke Jongens (1917-2020) en Bierhistorie Delft (2007-2019).\nSinds 2011 heeft Delft weer een 'eigen' Stadsbrouwerij luisterend naar de naam \"Koperen Kat\", genoemd naar de traditionele koperen ketels waarin bier gebrouwen werd, gecombineerd met een deel van de achternaam van de oprichter Rolf Katte. Deze aan de Schieweg gelegen brouwerij brouwt meer dan 12 soorten bier, die voornamelijk worden geschonken door lokale horeca. Door het uitbreidend succes, mede doordat het ook in de supermarkten van de Delftse regio te koop is en de populariteit onder de Delftse studenten, groeit de brouwerij in productie van ooit 1000 liter per zes weken naar 9000 liter per maand.Andere actieve brouwerijen in Delft zijn: Joffer Craft (sinds 2017), Delftse Brouwers (sinds 2019), Bierfabriek Delft (sinds 2013) en Brouwerij de Bolle Paap (sinds 2017).\nBezienswaardigheden.\nMonumenten.\nVoor rijksmonumenten, gemeentelijke monumenten, en oorlogsmonumenten in de gemeente, zie:\nKunst in de openbare ruimte.\nIn de gemeente Delft zijn diverse beelden, sculpturen en objecten geplaatst in de openbare ruimte, zie:\nKerken en andere religieuze bouwwerken.\n\"Zie ook kerken in Delft voor een overzicht van alle kerken\"\nHofjes.\nEr zijn in Delft vier hofjes over van de zeven die de stad ooit rijk was. Dit zijn het hofje van Gratie, hofje van Pauw, het Klaeuwshofje, het Hofje van Almonde. Daarnaast zijn er ook moderne hofjes zoals het Huigh de Groothof.\nBeschermde gezichten.\nDelft kent vier beschermde stadsgezichten:\nCultuur.\nDelft kent door zijn status als studentenstad en historische stad een keur aan culturele evenementen en gelegenheden. Een recente ontwikkeling in het uiterlijk van Delft is de voltooiing in maart 2005 van de herinrichting van het Zuidpoortgebied aan de zuidkant van de binnenstad, dat met de aanwezigheid van theater, megabioscoop en biblio-/media-/artotheek het cultuurcentrum van Delft wordt genoemd.\nIn de oude Lijm- en Gelatinefabriek aan de Rotterdamseweg is \"Lijm en Cultuur\" gevestigd. Dit culturele centrum omvat een evenemententerrein en diverse gebouwen voor grote en middelgrote evenementen. In de kantoorpanden zijn oefenruimten aanwezig.\nDelfts blauw.\nHet aardewerk van Delft, het Delfts blauw, is erg bekend. Het is na de sluiting van De Delftse Pauw alleen nog te zien bij de aardewerkfabriek De Porceleyne Fles. Naast de Nieuwe Kerk zijn twee kleine aardewerkateliers te bezoeken.\nBioscopen.\nOp haar hoogtepunt telde Delft vijf verschillende bioscoopzalen, elk met haar eigen karakter en programmering. Sinds 2007 zijn er de volgende twee over: \nEvenementen.\nGrotere Delftse cultuurevenementen en -festivals die een zekere traditie kennen:\nEconomie.\nDe Delftse economie wordt in termen van werkgelegenheid gekenmerkt door innovatieve (tech)bedrijven, kennisinstellingen, freelancers en zorg.\nVan de 43.017 banen zijn er 16.392 in de kennisintensieve sector (38,1%), 7.801 in de zorg (18,1%) en 7.593 in het onderwijs (17,5%). Veel van de kennisintensieve bedrijvigheid is een spin-off van de aanwezigheid van de TU Delft.\nDaarnaast stromen er elk jaar circa 5.000 nieuwe TU-studenten de stad in en circa 800 hbo-studenten. Deze dynamiek, gecombineerd met het historische centrum, maakt de economie van een Delft tot een smeltkroes voor nieuwe idee\u00ebn. Vanwege het historisch centrum vormt toerisme tevens een belangrijk onderdeel van de economie. Jaarlijks komen er circa 1 miljoen toeristen naar de stad.\nDe grootste/belangrijkste werkgevers van Delft naar sector, werkgelegenheid en impact:\nDaarnaast is er een aantal incubators die een belangrijke spil vormen in de totstandkoming en groei van nieuwe technologische bedrijven. Dit zijn Yes!Delft 1 en 2, Robohouse (onderdeel van RoboValley), de Biotechcampus en tot slot Buccaneer voor offshore en energie.\nWinkelen.\nOp donderdag is er op de Markt een warenmarkt en op de Brabantse Turfmarkt een bloemenmarkt van 09.00 - 17.00 uur. Op zaterdag is er markt op de Brabantse Turfmarkt en op de Burgwal.\nMedia.\nDe voormalige Delftsche Courant was onderdeel van de Haagsche Courant en is na een fusie met het Algemeen Dagblad in 2005 opgegaan in AD Haagsche Courant. De editie van die krant, die afhankelijk van het abonnement 's ochtends of 's middags in Delft wordt verspreid, bevat dagelijks enkele kolommen met Delfts nieuws.\nDelft kent verschillende gratis kranten. Indebuurt Delft is een bekende lokale nieuwswebsite. Delft op Zondag wordt elk weekend rondgebracht. In het verleden werden ook nog wekelijks de Delftse Post, de Postiljon, de Posthoorn en 'Delft op Donderdag' uitgebracht.\nOnderwijs.\nDe drie belangrijkste scholen voor het voortgezet onderwijs in Delft zijn het Stanislascollege, het Christelijk Lyceum Delft en het Grotius College.\nEr is een aantal instellingen voor hoger onderwijs gevestigd in Delft. De Technische Universiteit Delft behoort tot de bekendste universiteiten van Nederland. De Hogeschool Inholland en de Haagse Hogeschool bieden een aantal opleidingen aan in hun vestigingen die gelegen zijn op de campus van de Technische Universiteit Delft. Het IHE Delft Institute for Water Education is gevestigd aan de Westvest.\nPolitiek.\nCollege van burgemeester en wethouders.\nDe burgemeester van Delft is sinds 2 september 2016 Marja van Bijsterveldt (CDA).\nSinds 2022 bestaat het college van B&amp;W van Delft uit een coalitie van STIP, D66, GroenLinks, PvdA en ChristenUnie. De wethoudersposten zijn als volgt verdeeld:\nGemeenteraad.\nDe verdeling van de zetels in de gemeenteraad is als volgt:\nVerkeer en vervoer.\nDe stad ligt ingeklemd tussen de A4 in het westen en noorden, de A13 aan de oostzijde, en de N470 aan de zuidzijde.\nEr zijn twee treinstations, station Delft en station Delft Campus. Het spoorwegviaduct nabij het eerstgenoemde station, in het centrum, is vervangen door een spoortunnel. Er is tussen eind 2009 en begin 2015 aan de spoortunnel gewerkt. De treinen gingen vanaf eind februari 2015 ondergronds rijden en aansluitend begon de sloop van het spoorviaduct (zie spoorzone Delft). Vanaf het busstation van station Delft wordt ook internationaal busvervoer verleend door Flixbus.\nTrams van de HTM rijden twee routes in Delft: lijn 1 rijdt tussen Delft-Tanthof en Den Haag/Scheveningen; lijn 19 rijdt tussen Station Delft en Leidschendam via Den Haag-Leidschenveen en -Ypenburg. Door een noodzakelijk gebleken vervanging van de Sint Sebastiaansbrug heeft de aanleg van het geplande trac\u00e9 van lijn 19 naar de campus van de Technische Universiteit Delft ernstige vertraging opgelopen.\nOver water is Delft te bereiken via het kanaal de Delftsche Schie. Er zijn acht bruggen om het kanaal over te steken. De Kolenhaven in het noorden van Delft wordt door DSM gebruikt. Langs de Schie-oevers wordt jaarlijks ongeveer 1 miljoen m\u00b3 zand overgeslagen op vrachtschepen.\nOp 6 januari 2007 begon in Delft een proef waarbij op zaterdagen tussen 11.00 en 18.00 uur gratis gebruikgemaakt kan worden van bussen en trams. De proef duurde een jaar. Het doel om meer bezoekers in de binnenstad te krijgen en daarmee de economie van de binnenstad te versterken werd niet gehaald.\nSport.\nDe volgende sportverenigingen zijn actief in Delft:\nStedenbanden en partnersteden.\nDelft heeft stedenbanden (gehad) met:"}
{"id": "9805", "revid": "231402", "url": "https://nl.wikipedia.org/wiki?curid=9805", "title": "881", "text": "Het jaar 881 is het 81e jaar in de 9e eeuw volgens de christelijke jaartelling.\nGebeurtenissen.\nAzi\u00eb.\nStichting van de hoofdstad Angkor van het Khmer-rijk."}
{"id": "9806", "revid": "231402", "url": "https://nl.wikipedia.org/wiki?curid=9806", "title": "883", "text": "Het jaar 883 is het 83e jaar in de 9e eeuw volgens de christelijke jaartelling."}
{"id": "9807", "revid": "58467", "url": "https://nl.wikipedia.org/wiki?curid=9807", "title": "Nico Haak", "text": "Nicolaas Olivier (Nico) Haak (Delft, 16 oktober 1939 \u2013 Baarn, 13 november 1990) was een Nederlands zanger die in de jaren 1970 het meeste succes had.\nBiografie.\nVoordat Haak bekend werd bij een groter publiek, runde hij met zijn broer Dik een autospuiterij in Delfgauw (nabij Delft). Tijdens het werken vermaakte hij zichzelf en de mensen om hem heen met zingen, fluiten en moppen tappen. Op een dag in december 1970 werd hij, volgens een interview met het huis-aan-huisblad Delftse Post, tijdens het werken ontdekt door Delftenaar Martin Stoelinga, toentertijd de manager van twee andere bandjes. Volgens een artikel in De Telegraaf maakte zijn galmend gezang tijdens de werkzaamheden zo'n verpletterende indruk op de manager dat hij de zanger onmiddellijk contracteerde. Stoelinga adviseerde Haak om wat eigen repertoire te gaan schrijven. Het advies werd door Haak opgevolgd en samen met zijn benedenbuurman Polle Eduard (destijds lid van Tee Set en After Tea) maakte Haak een aantal liedjes. Door de contacten van Stoelinga kwam Haak in contact met Cor Aaftink en maakte hij een plaatje met de titel \"Ik zou zo graag in mijn leven (wel 's wat willen beleven)\". Op de B-kant van deze single staat het nummer \"De Vlieger\", dat geschreven werd door Haak en Han Grevelt en later bekend geworden is door de vertolking van Andr\u00e9 Hazes. Het plaatje werd gedraaid op enkele nationale radiozenders. Haak begon met enkele optredens en er werd een bandje geformeerd met de naam De Paniekzaaiers, een project van Haak, Eduard en Peter Koelewijn. De eerste bezetting van de Paniekzaaiers bestond uit de broers Fred en Rob Plaizier en Carry Janssen. Een enkele keer aangevuld met gastoptredens van Polle Eduard of Gerard Romijn. Polle, Rob en Carry speelde samen eerder bij de TeeSet. De tweede en succesvollere Paniekzaaiers bestonden uit Jan en Aad Eland, Karel Schouten en Hennie Asman.\nHet eerste televisieoptreden van Nico Haak en de Paniekzaaiers vond plaats in een show van Ted de Braak met het nummer \"Daar zie ik glazen staan\". De feestmuziek bleek aan te slaan en uiteindelijk brak Haak in 1973 definitief door met het lied \"Joekelille\". In 1974 werd het succes gecontinueerd met \"Honkie-tonkie pianissie\" en \"Sokkies stoppen\". Nadat de samenwerking met Eduard was be\u00ebindigd, scoorde Haak in 1975 zijn grootste hit: \"Foxie foxtrot\". Met dat lied werd onder de titel \"Schmidtchen Schleicher\" ook de Duitse markt veroverd. Hij ontving op 24 maart 1977 een toonaangevende onderscheiding met de naam Goldene Labeltrofee voor de verkoop van meer dan 500.000 exemplaren in Duitsland. \nIn 1978 werkte Haak weer samen met Eduard en scoorde hij zijn laatste grote hit: \"Is je moeder niet thuis\", waarvan ook een Duitstalige versie verscheen. In juni van dat jaar ontving hij de Zilveren Dansschoen, een onderscheiding van de 'Nederlandse Vereniging van Dansleraren', omdat hij zich verdienstelijk had gemaakt om het dansen populairder te maken met zijn hits als \"Foxie Foxtrot\" en \"Ted de tapper\".\nEind 1978 werd bekend dat de VARA Haak had benaderd om van januari tot april 1979 een viertal televisieshows te presenteren rond het Nederlandstalige lied. De omroep koos voor hem vanwege zijn presentatievaardigheden en zijn populariteit.\nHaak bleef gedurende de jaren 1980 actief in het schnabbelcircuit, maar wist zijn successen van de jaren 1970 niet meer te evenaren.\nHij kreeg met zijn vrouw drie zonen, van wie er een op elfjarige leeftijd overleed door een verkeersongeval. In 1990 overleed Haak aan een hartaanval. Hij werd bijgezet in een familiegraf op begraafplaats Jaffa te Delft.\nKees Haak, de jongste zoon van Nico, besloot in 2015, door het contact met zijn toenmalige manager John van Leeuwen, de knoop door te hakken en een serieuze poging te wagen als professioneel zanger van het Nederlandse lied. In september 2015 tekende Kees een platencontract bij Holliwood Records en de eerste stappen in zijn professionele carri\u00e8re waren gezet.\nTrivia.\nVanaf 1987 maakte Haak reclame voor de Bioregulator, een armbandje dat een heilzame werking zou hebben. Hij ontving hiervoor 25.000 gulden per jaar. Toen Haak in 1990 onverwachts overleed, stortte de verkoop in."}
{"id": "9809", "revid": "596487", "url": "https://nl.wikipedia.org/wiki?curid=9809", "title": "Peer (Belgi\u00eb)", "text": "Peer is een stad in de Belgische provincie Limburg. De stad heeft ruim 16.000 inwoners. Peer is de hoofdplaats van het kieskanton Peer en behoort tot het gerechtelijk kanton Houthalen-Helchteren.\nToponymie.\nDe naam Peer werd voor het eerst vermeld in het Liber Aureus, waarin mogelijk een document uit 725 is overgeschreven, waarin de Heilige Willibrord zijn testament opmaakt. Peer komt daarin voor als \"Pedero\". Latere schrijfwijzen zijn \"Pirgus\" (1135) en \"Pyra\" (1178).\nDit is afkomstig van \"pirgus\" (betekent verharde weg). Andere bronnen geven dan weer aan dat de naam afkomstig zou zijn van Perre of Parre, wat \"omheinde plaats\" betekent.\nGeschiedenis.\nIn de gehuchten Heihuiskens, Kloosterbos en Maarlo werden grafheuvels uit de ijzertijd onderzocht. Doch ook van het neolithicum zijn vondsten bekend.\nVermoedelijk was Peer een belangrijk Frankisch domein, toebehorend aan de Pepiniden. In de loop van de 8e eeuw werd het, mogelijk door Pepijn van Herstal, geschonken aan de Abdij van Sint-Truiden. De graven van Loon, die aangesteld waren als voogd, streefden ernaar om steeds meer recht op het gebied te doen gelden, en in elk geval in 1259 behoorde Peer toe aan Loon, om in 1366 over te gaan naar het Prinsbisdom Luik. Het gebied werd in leen uitgegeven. De heerlijke rechten vielen in de 14e en 15e eeuw toe aan de familie Van der Mark, en daarna De Brimeu (1475), Van Gavere-Diepenbeek (1537-1602), Van Gavere-Fresin (1602-1692), Van Gavere-Aiseau en Van Arberg-Valengin (1692-1795). In 1623 werd de heerlijkheid Peer door Keizer Ferdinand II verheven tot graafschap. Het Kasteel van Peer heeft bestaan van omstreeks 1300 tot eind 15e eeuw. In 1950 werden de laatste bovengrondse sporen uitgewist.\nPeer was een van de Goede Steden van het prinsbisdom Luik, die de stadstitel ontving op 9 februari 1367. Omstreeks dezelfde tijd werden versterkingen aangelegd, en omstreeks 1473 hadden ze een omtrek van 1700 meter. De stadsmuur was vrijwel cirkelrond. Omstreeks 1573 werd de vervallen versterking gemoderniseerd wegens aanhoudend oorlogsgeweld, en na de stadsbrand van 1619 werd een nieuwe muur gemetseld. Er waren drie stadspoorten, de Oude Poort richting Bree, de Kerkepoort richting Wijchmaal, en de Nieuwe Poort richting Grote-Brogel. Vanaf 1707 werd de muur geleidelijk geslecht: men gebruikte de stenen ervan. Omstreeks 1817 verdwenen ook de stadspoorten, terwijl van 1844-1850 ook de grachten gedempt werden.\nDe stadsfunctie hield in dat er een weekmarkt en een aantal jaarmarkten werden gehouden.\nDe stad kende veel krijgsgeweld: In 1394 en 1406, en op 13 mei 1483 vond een moordpartij plaats, toen de heer van Peer, Willem I van der Marck Lumey een oorlog uitvocht tegen Johan van Horne, prins-bisschop van Luik. De burgers hadden zich verschanst in de kerktoren, maar door een list verlieten ze de toren, waarna ze werden gevangengenomen en afgeslacht. Er vielen 1500 doden en Peer werd platgebrand.\nOok de Tachtigjarige Oorlog bracht veel ellende, in 1572 waren het de Oostenrijkse troepen, in 1599 staken muitende Spaanse troepen de kerk in brand. In 1619 volgde een stadsbrand ten gevolge van blikseminslag. De Slag van Sint-Nicolaasdag 1648, van burgers tegen Lotharingse troepen, leidde tot een aantal gesneuvelde inwoners, en in 1654 waren het opnieuw de Lotharingse troepen die de stad belaagden. Daarna ging het door met Franse, Hollandse, Oostenrijkse troepen en dergelijke.\nOp 18 november 1798 was Peer in handen van de brigands van de Boerenkrijg, doch dezen werden snel verslagen.\nKerkelijk behoorde Peer met wijde omgeving (Ochinsala) tot de Abdij van Sint-Truiden, en in 1107 werd de kerk voor het eerst vermeld. Tussen 1107 en 1178 splitsten Eksel en Helchteren zich hiervan af als zelfstandige parochies; kort na 1249 volgde Grote-Brogel, inclusief Erpekom. In 1608 splitste ook Wijchmaal zich af, in 1851 volgde Linde en in 1966 ook Wauberg.\nHet \"Agnetenklooster\" werd omstreeks 1430 gesticht en bleef bestaan tot einde 18e eeuw. In 1872 kwamen de Zusters van Maria naar Peer, en zij stichtten in enkele overgebleven gebouwen van het voormalige Agnetenklooster een bewaarschool en een Franse school. In 1942 kwam daarbij een huishoudschool en in 1959 een Humaniora.\nIn 1970 werd de gemeente uitgebreid met Kleine-Brogel, en in 1976 volgden Grote-Brogel en Wijchmaal.\nGeografie.\nKernen.\nDe fusiegemeente telt naast Peer zelf nog drie deelgemeenten. In 1971 werd Kleine-Brogel bij Peer gevoegd en in 1977 werden de andere deelgemeenten bij Peer gevoegd. Erpekom is een landelijk kerkdorp van Grote-Brogel. Deelgemeente Peer telt zelf nog twee kerkdorpen: Linde en Wauberg.\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nPolitiek.\nStructuur.\nDe gemeente Peer ligt in het kieskanton Peer en het provinciedistrict Peer, het kiesarrondissement Hasselt-Tongeren-Maaseik (identiek aan de kieskring Limburg).\nEconomie.\nEen deel der bevolking leefde vanouds van de landbouw, waarbij een aantal hofsteden zich nog lange tijd in de stad bevonden. De beperkte stadsrechten, in 1367 toegekend, leidden tot bedrijvigheid ten gevolge van de markten en andere streekfuncties. Reeds in 1385 werd het Peerder bier genoemd en de stad kende soms wel twaalf -zij het kleinschalige- brouwerijen. In de 19e eeuw kende men nog de brouwerij De Noordstar en de jeneverstokerij Wilsens. Tussen de 14e en de 16e eeuw kende men nog de wol- en lakennijverheid, de leder- en koperbewerking en de vervaardiging van landbouwgereedschap. Ook schoenmakers waren actief en tot in de 18e eeuw waren er leerlooierijen. Door de oorlogen verviel het stadje na de 16e eeuw echter. In de 18e eeuw waren er enkele zilversmeden.\nNa 1830 ontstonden enkele sigarenfabrieken, vooral door Nederlanders gesticht, zoals Jan Hoefnagels (1832-1866), Michel Cremers-Vanmierloo (1867-1916), Louis Frans Claes (tot 1876), Arnold Verschueren (vanaf 1864), en Gustave Evers (omstreeks 1881). J. Gelders &amp; Comp begon in 1913, om in 1914 haar naam te veranderen in: \"Fabrique Nationale de Cigares (F.N.C.)\". Dit bedrijf bleef tot 1942 actief. Jozef Huyskens begon in 1920 en ging door tot kort na 1945.\nCenter Parcs Erperheide, het eerste Belgische vakantiepark van aanbieder Center Parcs, staat in de gemeente.\nSport.\nIeder jaar in juli, van 1945 tot en met 2013, werd er in het centrum van Peer een na-Tour criterium georganiseerd, de Nacht van Peer. Verder wordt er al sinds het begin van de 20ste eeuw in Peer gevoetbald, eerst in de buurt van Peer-centrum, daarna verspreidde de sport zich naar elke deelgemeente. Nu nog telt Peer vijf voetbalclubs die verspreid liggen over het hele grondgebied: Peer SV, Sporting Wijchmaal, Racing Peer, Sporting Grote-Brogel en SV Breugel. In de voorbereiding op het nieuwe seizoen strijden deze clubs elk jaar opnieuw voor de Beker van Peer. Ook zijn er nog een veelvoud aan sporten te beoefenen in het Sportcentrum de Deuster, of daarbuiten in bijvoorbeeld de Bruegelhoeve, een van de vijf Sporthallen, of een van de drie Finse pistes.\nIn Peer bevindt zich ook Snow Valley, een van Europa's grootste overdekte indoor skipistes. Ook is er een wielerpiste en een fitometer.\nPartnersteden.\nPeer is een partnerstad van:"}
{"id": "9811", "revid": "34341", "url": "https://nl.wikipedia.org/wiki?curid=9811", "title": "95 stellingen", "text": "De 95 stellingen was een document waarmee Maarten Luther de wantoestanden in de katholieke Kerk aanklaagde (31 oktober 1517). Het leidde tot de Reformatie en wordt daarom gezien als de oorsprong van het protestantisme. De \"95 stellingen\" stelden de handel in aflaten aan de kaak, een concept dat reeds lang bestond in de middeleeuwse kerk, maar waarvan in die tijd de dominicaanse priester Johann Tetzel op zeer brutale wijze gebruik maakte. Hij suggereerde dat men hiermee zonder meer alle zonden kon afkopen, zelfs de allerergste. Luther vond dat niet alleen theologisch onjuist, maar ook moreel verwerpelijk.\nLuthers bedoeling.\nLuther heeft zijn plaatselijke bisschop, Hi\u00ebronymus Schulz van Brandenburg, en de aartsbisschop Albrecht, de tijd gegeven om te reageren. Luther stuurde dus in het begin niet aan op een breuk met de kerk, maar op het uit de weg ruimen van misstanden en dwalingen die aanwezig waren in de kerk.\nBelangrijke misstand of dwaling was de aflaathandel, waarmee mensen door een aflaat te kopen vergeving van zonden zouden ontvangen, en dat zelfs konden afkopen van reeds overleden mensen.\nVaak werd er verkeerd gedacht dat boete en berouw niet nodig waren als maar een aflaatbrief werd gekocht. In werkelijkheid ging de aflaat over tijdelijke straffen in het vagevuur, aldus de katholieke leer.\nPublicatie.\nDe stellingen werden rond de jaarwisseling 1517/1518 gedrukt te Leipzig, Neurenberg en Bazel. In Duitsland en de hele wereld vonden de stellingen weerklank: ze waren de verwoording van reeds lang smeulende vragen en ontevredenheid bij de bevolking. Sommigen denken dat Luther deze plotse verspreiding van de stellingen betreurde, omdat ze voor de geleerden zouden zijn bestemd. Dit is echter in tegenstelling tot het opzoeken van het volk, zoals Luther deed door de Bijbel in het Duits te vertalen en overal waar hij kwam het volk toe te spreken.\nDe 95 stellingen.\n\"1: Aangezien onze Heer en Meester Jezus Christus zegt \u201cBekeert u\u201d enz. (Matte\u00fcs 4:17), heeft hij bedoeld dat het hele leven van de gelovigen er een van bekering moet zijn\"\n\"2: Dit woord kan niet begrepen worden als boetedoening als sacrament - d.w.z. biecht en genoegdoening - toegediend door het priesterambt\"\n\"3: Het verwijst niet alleen naar een innerlijke boetedoening, sterker nog, zo'n boetedoening zou er helemaal geen zijn als ze niet naar buiten toe verschillende werken van versterving van het vlees teweegbracht.\"\n\"4: Daarom blijft de straf zolang de haat tegen zichzelf - dat is de ware boetedoening van het hart - blijft bestaan, dat wil zeggen tot de ingang in het koninkrijk van de hemel.\"\n\"5-6: De paus kan alleen straffen kwijtschelden die hij zelf heeft opgelegd.\"\n\"7: God vergeeft alleen de schuld van hen die zich onderwerpen aan de priester als zijn vertegenwoordiger.\"\n\"8-9: De kerkelijke bepalingen over boete en strafvermindering gelden alleen voor levenden, niet voor overledenen.\"\n\"10-13: Een straf mag niet worden uitgesproken voor de tijd na de dood.\"\n\"14: Hoe minder geloof er in God is, hoe groter de angst voor de dood.\"\n\"15-16: Alleen al deze angst kenmerkt het vagevuur als een plaats van loutering van hemel en hel.\"\n\"17-19: Het is zeker dat de overledenen in het vagevuur hun relatie met God niet meer kunnen veranderen.\"\n\"20-24: De aflaatpredikers vergissen zich als ze zeggen: \u201cElke straf zal worden kwijtgescholden.\u201d\"\n\"25: Dezelfde macht die de paus heeft met betrekking tot het vagevuur in het algemeen, heeft elke bisschop en elke pastoor in zijn werkgebied.\"\n\"26-29: De paus verkrijgt vergeving in het vagevuur door voorbede, maar de aflaatpredikers vergissen zich als ze vergeving beloven in ruil voor geld. Dit verhoogt de inkomsten van de kerk, maar de voorbede hangt alleen af van Gods wil.\"\n\"30-32: Niemand kan met zekerheid vergeving krijgen door aflaten.\"\n\"33-34: De aflaat van de paus is geen geschenk van God waarin mensen met God verzoend worden, maar alleen een vergeving van de straffen die door de Kerk zijn opgelegd.\"\n\"35-40: Niemand kan vergeving ontvangen zonder berouw te hebben; maar zij die werkelijk berouw hebben, hebben recht op volledige vergeving - zelfs zonder een betaalde aflaatbrief.\"\n\"41-44: Het kopen van aflaatbrieven heeft niets te maken met liefdadigheid, en het geeft slechts gedeeltelijk vrijstelling van straf. Belangrijker zijn goede werken van liefdadigheid, zoals het helpen van armen of mensen in nood.\"\n\"45-49: Iedereen die een behoeftig persoon niet helpt, maar in plaats daarvan aflaten koopt, zal de toorn van God over zich afroepen.\"\n\"50-51: Als de paus de chantagemethoden van aflaatpredikers kende, zou hij de Sint-Pietersbasiliek in Rome niet hebben gebouwd.\"\n\"52-55: Er kan geen verlossing verwacht worden op basis van een aflaatbrief. Het is verkeerd om in een preek meer over aflaten te praten dan over Gods Woord.\"\n\"56-62: De schat van de Kerk, waaruit de paus de aflaat uitdeelt, is niet precies genoeg beschreven en wordt ook niet erkend door het volk van Christus. Maar genade voor de innerlijke mens werkt zonder de paus door Jezus Christus. De ware schat van de Kerk is het evangelie van de heerlijkheid en genade van God.\"\n\"63-68: Aflaten zijn het net waarmee de rijkdom van de rijken nu gevangen is.\"\n\"69-74: Bisschoppen en pastoors moeten de aflaatpredikers in de gaten houden, zodat ze niet hun eigen mening prediken in plaats van de pauselijke.\"\n\"71-74: Laat iedereen die tegen de waarheid van de apostolische aflaat spreekt, afgewezen en vervloekt worden. De paus wil eerder de straal van verbanning werpen tegen hen die onder het mom van aflaten de heilige liefde en waarheid willen bedriegen.\"\n\"75-76: Aflaten kunnen ernstige of kleine zonden niet vergeven.\"\n\"77-78: De paus kan, net als de apostel Simon Petrus, vermogens van God ontvangen, zoals geschreven staat in 1 Kor 12:1-11 EU.\"\n\"79-81: Het is godslastering om het aflaatkruis met het wapen van de paus in de kerken gelijk te stellen aan het kruis van Jezus Christus. Degenen die zulke onbeschaamde preken houden, kunnen de reputatie van de paus in gevaar brengen, bijvoorbeeld door puntige vragen te stellen aan leken:\"\n\"82: Waarom ruimt de paus het vagevuur niet voor iedereen uit de weg?\"\n\"83: Waarom gaan begrafenismissen voor overledenen door als het niet toegestaan is om voor de verlosten te bidden?\"\n\"84: Waarom kan een goddeloze zonden vergeven voor geld?\"\n\"85: Waarom worden de praktisch afgeschafte boetestatuten nog steeds met geld afgelost?\"\n\"86: Waarom bouwt de rijke paus niet op zijn minst de Sint-Pietersbasiliek met zijn geld?\"\n\"87: Wat vergeeft de paus aan hen die door volmaakt berouw recht hebben op totale kwijtschelding van zonden?\"\n\"88: Waarom schenkt hij alle gelovigen slechts \u00e9\u00e9n keer per dag vergeving en niet honderd keer per dag?\"\n\"89: Waarom annuleert de paus eerdere aflaatbrieven?\"\n\"90-93: Als aflaten gepredikt zouden worden volgens de visie van de paus, zouden deze bezwaren oplossen. Daarom, weg met deze valse aflaatpredikers.\"\n\"94-95: Christenen moeten aangemoedigd worden om Jezus Christus te volgen en zich niet te laten misleiden tot valse geestelijke gaven\"\nTegenstand vanuit de rooms-katholieke kerk.\nLuther ondervond veel tegenstand bij het uiten van zijn gedachtegoed. Verschillende malen is hem verzocht zijn boeken en ongeveer de helft van zijn stellingen te herroepen. Eerst vroeg paus Leo X hem om daartoe naar Rome te komen, maar Luthers vrienden raadden hem dringend aan om niet te gaan. Ze wezen hem op Johannes Hus, die in goed vertrouwen naar Konstanz reisde, maar ge\u00ebxecuteerd werd.\nOok in Duitsland wilde Luther niet herroepen. Op last van de paus wordt Luther op de Rijksdag te Worms in 1521 weer verzocht te herroepen. Hierop hield Luther eerst een rede in het Duits en vervolgens in het Latijn, omdat Karel V een hekel had aan het Duits en hem moeilijk kon volgen. Daarin gaf Luther aan dat hij mogelijk naar sommige personen te scherp was geweest en dat dan wilde terugnemen. Wat echter de waarheid betreft, die kon en mocht hij niet herroepen. In pausen en concilies geloofde hij niet, omdat het al zo dikwijls was gebleken dat die gedwaald hadden. Hij zou alleen herroepen, wanneer men hem uit de Bijbel kon overtuigen dat hij dwaalde.\nEnkele dagen later, op 26 mei 1521, werd Luther vogelvrij verklaard, zodat iedereen hem ongestraft doden mocht. Alle boeken die Luther geschreven had, moesten verbrand worden. Dit is bekend geworden als het Edict van Worms. Frederik de Wijze, de keurvorst van Saksen, was Luther echter goedgezind en had hem al voor het edict in veiligheid gebracht op de Wartburg (kasteel), de residentie van de keurvorst. Daar woonde Luther onder pseudoniem tot maart 1522.\nLater, na het Concilie van Trente, werden misbruiken rond aflaten in de Katholieke Kerk eindelijk aangepakt. Luther was toen al gestorven.\nVastgespijkerd?\nHet beeld van Luther die \"de 95 stellingen\" in het Latijn aan de deur van de slotkerk te Wittenberg vastspijkert dook veel op in de Lutherverering van de 19e eeuw. Of het daadwerkelijk plaatsvond, staat echter niet vast \u2013 de katholieke lutheronderzoeker Erwin Iserloh beweerde in 1961 dat het verhaal op een legende berust. In een boek onderbouwde hij later deze bewering.\nEr bestaan twee bronnen uit die tijd die de gebeurtenis vermelden, maar er wordt getwijfeld aan hun betrouwbaarheid. Philipp Melanchthon beschreef de gebeurtenis in het voorwoord van Luthers verzamelde werken, maar hij werd pas in 1518 hoogleraar aan de Wittenbergse universiteit. Ook Luthers secretaris Georg R\u00f6rer schreef erover, maar deze in 2006 ontdekte bron levert evenmin voor iedereen sluitend bewijs.\nVeronderstelde argumenten tegen.\nDe volgende argumenten komen volgens de katholieke Erwin Iserloh in aanmerking om aan te tonen dat het aanslaan van de stellingen (tegen de katholieke leer) aan de deur van de kerk een legende is:\nDe stellingen waren bij de brief ingesloten en Luther vraagt een dringende verheldering van de leer over de aflaten door de theologen."}
{"id": "9815", "revid": "583675", "url": "https://nl.wikipedia.org/wiki?curid=9815", "title": "Peer", "text": ""}
{"id": "9818", "revid": "63434", "url": "https://nl.wikipedia.org/wiki?curid=9818", "title": "Elizabeth II van het Verenigd Koninkrijk", "text": "Elizabeth Alexandra Mary (Londen, 21 april 1926 \u2013 Balmoral Castle (Schotland), 8 september 2022) was als Elizabeth II van 6 februari 1952 tot haar overlijden op 8 september 2022 koningin van het Verenigd Koninkrijk van Groot-Brittanni\u00eb en Noord-Ierland, Canada, Australi\u00eb en Nieuw-Zeeland. Tevens was zij staatshoofd van twaalf Commonwealth realms die in de loop van haar koningschap onafhankelijk werden, namelijk; Jamaica, de Bahama's, Grenada, Papoea-Nieuw-Guinea, de Salomonseilanden, Tuvalu, Saint Lucia, Saint Vincent en de Grenadines, Antigua en Barbuda, Belize en Saint Kitts en Nevis. Ze was de vierde monarch van de Windsor-dynastie.\nElizabeth trouwde op 20 november 1947 met Philip Mountbatten, een Griekse prins die in 1947 de Britse nationaliteit verkreeg. Zij waren verre verwanten. Beiden waren nakomelingen van koningin Victoria (hun betovergrootmoeder). Philip was een achterkleinzoon van de dochter van koningin Victoria, prinses Alice, en Elizabeth was een achterkleindochter van Alices broer, koning Edward VII. Beiden stamden ook af van koning Christiaan IX van Denemarken, Philip in de mannelijke lijn en Elizabeth via haar overgrootmoeder koningin Alexandra, dochter van Christiaan IX en echtgenote van koning Edward VII van het Verenigd Koninkrijk, de overgrootvader van Elizabeth. Philip overleed op 9 april 2021 op 99-jarige leeftijd.\nIn 2012 vierde ze haar diamanten jubileum als vorstin. Vanaf het overlijden op 13 oktober 2016 van de Thaise koning Bhumibol was zij de langst regerende monarch en het langst regerende staatshoofd ter wereld. Ze is na Lodewijk XIV tweede in de rangorde van langstzittende vorsten in de geschiedenis van de mensheid. In 2022 vierde ze haar platina jubileum als vorstin.\nGeboorte en jeugd.\nElizabeth werd geboren als het eerste kind van prins Albert, de hertog van York en diens vrouw Elizabeth Bowes-Lyon. Haar vader was de tweede zoon van koning George V en koningin Mary; haar moeder was de jongste dochter van de Schotse graaf en gravin van Strathmore.\nElizabeth was bij geboorte derde in rij voor troonopvolging, na haar oom de latere koning Edward VIII, op dat moment prins van Wales, en haar vader. Er was geen reden aan te nemen dat Elizabeth ooit aanspraak zou kunnen maken op de troon, omdat werd verwacht dat prins Edward in het huwelijk zou treden en daarmee zouden zijn eventuele kinderen hoger op de opvolgingslijst staan. Prins Edward verkreeg geen legitieme troonopvolger en deed bovendien (verplicht) afstand van zijn rechten op de troon om te kunnen huwen met Wallis Simpson. Elizabeths kandidatuur had dan nog doorkruist kunnen worden als haar ouders mannelijke nakomelingen zouden hebben, hetgeen echter niet gebeurde. Elizabeth had een jongere zus, prinses Margaret Windsor gravin van Snowdon.\nElizabeth en Margaret werden thuis geschoold. Elizabeth studeerde geschiedenis bij C.H.K. Marten van Eton College. Zij werd in godsdienst geschoold door de aartsbisschop van Canterbury en was een toegewijd lid van de Anglicaanse Kerk, waarvan ze als staatshoofd titulair leider (\"Supreme Governor\") was.\nTroonopvolger.\nToen haar vader in 1936 koning werd als gevolg van de abdicatie van zijn broer Edward VIII werd Elizabeth eerste in lijn voor troonopvolging. Haar offici\u00eble titel werd \"Her Royal Highness The Princess Elizabeth\". In Wales gingen stemmen op haar ook de titel van \"Prinses van Wales\" toe te kennen. Dit is echter geen zelfstandige titel, maar de titel die wordt gedragen door de echtgenote van de prins van Wales. Bovendien was er (in ieder geval nog theoretisch) kans dat George alsnog een mannelijke nakomeling zou verwekken.\nTweede Wereldoorlog.\nTijdens de Tweede Wereldoorlog werden Elizabeth en Margaret ge\u00ebvacueerd naar Windsor Castle. Er werd overwogen de kinderen (Elizabeth was 13 en Margaret 10) over te brengen naar Canada, maar hun moeder weigerde dit categorisch:\n\"\"The children won't go without me. I won't leave the King. And the King will never leave.\"&lt;br&gt;(\"De kinderen gaan niet zonder mij. Ik zal de koning niet achterlaten. En de koning zal nooit vertrekken.\")\"\nOp dertienjarige leeftijd ontmoette Elizabeth voor de eerste maal haar latere echtgenoot, Philip Mountbatten.\nIn februari 1945 wilde Elizabeth een directere rol spelen bij de oorlogsinspanningen. Ze nam dienst bij de \"Auxiliary Territorial Service\", een vrouwenafdeling van het Britse leger. Ze werd opgeleid tot monteur en vrachtwagenchauffeur. Dit was de eerste keer dat ze klassikaal onderwijs volgde. Elizabeth was het eerste vrouwelijke lid van het Britse koninklijk huis dat actief was in militaire dienst.\nVoorbereiding op het koningschap.\nNa de oorlog vergezelde Elizabeth haar ouders in 1947 op een reis naar Zuid-Afrika, dit werd haar eerste offici\u00eble staatsbezoek.\nZij trad op 20 november 1947 in het huwelijk met Philip Mountbatten, prins van Griekenland en Denemarken. Philip moest hiervoor zijn aanspraak op de Griekse troon opgeven, en deed, alvorens de titel van \"hertog van Edinburgh\" te verwerven afstand van zijn eerdere titels. Philips verleden was niet geheel onbesproken. Hij was Grieks-orthodox, bezat geen substanti\u00eble financi\u00eble middelen en had twee zusters die met een nazi getrouwd waren.\nHet pasgetrouwde stel betrok Clarence House in Londen. Philip was als officier van de Royal Navy echter regelmatig gestationeerd op Malta.\nDe gezondheid van haar vader werd begin jaren 50 slechter, en Elizabeth nam al in 1951 voor hem waar bij publieke taken. Zo bracht ze dat jaar bezoeken aan Griekenland, Malta en Itali\u00eb. In oktober 1951 was ze in Canada en bracht ze een bezoek aan Harry S. Truman, de president van de Verenigde Staten. In januari 1952 vertrokken Elizabeth en Philip voor een reis door Australi\u00eb en Nieuw-Zeeland. Onderweg bezocht het paar eerst Kenia, maar de reis werd abrupt afgebroken na het bericht van de dood van koning George VI op 6 februari.\nKoningin.\nElizabeths Proclamation of Accession werd uitgesproken op 7 februari 1952 tijdens een plechtigheid op St. James's Palace. Haar kroning vond plaats op 2 juni 1953 in Westminster Abbey. Het koninklijk paar betrok Buckingham Palace, alhoewel het geen geheim was dat Elizabeth liever op Windsor Castle, Balmoral Castle in Schotland of Sandringham House in Norfolk verbleef.\nToen Elizabeth gekroond werd was zij koningin van het Verenigd Koninkrijk en 32 Commonwealth realms. Tegenwoordig zijn meerdere daarvan, zoals Zuid-Afrika, Ceylon (als Sri Lanka) en Pakistan, onafhankelijke republieken. Ze regeerde eind 2021 nog over vijftien Commonwealth realms.\nIn 1953 en 1954 maakte zij met prins Philip een wereldreis van zes maanden en eind jaren 50 bezocht zij de Verenigde Staten en Canada. In 1961 bezocht zij India en Pakistan en was daarna te gast in alle Europese landen. Ook was zij regelmatig aanwezig bij de vergaderingen van de regeringsleiders van het Gemenebest van Naties.\nTijdens de regeerperiode van Elizabeth is er staatsrechtelijk, politiek en economisch veel veranderd. Zij was eerst staatshoofd van een van de grootste machten ter wereld, maar gaandeweg is het Britse Rijk getransformeerd tot het huidige Commonwealth of Nations, waarbij Elizabeth een belangrijke rol heeft gespeeld in het onderhouden van de goede betrekkingen. Elizabeth maakte tijdens haar regeerperiode zowel de toetreding van het Verenigd Koninkrijk tot de Europese Economische Gemeenschap, als de uittreding uit de Europese Unie (Brexit) mee. Beide gebeurtenissen gingen met veel politiek tumult gepaard.\nTijdens de coronapandemie die in maart 2020 uitbrak stak de koningin op 93-jarige leeftijd in een zeldzame toespraak (buiten de opening van het parlement en de kersttoespraken) het Britse volk en de Commonwealth een hart onder de riem.\nDe Britse vorstin werd overal ter wereld gedecoreerd, zie daarvoor de lijst van onderscheidingen van Elizabeth II van het Verenigd Koninkrijk.\nHoofd van de Anglicaanse Kerk.\nTijdens de regeringsperiode van Elizabeth veranderde het Verenigd Koninkrijk van een christelijke in een multireligieuze natie. De koningin hield bij voorkomende gelegenheden haar bisschoppen voor dat de Anglicaanse Kerk de behoeder moet zijn van de vrijheid van alle godsdiensten in het land. Er zijn diplomatieke betrekkingen aangeknoopt met het Vaticaan, en paus Benedictus XVI werd door Elizabeth in Londen ontvangen.\nDe koningin was pleitbezorger van de godsdienst in de samenleving. \"Geloof speelt een sleutelrol in de identiteit van vele miljoenen mensen en geeft hen een gevoel ergens bij te horen.\" Ze leek daarmee te reageren op een uitspraak van de \"Law Lords\", die het gebed aan het begin van gemeenteraadsvergaderingen hadden verboden.\nImago.\nIn 1992 scheidde Elizabeths dochter Anne van Mark Phillips en kondigden zowel prins Charles als prins Andrew aan gescheiden van hun echtgenotes te leven. In datzelfde jaar werd een groot deel van Windsor Castle door brand verwoest. Elizabeth beschreef het jaar als een \"Annus Horribilis\" (Latijn voor \"verschrikkelijk jaar\"). Haar probleem bleef echter haar imago van wereldvreemde ijskoningin. Toen prinses Diana in 1997 verongelukte, werd haar reactie op dit nieuws zelfs door de meest verstokte monarchisten kil gevonden. Ter verdediging van Elizabeth wordt wel aangevoerd dat zij niet afstandelijk, maar verlegen was en dat zij het koningschap slechts op zich had genomen omdat ze zich door God geroepen voelde. Na het overlijden in 2002 van haar zus Margaret en haar moeder bleek Elizabeth nog steeds op steun vanuit het volk te kunnen rekenen. Haar gouden jubileum in juli 2002 werd tegen veler verwachting in een groot feest. Zowel het zestigjarig als het zeventigjarig regeringsjubileum werd zowel in het Verenigd Koninkrijk als in diverse andere landen van de Commonwealth met veel luister en met affectie naar de persoon van het langst regerende staatshoofd in de Britse geschiedenis gevierd.\nIn de late jaren van Elizabeths regime werd met enige regelmaat gesteld dat zij vanwege haar hoge leeftijd moest aftreden, maar het werd onwaarschijnlijk geacht dat dit echt zou gebeuren. Bovendien is het doen van troonsafstand niet conform de traditie in het Verenigd Koninkrijk; Britse monarchen regeren tot hun dood, zoals de vader en grootvader van Elizabeth II ook deden. Koningin Elizabeth liet zich, toen zij de negentig was gepasseerd, in toenemende mate bij offici\u00eble gelegenheden vervangen door haar zoon, kroonprins Charles, zoals in 2022 bij het voorlezen van de troonrede in het Britse parlement.\nVerslechterende gezondheid en overlijden (2021-2022).\nIn oktober 2021, een half jaar na het overlijden van haar echtgenoot Philip Mountbatten, zegde Elizabeth op doktersadvies een bezoek aan Noord-Ierland af na een nacht in het ziekenhuis opgenomen te zijn geweest. Ook kon ze een maand later niet afreizen naar de klimaatconferentie COP26. Ze sprak voor deze gelegenheid de wereldleiders echter wel toe via een vooraf opgenomen videoboodschap. Elizabeth was dat jaar ook afwezig op Remembrance Day, de jaarlijkse herdenkingsdienst voor oorlogsslachtoffers.\nOp 20 februari 2022 berichtte het Lagerhuis dat Elizabeth positief was getest op COVID-19. Hoewel de koningin alleen lichte klachten had en snel herstelde, verscheen ze pas eind maart voor het eerst sinds vijf maanden weer in het openbaar, ter gelegenheid van de herdenking van het overlijden van prins Philip.\nIn de maanden daarna liet ze steeds vaker verstek gaan. In mei sloeg ze voor het eerst sinds 1963 de troonrede over. Tijdens de viering van haar platina jubileum in juni 2022 was ze een deel van de tijd afwezig.\nOp 6 september 2022 be\u00ebdigde Elizabeth op Balmoral Castle in Schotland Liz Truss, de vijftiende premier tijdens haar regeerperiode.\nOverlijden.\nOp 8 september 2022 om 12.34 uur (Britse tijd) berichtte Speaker Lindsay Hoyle in het Lagerhuis dat Elizabeths gezondheidstoestand zeer zorgelijk was geworden. Inmiddels was er een team van artsen aanwezig op Balmoral Castle, waar de koningin nog steeds verbleef. Ook reisden verschillende familieleden van de koningin af naar het verblijf. Diezelfde dag overleed zij om 15.10 uur (Britse tijd) aan ouderdom in het bijzijn van haar kinderen prins Charles en prinses Anne. De overlijdensakte werd ondertekend door Anne die de laatste 24 uur bij haar was. De Britse premier Liz Truss werd om 16.30 uur (Britse tijd) ingelicht. Elizabeths overlijden werd om 18.30 uur (Britse tijd) bekendgemaakt door het Brits koningshuis met een bericht op Twitter. Op hetzelfde moment werd de vlag op Buckingham Palace halfstok gehangen en enkele minuten daarna werd op het hek van het paleis de offici\u00eble mededeling van het overlijden van de koningin opgehangen.\nNa haar overlijden op het Schotse Balmoral Castle traden de protocollen Operation Unicorn (Operatie Eenhoorn) en Operation London Bridge (Operatie London Bridge) in werking; Operation Unicorn regelde de gang van zaken direct rondom het overlijden (onder andere het conserveren, lokaal opbaren en het uiteindelijk transporteren van haar stoffelijk overschot naar Londen), terwijl Operation London Bridge de voorschriften omtrent het opbaren in Buckingham Palace en het Palace of Westminster, en het uitvaartprotocol omvatte. \nEr werd een periode van nationale rouw tot zeven dagen na haar begrafenis afgekondigd. Wedstrijden in het voetbal, cricket en het wielrennen werden tot nader order afgelast.\nElizabeth werd opgebaard in de balzaal van Balmoral Castle. Op 11 september werd haar stoffelijk overschot over land via Aberdeen, Dundee en Perth in een meer dan zes uur durende rit overgebracht naar haar offici\u00eble Schotse residentie Holyroodhouse in de Schotse hoofdstad Edinburgh. Van hieruit werd de overleden koningin op 12 september vergezeld door haar kinderen in processie over de Royal Mile overgebracht naar St Giles' Cathedral, waar een herdenkingsdienst plaatsvond. Daarna werden belangstellenden 24 uur in de gelegenheid gesteld afscheid van de koningin te nemen.\nOp 13 september werd het lichaam van koningin Elizabeth vergezeld door haar dochter prinses Anne vanaf Edinburgh Airport overgevlogen naar Londen om vanaf daar overgebracht te worden naar Buckingham Palace en daar de nacht door te brengen in de Bow Room.\nDe volgende dag werd Elizabeth vanaf Buckingham Palace overgebracht in een processie in het bijzijn van Charles III en andere koninklijke familieleden naar Palace of Westminster (het parlementsgebouw) om daar te worden opgebaard met boven op haar kist de Koninklijke standaard van het Verenigd Koninkrijk, de Keizerlijke Staatskroon, Rijksappel en Scepter. De gehele tocht was te zien op meerdere televisiezenders, via livestreams en in vakken langs de route, en in Hyde Park stonden schermen opgesteld waarop de tocht eveneens kon worden gevolgd. Het publiek kreeg meerdere dagen de tijd om afscheid van de koningin te nemen.\nOp 16 september hielden de kinderen van Elizabeth, Charles III, Anne, Andrew en Edward, de traditionele wake bij haar kist in het Palace of Westminster.\nOp 17 september hielden de kleinkinderen van Elizabeth, William, Harry, Peter, Zara, Beatrice, Eugenie, Louise en James de traditionele wake bij haar kist. Ook bezochten koning Charles III en William onaangekondigd de rij mensen die stonden te wachten om Elizabeth hun laatste eer te bewijzen.\nIn het weekend van 16 tot en met 18 september kwamen de eerste genodigde mensen en hoogwaardigheidsbekleders, zoals de Franse president Emmanuel Macron, de Amerikaanse president Joe Biden, koning Willem-Alexander, koningin M\u00e1xima, prinses Beatrix, en de koningsparen van Zweden, Belgi\u00eb en Spanje naar het Verenigd Koninkrijk. Op 18 september konden zij via een speciale ingang afscheid nemen van Elizabeth.\nOp 19 september om 06.30 uur (Britse tijd) sloot de Palace of Westminster de deuren voor het publiek. Hierna begonnen de voorbereidingen voor de staatsbegrafenis in Westminster Abbey. Onder de ruim tweeduizend genodigden waren ook de twee oudste kinderen van prins William, George en Charlotte, als nummer 2 en nummer 3 in de Britse troonopvolging, aanwezig.\nNa de staatsbegrafenis werd de kist op een affuit geplaatst en in een processie naar Wellington Arch via The Mall verplaatst. Vanaf daar reed de lijkwagen naar Windsor voor een bijzettingsdienst in St George\u2019s Chapel.\nLater die dag werd Elizabeth II in besloten kring begraven in de King George VI Memorial Chapel (maakt een deel uit van de St George's Chapel) naast haar echtgenoot Philip Mountbatten, haar ouders en haar zus.\nHet was in het Verenigd Koninkrijk de eerste staatsbegrafenis sinds die van Winston Churchill in 1965. De staatsbegrafenis werd wereldwijd rechtstreeks via de televisie uitgezonden.\nDe personen die actief deelnamen in de begrafenis werden hiervoor per koninklijk besluit opgenomen in \"The London Gazette\" en in de \"Honours List on The Demise of Her Majesty Queen Elizabeth II\" en bevorderd in de Royal Victorian order.\nStaatshoofd van 32 naar 15 landen.\nKoningin Elizabeth II was sinds haar aantreden staatshoofd van 32 landen. Aan het eind van haar regeringsperiode waren er dat nog vijftien. Soedan en Pakistan verklaarden zich in 1956 los van de Britse kroon. Andere volgden. Bij haar overlijden was ze nog koningin van het Verenigd Koninkrijk, Canada, Australi\u00eb, Nieuw-Zeeland, Jamaica, de Bahama's, Grenada, Papoea-Nieuw-Guinea, Salomonseilanden, Tuvalu, Saint Lucia, Saint Vincent en de Grenadines, Belize, Antigua en Barbuda en Saint Kitts en Nevis. Verder zijn er nog de veertien Britse overzeese gebieden en drie gebieden onder Brits Kroonbezit: Jersey, Guernsey en Man."}
{"id": "9819", "revid": "46653", "url": "https://nl.wikipedia.org/wiki?curid=9819", "title": "Fotochemie", "text": "Fotochemie is het deelgebied van de scheikunde dat zich bezighoudt met de invloed van licht op chemische reacties. Die invloed houdt in dat een foton zijn energie overdraagt aan een of meer moleculen (of atomen). Deze energie kan dan bijvoorbeeld gebruikt worden voor het verbreken van een of meer bindingen wat het begin van de reactie of de reactie zelf is.\nDe energie kan ook gebruikt worden om de vouwing (conformatie-toestand) van het molecuul te veranderen, waardoor het molecuul ombuigt en veranderingen in grotere gehelen kan veroorzaken (molecular switch).\nHet licht moet wel van een bepaalde frequentie (of golflengte) zijn om de reactie te starten.\nEen bekend voorbeeld van een fotochemische reactie is het fotografische proces dat plaatsvindt in het fotorolletje in een camera wanneer dit belicht wordt.\nBij sommige fotochemische reacties wordt (een deel van) de energie van het foton vastgelegd in de chemische energie van het fotoproduct. Dit is bijvoorbeeld het geval in de fotosynthese die de basis is van het grootste deel van het leven op aarde. Bij andere reacties wordt weliswaar geen energie vastgelegd, maar het foton helpt wel de reactie op gang. Deze processen worden fotokatalytisch genoemd.\nIn de organische chemie wordt het licht ook toegepast om reacties te realiseren die bij afwezigheid van licht niet kunnen verlopen. Door het opnemen van lichtenergie worden elektronen in een hogere moleculaire baan geplaatst. Hierdoor komen andere reactiepaden - en daarmee reactieproducten - beschikbaar die via alleen thermische activering niet mogelijk zijn. De Woodward Hoffmann regels beschrijven de reactiemogelijkheden."}
{"id": "9820", "revid": "1365805", "url": "https://nl.wikipedia.org/wiki?curid=9820", "title": "Aflaat", "text": "Een aflaat (Latijn: \"indulgentia\") was een theoretisch systeem rondom giften aan het goede doel van de Rooms-Katholieke Kerk. Kwijtschelding van tijdelijke straffen (penitentie) voor zonden die, wat de schuld betreft, reeds vergeven werden, zou in theorie mogelijk geweest zijn. Volgens de Katholieke leer moeten mensen die immoreel handelen, zondaars genoemd, een straf ondergaan voor hun zonden, om de ziel te zuiveren en de morele orde en de eer van God te herstellen. Door het geloof in de onderlinge verbondenheid van de gelovigen in Jezus, wordt het door de kerk ook mogelijk geacht dat een ander deze straf voldoet. De aflaat hield in dat de kerk bepaalde, in naam van de goede daden van Jezus en de heiligen, dat de plicht om een straf te voldoen wordt opgeheven.\nHet was een praktijk in de Katholieke Kerk die nauw verbonden was met het sacrament van de biecht. De zonde moest namelijk eerst zijn opgebiecht, er moet berouw zijn voor de zonde en een vast voornemen deze niet meer te begaan. Een gelovige kan deze kwijtschelding onder bepaalde welomschreven voorwaarden verwerven door toedoen van de Kerk.\nAflaten waren verbonden aan bepaalde goede werken, zoals het doen van een bedevaart, het vasten of het bidden van psalmen. Vanaf de elfde eeuw ontstond de praktijk om voor aflaten geld te vragen, een manier om de bouw van kerken te bekostigen. De handel in aflaten onder leiding van de Duitse aartsbisschop Albrecht van Brandenburg, was voor de Duitse priester en hoogleraar Maarten Luther in 1517 aanleiding een protestbrief te schrijven die de kiem legde voor het Protestantisme.\nEen andere manier waarop de aflaat zakelijk werd ingezet, was om deze te verlenen aan mensen die bereid waren deel te nemen aan militaire expedities van de kerk, de zogenaamde kruistochten.\nDe aflaat was gedeeltelijk of vol naargelang hij iemand geheel of gedeeltelijk verlost van de tijdelijke straffen die voor de zonde verschuldigd zijn. Gelovigen kunnen ook aflaten bekomen voor gestorvenen om hen te helpen bij het uitboeten van hun tijdelijke zondestraffen in het vagevuur. De paragrafen 1471 tot en met 1479 van de Catechismus van de Katholieke Kerk behandelen de leer en de praktijk van de aflaten.\nGeschiedenis.\nOntstaan.\nIn de vroege kerk moesten zondaars hun zonden voor de hele kerk opbiechten en een openbare boetedoening doen. De bisschop schonk sacramentele vergeving nadat de zonden publiekelijk waren opgebiecht en de boetedoening was vastgesteld. Daarnaast bestond er ook het gebruik dat martelaren door hun zelfgave delen van de boetedoening van anderen op zich konden nemen, omdat men geloofde dat de hele kerk samen, verbonden met het hoofd, Jezus, voldoening voor de zonden bewerkte. Tussen de 5e en 7e eeuw vond echter een verschuiving plaats van het publieke naar het individuele. De zondaar beleed zijn zonden in het persoonlijke biechtgesprek, afgeschermd van de gemeenschap. Hierdoor werd ook een scheiding aangebracht tussen de elementen van de biecht: het opbiechten van de zonden, het vergeven ervan en de op te leggen straf ter verzoening. Deze straffen werden in de loop van de tijd gesystematiseerd en bijgehouden in de boeteboeken. Vanaf de zevende eeuw ging men ook de klassieke vastgestelde boetedoeningen verminderen als de boeteling goede werken deed zoals het geven van aalmoezen, het vasten, het maken van bedevaarten, en soms ook al het betalen van vastgestelde bedragen.\nIn de 11e eeuw kreeg de theologie rond de aflaat vastere vorm, gebaseerd op de hierboven beschreven eeuwenoude praktijk. Bovendien werden in deze eeuw voor het eerst aflaten gegeven die niet direct gepaard gingen met het biechtsacrament. De aflatenpraktijk was ook gebaseerd op de theologie rond het vagevuur. Al in de eerste eeuwen van het christendom bestond het gebruik om voor de doden te bidden. Het geloof bestond dat de zonde ook een bepaalde tijdelijke straf met zich meebracht die, als die niet tijdens het leven was uitgeboet, na de dood moest worden uitgeboet. Later is aan deze staat van uitboeting na de dood de naam vagevuur verbonden. Omdat men ook geloofde in de mogelijkheid om voor andere christenen te kunnen bidden en boete te kunnen doen (in verband met de gemeenschap van de heiligen), geloofde men ook in de mogelijkheid dit voor de doden te doen. Wanneer het kerkgezag de boetedoening en de resulterende verdiensten van de heiligen toepaste op een ziel, werd zijn boetedoening daarmee als voldaan beschouwd.\nTijdens de kruistochten ontvingen de deelnemers een algehele aflaat. Paus Bonifatius VIII voerde in 1300 voor het eerst een jubileumaflaat in.\nMisbruiken.\nDoor de grote vraag van verenigingen naar het koppelen van hun favoriete gebeden, devoties, gebedsplaatsen of pelgrimstochten, hun processies of bijeenkomsten aan aflaten, ontstond er de neiging om documenten te vervalsen die verklaarden dat zulke aflaten, soms van buitengewone aard, waren gegund. Aflaten waren gekoppeld aan vele werken die niet alleen goed waren maar die ook het gemeenschappelijke goed dienden, zowel religieus als civiel: kerken, ziekenhuizen, leprozenhuizen, goede doelen en scholen, en ook wegen en bruggen.\nIn de latere Middeleeuwen groeiden de vormen van zakelijk gebruik, zoals de onbeperkte verkoop door professionele vergevers, (\"quaestores\" in het Latijn) die er door de kerk op uit werden gestuurd om contributies voor een project als de bouw van een kerk in te zamelen. In veel gevallen was de prediking hiervan, door onwetendheid of gewiekstheid, ver verwijderd van de offici\u00eble leer; sommigen durfden zelfs te beloven dat de verdoemden uit de hel zouden worden bevrijd. Toestemming begon te worden verleend aan Katholieke koningen en prinsen, in het bijzonder tijdens kruistochten, om een aanzienlijk deel van de aalmoezen verzameld voor het verkrijgen van aflaten zelf te houden. De bekendste en meest besproken kwestie is de aflaat vergeven voor de bouw van de Sint-Pietersbasiliek in Rome.\nHet Vierde Lateraans Concilie (1215) onderdrukte enige misbruiken gekoppeld aan aflaten. Het schreef bijvoorbeeld voor dat een aflaat bij de gelegenheid van een kerkwijding slechts een jaar mocht bedragen, en dat voor andere gelegenheden een aflaat van niet meer dan veertig dagen mocht worden uitgegeven. Het Concilie verklaarde ook dat \"Katholieken die het kruis op zich nemen en zichzelf klaarmaken voor de uitdrijving van de ketters dezelfde aflaat zullen genieten, en gesterkt worden door hetzelfde heilig voorrecht, als zij die het heilige Land bijstaan.\"\nMaar al snel werden deze grenzen op grote schaal overschreden. Valse documenten deden de ronde met aflaten die alle perken te buiten gingen: aflaten van honderden of zelfs duizenden jaren. In 1392, meer dan een eeuw voordat Maarten Luther zijn 95 stellingen had gepubliceerd, schreef paus Bonifatius IX tot de bisschop van Ferrara, de praktijk van bepaalde kloosterorden veroordelend. Die kloosterorden beweerden onjuist dat ze door de paus waren geautoriseerd om allerlei zonden te vergeven, en eisten geld van eenvoudige gelovigen door ze permanent geluk in deze wereld en eeuwige glorie in de volgende te beloven.\nCritici.\nTegen deze levendige aflatenhandel en grof misbruik kwamen vooral protestantse kerkhervormers op. Ook waren er de door armoede ge\u00efnspireerde bedelorden die verwezen naar de uitspraak van Jezus Christus dat het Rijk der Hemelen voorbehouden zou blijven aan hen die in armoede en nederigheid hadden geleefd.\nIn 1517 publiceerde Maarten Luther zijn \"95 stellingen\" die zich met aflaten en vergeving bezighouden. Deze 95 stellingen worden gezien als een belangrijke aanleiding tot de verbreiding van de Reformatie.\nEen leerling van Luther, de hervormer Johannes Calvijn stelde in zijn Institutie: de aflaten zijn: \"een ontheiliging van het bloed van Christus, een spotternij van de satan, waarmee ze het christenvolk van Gods genade en van het leven dat in Christus is, weghouden en van de ware weg der zaligheid afbrengen\" (Boek 3, hoofdstuk 5). Het probleem dat Calvijn met de praktijk van de aflaten had was dat het suggereerde dat het bloed van Christus voor de gelovigen niet genoeg is tot vergeving van zonden, tot verzoening en tot voldoening. Ter onderbouwing van zijn betoog gebruikt Calvijn ook teksten van Augustinus en paus Leo I.\nHerstel.\nTijdens de contrareformatie heeft de Katholieke Kerk de praktijk rond de aflaten hervormd. Sinds die tijd kunnen aflaten niet meer tegen storting van giften verkregen worden. Het Concilie van Trente hief in 1562 het instituut van de aflaatpredikers op.\nPaus Paulus VI wijdde in 1967 een apostolische constitutie aan de aflatenleer: De \"Indulgentiarum doctrina\" (leer van de aflaten) en het daarbij horende \"Enchiridion indulgentiarum\" (handleiding voor de aflaten) werd in 1968 herwerkt en in 1986 herzien. Inmiddels is deze handleiding in 1999 aan de vierde editie toe. Zij vermeldt de soort aflaten die verworven kan worden en de normen ervoor. Bekende recente voorbeelden hiervan zijn de aflaten naar aanleiding van het Jubeljaar 2000, het Jaar van de Eucharistie (2005) en de Wereldjongerendagen van 2005 in Keulen. In het Jaar van het Geloof (tot het feest van Christus Koning 2013) onder andere bij een bezoek van de kerk waar de persoon gedoopt is."}
{"id": "9821", "revid": "147337", "url": "https://nl.wikipedia.org/wiki?curid=9821", "title": "Jubileumaflaat voor de nieuwbouw van de Sint-Pieterskerk", "text": ""}
{"id": "9822", "revid": "583675", "url": "https://nl.wikipedia.org/wiki?curid=9822", "title": "Irakoorlog", "text": "De Irakoorlog was een door de Verenigde Staten en het Verenigd Koninkrijk in maart 2003 ingezette oorlog tegen en in Irak, waarbij ook andere landen troepen leverden. De oorlog was onderdeel van de \"War on Terror\". Schattingen van het aantal slachtoffers lopen sterk uiteen, van circa 150.000 tot vele honderdduizenden doden.\nDe oorlog kan worden onderverdeeld in twee fases. De eerste fase (maart-mei 2003) was de invasie waarbij een multinationale troepenmacht, de zogenoemde \"Coalition of the Willing\", in krap anderhalve maand tijd het bewind van Saddam Hoessein verdreef. Het doel van de coalitie was naar eigen zeggen het ten val brengen van het regime van Saddam Hoessein, dat de Iraakse bevolking zou onderdrukken, het internationale terrorisme zou ondersteunen en massavernietigingswapens zou hebben ontwikkeld, bezitten en hebben ingezet. Tot op heden zijn dergelijke wapens niet gevonden, noch is een verband met Al Qaida aangetoond. Enkele maanden nadat de coalitie het Iraakse grondgebied had ingenomen werd Saddam Hoessein gearresteerd. Hij werd drie jaar later ge\u00ebxecuteerd.\nDe fase na de invasie (2003-2011) bestond uit een programma van \"nation-building\", de opbouw van een nieuw Irak door de coalitiemacht die de macht had overgenomen van Saddam Hoessein. Deze fase werd vanaf het begin geplaagd door grootschalige opstanden tegen de bezettende troepen. Tegelijkertijd groeiden de onderlinge spanningen tussen de verschillende bevolkingsgroepen doordat de voorheen machtige soennitische minderheid zich in het nieuwe Irak bedreigd voelde door de sjiitische meerderheid. Tussen 2006 en 2009 escaleerde het onderlinge geweld zodanig dat wel gesproken werd van een burgeroorlog.\nDe Amerikanen trokken in december 2011 hun laatste troepen terug. Het conflict was daarmee echter niet ten einde en zou opnieuw escaleren door voortwoekerend onderling geweld, het overslaan op Irak van de in 2011 uitgebroken Syrische Burgeroorlog, het bloedig neerslaan van nieuwe protesten tegen de overheid en de oprichting van jihadistenbeweging Islamitische Staat (ISIS), die mede vanwege het machtsvacu\u00fcm na Saddam Hoessein kon ontstaan en in de zomer van 2014 het noorden van Irak binnenviel en een islamitisch kalifaat uitriep. Om ISIS te bestrijden, keerden de VS in 2014 na twee\u00ebnhalf jaar afwezigheid alweer terug aan het Iraakse strijdtoneel, als aanvoerder van een nieuwe internationale coalitie.\nVoorgeschiedenis.\nGolfoorlog van 1991.\nOp 17 januari 1991 begon Operatie Desert Storm, die ten doel had het Iraakse leger te verdrijven uit het door Irak in augustus van het jaar daarvoor bezette Koeweit. De strijd werd gevoerd door een grote coalitie van landen, onder aanvoering van de Verenigde Staten en eindigde begin maart 1991 met het beoogde resultaat.\nUNSCOM en sancties.\nIn de daaropvolgende wapenstilstand was de voorwaarde opgenomen dat Irak zich zou ontdoen van zijn massavernietigingswapens, onder toezicht van wapeninspecteurs van de Verenigde Naties in een missie genaamd UNSCOM. Het luchtruim van Noord-Irak en Zuid-Irak werd beheerst door de VS en VK. Er werden ook sancties ingesteld om de Iraakse in- en uitvoer te beperken.\nOp 31 oktober 1998 be\u00ebindigde Irak de toestemming voor verdere inspecties. Op 16 december 1998, de dag dat de UNSCOM-inspecteurs Irak verlieten, begon Operatie Desert Fox en werden doelwitten in Irak gebombardeerd door Amerikaanse en Britse vliegtuigen.\nDe Iraakse tegenwerking en de afwezigheid van controle voedde bij sommigen de angst dat het regime van Saddam Hoessein nog steeds bezig was met de productie van massavernietigingswapens, wat verondersteld werd, want uiteindelijk werden er helemaal geen massavernietigingswapens gevonden.\nDe sancties hadden evenwel een catastrofaal effect op de Iraakse bevolking. De levensstandaard in Irak daalde jaar na jaar. Dit leidde tot kritiek en ondermijnde de politieke wil de sancties te handhaven. Opheffen was voor de VS evenwel niet bespreekbaar, omdat er dan de kans bestond dat Irak zich zou herstellen en opnieuw de machtsbalans in het Midden-Oosten kon verstoren. Hierdoor kwam meer en meer de optie om Saddam Hoessein en zijn kliek met geweld te verwijderen, op tafel.\n11 september 2001.\nIn de loop der jaren legde Irak alle oproepen om de VN-inspecteurs weer toe te laten en openheid van zaken te geven over zijn vermeende wapenprogramma\u2019s naast zich neer. Na de terroristische aanslagen op 11 september 2001 besloten de Amerikanen deze weigering niet langer te tolereren.\nKort na de aanslagen kondigde de regering van George W. Bush de strijd tegen terrorisme aan, vergezeld met de doctrine van de pre\u00ebmptieve militaire actie, de Bushdoctrine genaamd.\nDe Amerikanen drongen er bij de Veiligheidsraad van de Verenigde Naties op aan om een nieuwe resolutie aan te nemen die een oorlog zou kunnen rechtvaardigen. Onder deze toegenomen druk stemde het Iraakse bewind op 16 september 2002 in met de terugkeer van de wapeninspecteurs.\nOntwapeningscrisis.\nIn 2002 rees de ontwapeningscrisis rondom Irak allereerst als een diplomatieke situatie. In oktober 2002 kreeg president Bush van het Amerikaanse Congres toestemming om oorlog te voeren met Irak. De \"Joint Resolution to Authorize the Use of United States Armed Forces Against Iraq\" bevatte de aanmoediging, maar niet de vereiste, om van de VN-Veiligheidsraad goedkeuring voor militaire actie te verkrijgen.\nUiteindelijk nam de Veiligheidsraad op 8 november 2002 unaniem resolutie 1441 aan, die het Iraakse regime een laatste kans bood eerdere resoluties uit te voeren, op straffe van \u2018ernstige gevolgen\u2019. Irak werkte mee, maar allesbehalve van harte, en slaagde er daardoor in de eensgezindheid in de Veiligheidsraad te doorbreken. De VS en het Verenigd Koninkrijk vonden begin 2003 dat Saddam zijn laatste kans verspeeld had, terwijl andere landen, waaronder Frankrijk en Duitsland, van mening waren dat de inspecties meer tijd moesten krijgen.\nToen duidelijk werd dat in de Veiligheidsraad geen meerderheid te vinden was voor een resolutie die militair geweld zou rechtvaardigen, en dat het waarschijnlijk was dat Frankrijk en wellicht Rusland en China een veto uit zouden spreken tegen een dergelijke resolutie, besloten de VS en de Britten Irak een ultimatum te stellen zonder expliciete machtiging van de Veiligheidsraad. De eisen in het ultimatum (onder meer het aftreden van Saddam Hoessein), en de korte tijd van slechts enkele dagen, maakten het op voorhand aannemelijk dat deze niet ingewilligd zouden worden.\nAangevoerde motieven voor de oorlog.\nVoor de noodzaak om Irak binnen te vallen werden de volgende redenen aangedragen:\nVanuit het oogpunt van rechtmatigheid is een aantal van de bovenstaande argumenten niet overeind gebleven, doordat er geen bewijsgrond voor was. De punten 3 en 5 bleven echter onomstreden. Overigens was een aantal waarnemers van mening dat de 5 argumenten geen wettelijke rechtvaardiging voor het schenden van de soevereiniteit van een erkende staat kon betekenen, al was en is daarover tot op de dag van vandaag veel discussie. Er is geen bewijs gevonden voor een relatie tussen de Iraakse regering en Al Qaida. Het onderdrukken van een bevolking door een regering geldt binnen de internationale politieke traditie als een 'binnenlandse aangelegenheid'. Isra\u00ebl heeft de VS nooit verzocht om een inval in Irak en evenmin was er sprake van een oorlog tussen Irak en een bondgenoot van de VS. De Veiligheidsraad heeft geen goedkeuring verleend aan de inval en zou dat waarschijnlijk ook niet hebben gedaan wanneer het voorstel ter stemming was gekomen (Frankrijk zou vrijwel zeker een veto hebben uitgesproken). Een resolutie van de Veiligheidsraad zou echter niet per definitie rechtmatigheid cre\u00ebren in het licht van de actuele internationale wetgeving. Het negeren door Irak van de resoluties is evident en erkend omdat er resoluties zijn aangenomen ter bevestiging hiervan, de sancties die aan deze resoluties zijn verbonden waren voor de inval echter altijd beperkt tot een economische boycot.\nDe coalitie.\nDe coalitie, bekend onder de Amerikaanse naam \"Coalition of the Willing\", bestond uit 31 landen: de Verenigde Staten, het Verenigd Koninkrijk, Afghanistan, Albani\u00eb, Australi\u00eb, Azerbeidzjan, Bulgarije, Colombia, Denemarken, El Salvador, Eritrea, Estland, Ethiopi\u00eb, Filipijnen, Georgi\u00eb, Hongarije, Itali\u00eb, Japan, Letland, Litouwen, Macedoni\u00eb, Nederland, Nicaragua, Oezbekistan, Polen, Roemeni\u00eb, Slowakije, Spanje, Tsjechi\u00eb, Zuid-Korea.\nNaast de eenendertig landen die de coalitie openlijk steunen zouden er nog vijftien landen, die niet bij naam genoemd wilden worden, tot de coalitie behoren.\nOpenlijk tegen de oorlog waren onder meer Belgi\u00eb, Brazili\u00eb, Canada, China, Cuba, Duitsland, Frankrijk, India, Indonesi\u00eb, Libi\u00eb, Luxemburg, Mexico, Rusland, het Vaticaan, Zweden, Zwitserland en alle Arabische landen behalve Koeweit. Spanje sloot zich in 2004 na een regeringswisseling bij de critici aan.\nNederlandse deelname.\nHet Nederlandse kabinet-Balkenende I verleende officieel slechts 'politieke steun' aan de oorlog; premier Balkenende verklaarde dat van militaire deelname geen sprake zou zijn. Uit eigen onderzoek concludeerde het VPRO-radioprogramma Argos vier jaar na dato echter dat ook Nederlandse commando's en F-16's van de Koninklijke Luchtmacht aan de eerste fase van de oorlog hebben deelgenomen, onder andere met verkenningsvluchten boven Irak. Op 27 januari 2009 meldde RTL Nieuws dat het kabinet ook de inzet van een fregat heeft overwogen hoewel premier Balkenende dit tegenover de Tweede Kamer altijd had ontkend.\nDe regering besloot tot een onafhankelijk onderzoek door een commissie, te leiden door de oud-president van de Hoge Raad mr. Willibrord Davids. De oppositie bleef echter aandringen op een parlementaire enqu\u00eate; de ruimte hiervoor werd gecre\u00eberd nadat PvdA-fractievoorzitter Hamer zulks had afgedwongen na openbaarmaking van het rapport. De commissie werd geacht uiterlijk 1 november 2009 te rapporteren. Op 12 januari 2010 presenteerde de Commissie-Davids haar bevindingen in een rapport.\nDe belangrijkste conclusies waren:\nVerloop van de invasie.\nAl vanaf mei 2002, ver voor het offici\u00eble begin van de oorlog, voerden Amerikaanse en Britse vliegtuigen missies uit boven Irak. Dit waren zogenaamde 'prik-activiteiten', bedoeld om het regime van Saddam Hoessein te prikkelen.\nIn 2002 werden ook (voornamelijk Koerdische) Iraakse ballingen door de CIA getraind op een geheime militaire basis in Jordani\u00eb om in steden als Bagdad en Fallujah sabotagedaden uit te voeren en zo de indruk te geven dat er een opstand bezig was.\nOp 20 maart 2003 begon de invasie en daarmee de Irakoorlog, met beperkte aanvallen op de Iraakse hoofdstad Bagdad om 5.30 uur (plaatselijke tijd).\nHet Iraakse verzet was aanvankelijk zwaarder dan verwacht, maar stortte vrij plotseling in.\nTweede fase van de oorlog.\nNa afloop van de invasie werd de \"Coalition Provisional Authority\" (CPA; \"Voorlopige autoriteit van de coalitie\") ge\u00efnstalleerd, die onder leiding van de Amerikaan Paul Bremer het land bestuurde. De CPA werd gesteund door een stabilisatiemacht, de \"Stabilisation Force Iraq\", waaraan ook Nederland deelnam met 1100 militairen. De Verenigde Naties accepteerden de status quo en gaven hun goedkeuring aan de Autoriteit en de stabilisatiemacht.\nNa de bomaanslagen in Madrid van 11 maart 2004 en de Spaanse verkiezingen hield de nieuwe socialistische premier Jose Luis Rodriguez Zapatero zich aan zijn verkiezingsbelofte en trok de 1300 Spaanse militairen terug, met in hun kielzog Honduras.\nDe Amerikaanse troepen kwamen in april-mei 2004 in opspraak vanwege foto's van martelingen van Iraakse gevangenen, onder andere in de Abu Ghraib-gevangenis.\nOp 28 juni 2004 droeg de CPA de autoriteit over aan een Iraakse interim-regering onder leiding van premier Iyad Allawi en president Ghazi al-Yawar. Zij maakten het land klaar voor de verkiezingen die in januari 2005 gehouden werden. Na de verkiezingen regeerde een brede coalitie onder leiding van de sjiitische premier Ibrahim Jaafari en de Koerdische president Jalal Talabani. Zij ontwierpen een nieuwe grondwet die op 28 augustus 2005 aan het parlement werd gepresenteerd.\nOpstanden in Irak sinds 2003.\nVanaf augustus 2003 voerden opstandelingen acties uit tegen bezettende troepen en Iraakse instellingen en bevolking. In deze fase van de oorlog vallen veel meer doden, met name onder Irakezen en Amerikanen, dan tijdens de invasie van Irak.\nIn mei 2004 begonnen gijzelingen van buitenlandse personen. De onthoofdingsvideo van de Amerikaanse zakenman Nick Berg schokte velen in de wereld. De gijzelnemers eisten aanvankelijk het vertrek van de landen uit Irak. De Filipijnen haalden hun 31 landgenoten terug. Later werden hiernaast ook gijzelingen uitgevoerd om losgeld te ontvangen.\nIn de nacht van 17 december op 18 december 2011 trokken de laatste Amerikaanse troepen zich terug uit Irak. Op 15 december was de oorlog al officieel voorbij verklaard door de Amerikaanse minister van defensie Leon Panetta. Vanwege aanhoudend geweld en vanwege de internationale dreiging die uitging van de in Syri\u00eb en Irak actieve Islamitische Staat (in Irak en de Levant) zou de Amerikaanse president Barack Obama in de zomer van 2014 echter opnieuw Amerikaanse militairen inzetten in Irak.\nVermeende massavernietigingswapens en verband met Al Qaida.\nMassavernietigingswapens.\nNa afloop van de invasie werd een campagne opgestart door de coalitie om massavernietigingswapens te zoeken. De Amerikanen stichtten de zogenoemde \"Iraq Survey Group\". Er werden slechts sporen van oude wapenprogramma's gevonden van v\u00f3\u00f3r de Golfoorlog van 1990-1991 en slechts enkele (oude) granaten gevuld met zenuwgas. Uit documenten bleek dat de vermeende bewering dat Irak radioactief materiaal zou hebben gekocht in Niger, die Bush tijdens een State of the Union uitsprak, vervalst waren door de Italiaanse geheime dienst. Deze uitspraak leidde later indirect tot het Plamegateschandaal. Ook bleek uit documenten dat het Iraakse Nationale Congres, een beweging van Ahmed Chalabi, documenten had vervalst om te bewijzen dat er massavernietigingswapens aanwezig waren.\nEnkele politici, onder wie Tony Blair, gaven later schoorvoetend toe dat wellicht geen massavernietigingswapens aanwezig waren. Ook Colin Powell zei dat hij vermoedelijk foutieve informatie had verstrekt.\nDe Iraq Survey Group (ISG) concludeerde uiteindelijk op 5 oktober 2004 in een 918 pagina's dik rapport dat er geen bewijs was voor de aanwezigheid van massavernietigingswapens ten tijde van de Amerikaanse inval in Irak. Echter, zij sloten niet uit dat er wellicht toch nog enige aanwezig waren, ware het niet dat die in zulke kleine hoeveelheden moesten zijn dat die militair niet significant waren. Groot probleem in deze is namelijk dat zelfs de militaire top en offici\u00eble bewindslieden van Irak zelf niet wisten of het land nu wel of niet over massavernietigingswapens beschikte. Saddam was daar aldus de ISG bewust vaag over en heeft herhaalde malen tegenover mensen in zijn omgeving gesuggereerd dat Irak ze wel zou hebben. Zelfs nog in maart 2003, dus vlak voor de inval, beweerde Saddam tegenover enkele van zijn ministers dat hij wel degelijk over massavernietigingswapens beschikte. Achteraf was dit vermoedelijk om het moreel van zijn troepen hoog te houden.\nLink met Al Qaida.\nColin Powell gaf in een interview op 13 september 2004 toe dat hij geen bewijs gezien heeft voor de stelling dat Irak en Al Qaida banden zouden hebben. Donald Rumsfeld verklaarde op 5 oktober van datzelfde jaar in een hoorzitting met de Council on Foreign Relations dat hij evenmin hard bewijs had gezien.\nRol van de media.\nDe oorlog werd door geselecteerde internationale journalisten verslagen. De meeste journalisten waren door het Pentagon 'ingebed' bij de verschillende legereenheden, vanwaar zij maar een beperkt deel van de oorlog te zien kregen. Het Pentagon regisseerde strak de informatie die het naar buiten bracht.\nEnkele journalisten bleven gedurende de invasie in Bagdad.\nDiverse media, waaronder de doorgaans gerespecteerde \"The New York Times\", concludeerden ruim na afloop van de invasie dat hun berichtgeving in bepaalde gevallen niet objectief was geweest, maar gekleurd was ten gunste van de voorstanders van de oorlog.\nHet verhaal van Jessica Lynch wordt door velen als typerend gezien. Lynch' eenheid verdwaalde tijdens een zandstorm en werd overmeesterd door Iraakse troepen. Zij werd enige tijd in een ziekenhuis verpleegd door de Irakezen. Onder toeziend oog van camera's werd zij vervolgens door commando's 'bevrijd', maar op dat moment waren de Irakezen al uit dat ziekenhuis vertrokken. Hoewel er door haar eenheid fouten waren gemaakt en haar bevrijding allesbehalve heldhaftig was, werd ze in de Amerikaanse media als een ware 'War Hero' gepresenteerd.\nSalam Pax.\nTijdens de oorlog verschenen er getuigenverslagen onder de titel \"Where is Raed?\", die wereldwijd gevolgd werden. De auteur van deze blog, eerst bekend als the Baghdad Blogger, inmiddels bekend geworden onder het pseudoniem Salam Pax (beide woorden betekenen \"vrede\", het eerste in het Arabisch, het tweede in het Latijn), zet zich ook na de invasie in voor het verspreiden van nieuws omtrent de gebeurtenissen in Irak.\nKosten.\nTot 13 juni 2006 werd door het Amerikaanse Congres meer dan 320 miljard dollar gereserveerd voor de Irakoorlog. Dit is meer dan 2300 dollar per Amerikaanse belastingbetaler, en meer dan 200 miljoen dollar per dag. Ongeveer 4,5 miljard pond werd uitgegeven door het Verenigd Koninkrijk in Irak. Van de andere coalitieleden zijn geen exacte bedragen bekend, maar alleszins is het deel van de VS veruit het grootst.\nLinda Bilmes, een Harvard-econoom, en Joseph Stiglitz, een voormalig econoom van de Wereldbank en professor aan de universiteit van Columbia, schatten in februari 2006 de totale kosten (directe \u00e9n indirecte) van de Irakoorlog voor de Amerikaanse economie op circa 2 biljoen dollar indien Amerikaanse troepen tot 2015 in Irak aanwezig blijven. Hoewel de mogelijkheid bestaat dat de Amerikaanse troepen eerder terugkeren, maakt hun onderzoek duidelijk dat er veel meer kosten voor Amerika aan de oorlog verbonden zijn dan in offici\u00eble publicaties tot uiting komt. Medische kosten voor gewonde soldaten en de gestegen prijs van olie zijn twee factoren die expliciet aandacht krijgen in hun rapport. Overigens wijzen de auteurs erop dat hun schatting niet de kosten voor andere landen die in Irak actief zijn bevat, noch houden ze in hun schatting rekening met de kosten voor Irak zelf (zowel in financi\u00eble als niet-financi\u00eble zin).\nSlachtoffers en vluchtelingen.\nEr is nog steeds veel onduidelijkheid over hoeveel slachtoffers er aan Iraakse zijde zijn gevallen, vooral onder de burgers. Het volgens veel wetenschappers gerenommeerde Brits medische tijdschrift The Lancet publiceerde in oktober 2006 een onderzoeksrapport naar de extra doden sinds de val van het regime van Saddam Hoessein. Het resultaat was een schatting van 654.965 extra doden in juli 2006, met een marge tussen de 392.979 en 942.636. Daarvan waren er 601.027 (426.369\u2013793.663) door geweld om het leven gekomen. De belangrijkste wetenschappelijke adviseur van het Britse ministerie van Defensie Sir Roy Anderson concludeerde dat de publicatie van The Lancet van de schatting van de 655.000 Iraakse doden qua methode goed onderbouwd was al vlak na publicatie in een interne memo, aldus de BBC.\nIn november 2004 had The Lancet ook al een onderzoek naar het aantal slachtoffers gepubliceerd. De schatting bedroeg toen zo'n 100.000, met een ruime marge van tussen de 8.000 en 194.000 doden. De onderzoekers gaven in het rapport aan geen onderscheid te kunnen maken tussen de burgerslachtoffers en de militaire slachtoffers. In het hoofdredactioneel commentaar sprak The Lancet echter van burgerslachtoffers, wat door sommigen als misleidend werd bestempeld, vooral omdat het vlak voor de Amerikaanse presidentsverkiezingen werd gepubliceerd.\nUit een recenter onderzoek zou blijken dat de oorlog in Irak al meer dan een miljoen Irakezen het leven heeft gekost in de periode tussen de invasie in maart 2003 en augustus 2007. Dit onderzoek werd uitgevoerd door twee onderzoeksbureaus, Opinion Research Business en het Independent Institute for Administration and Civil Society Studies.\nDe VN Vluchtelingenorganisatie UNHCR schatte in april 2007 dat er in het totaal 4,1 miljoen Irakezen ontheemd zijn door de Irakoorlog, waarvan er 2 miljoen buiten Irak op de vlucht zijn en 1,9 miljoen binnen Irak.)\nVanaf het begin van de oorlog vielen er 4469 doden bij de Amerikaanse coalitie, onder wie 4155 Amerikaanse militairen. Daarnaast vielen er onder de Amerikanen 30.324 gewonden als gevolg van vijandelijkheden."}
{"id": "9823", "revid": "1061913", "url": "https://nl.wikipedia.org/wiki?curid=9823", "title": "Adaptation.", "text": "Adaptation. is een Amerikaanse tragikomedie uit 2002 onder regie van Spike Jonze. Het scenario werd geschreven door Charlie Kaufman, die zichzelf opvoert als personage in de film evenals zijn in realiteit niet-bestaande tweelingbroer \"Donald Kaufman\" (dubbelrol Nicolas Cage). Het verhaal werd deels gebaseerd op het boek \"The Orchid Thief\" van Susan Orlean, maar bestaat voor een ander deel uit gebeurtenissen rond de schrijfster zelf en mensen om haar en haar boek heen.\n\"Adaptation.\" werd genomineerd voor de Academy Awards voor beste script, beste hoofdrolspeler (Nicolas Cage), beste bijrolspeler (Chris Cooper) en beste bijrolspeelster (Meryl Streep), waarvan Cooper zijn nominatie daadwerkelijk verzilverd zag. De film won daarnaast ruim veertig andere prijzen, waaronder twee Golden Globes (Cooper en Streep), een BAFTA Award, een Golden Satellite Award (beide voor beste script) en de Zilveren Beer van het Filmfestival van Berlijn\nVerhaal.\nDe film vertelt het verhaal van scenarioschrijver Charlie Kaufman die probeert om Susan Orleans non-fictie boek \"The Orchid Thief\" te verfilmen. Het boek is het verhaal van John Laroche, een plantendealer die zeldzame orchidee\u00ebn kloont en deze aan verzamelaars verkoopt. We zien de gebeurtenissen uit het boek terwijl we de pogingen van Kaufman zien om het boek naar film over te zetten.\nAchtergrond.\nFictie en filmische werkelijkheid lopen in deze film sterk door elkaar. De film heeft dan ook verschillende literaire lagen. Op zijn tijd is de film bijzonder komisch. Charlie Kaufman, die eerst een film over bloemen wil schrijven (de orchidee\u00ebn), schrijft uiteindelijk zo'n indringend scenario over zichzelf en zijn fascinatie voor onbereikbare vrouwen, dat hij ten slotte zelf ook helemaal in de film terechtkomt. Dat de film toch eindigt met een bloembak vol bloemetjes is een van de sterke visuele grappen. De dubbelrol van de tweelingbroers is ook bijzonder geloofwaardig uitgewerkt. Verder bevat de film een achtervolging, liefde met een weinig seks, zoals immers een echte Amerikaanse film betaamt.\nAan de oppervlakte gaat de film gewoon over het verhaal van de Orchidee\u00ebndief, die in de film steeds sympathieker wordt, totdat hij door een dramatische draai (dat hoort immers in een film) verandert in een moordenaar die alleen zijn eigen belangen belangrijk vindt. Ten slotte wordt hij door een krokodil opgegeten.\nOnder deze vertellaag speelt het verlangen van elk mens naar passie. De een vindt die passie in het verzamelen van orchidee\u00ebn of schildpadden, de ander lukt dit niet en raakt verslaafd aan verdovende middelen. Over de liefde wordt door Donald Kaufman een diepe wijsheid verkondigd: \"Niet wie van jou houdt bepaalt wie je bent, maar degene van wie jij houdt."}
{"id": "9824", "revid": "1306764", "url": "https://nl.wikipedia.org/wiki?curid=9824", "title": "Reformatie", "text": "De protestantse Reformatie is het zestiende-eeuwse schisma binnen het westerse christendom, dat ingezet werd door Maarten Luther, Johannes Calvijn en andere vroege protestanten. Het startpunt wordt traditioneel in 1517 gesitueerd, toen de augustijner monnik Maarten Luther zijn 95 stellingen openbaar maakte. Dankzij de boekdrukkunst werden zijn idee\u00ebn snel verspreid. In zijn \"disputatio\" klaagde Luther het machtsmisbruik van de clerus met aflaten aan binnen de Rooms-Katholieke Kerk.\nGedrukte pamfletten in de volkstaal verhoogden de betrokkenheid van mensen die geen Latijn kenden. De reactie van de offici\u00eble Kerk kwam te laat; toen in het midden van de zestiende eeuw de Contrareformatie werd ingezet, was de breuk al een feit. Een groot deel van de Europeanen was gewonnen voor een hervorming van de Kerk, en bijna de helft ging over naar het protestantisme. Omdat de geestelijke macht en wereldlijke macht niet gescheiden waren, leidde dit tot een reeks godsdienstoorlogen die meer dan een eeuw zouden duren. Dit betekende het definitieve einde van het ideaal van de \"res publica christiana\", de christelijke staat waarin keizer en paus samenwerkten. Hoewel dit ideaal met de banale revolutie en de Investituurstrijd tussen keizer en paus al langer onder druk stond, maakte het einde van de geloofseenheid in Europa de weg vrij voor de soevereine staat, een belangrijke overgang van de middeleeuwen naar de moderne tijd.\nGeschiedenis.\nVolgens sommigen begon de Reformatie al in de vijftiende eeuw onder Johannes Hus. Argumenten hiervoor zijn de grote politieke, culturele en sociale implicaties van de Hussitische beweging. Van Luther is bekend dat hij Hus als zijn grote voorganger zag. Andere vroege aanzetten tot verandering waren er al voor de vijftiende eeuw, gezien onder andere de opkomst van de Moderne Devotie van Geert Grote. Belangrijke vertegenwoordigers van de Reformatie waren Maarten Luther (Duitsland), Huldrych Zwingli (Zwitserland), Johannes Calvijn (Frankrijk) en John Knox (Schotland). Ze hadden de bedoeling om de katholieke Kerk van binnenuit te hervormen. Door de paus en andere leiders binnen de katholieke Kerk werd de Reformatie echter afgewezen en bestreden, hierbij gesteund door rooms-katholieke vorsten onder leiding van de jonge keizer Karel V. Hierdoor kwam het tot een breuk tussen de gereformeerden en de rooms-katholieken. Ondanks het verzet groeide de aanhang van de hervormingsgezinden snel, onder meer dankzij de verbreiding van de boekdrukkunst; ook voedde de Reformatie de politieke tegenstellingen tussen Europese vorsten en edelen, met als gevolg verschillende godsdienstoorlogen en opstanden. De invloed strekte zich uit over vele landen en is tot op de dag van vandaag merkbaar in Kerk en samenleving in een groot deel van de wereld. De zestiende-eeuwse Reformatie wordt door protestanten gezien als een diep ingrijpende \"opwekking\" in de Kerk.\nLuther verzette zich tegen het idee dat de mens zelf zijn redding moet bewerkstelligen. Hij greep terug op de teksten van de apostel Paulus, waarin deze uitlegt dat redding voortkomt uit de genade van God, niet uit werken van de mens. Luther verzette zich daarom sterk tegen de handel in aflaten. Een belangrijk verschil tussen Luther en een verlichte denker als Erasmus was dat Luther de leer van de vrije wil tot het goede afwees, terwijl Erasmus deze juist verdedigde. Volgens sommigen vormt ook de mogelijkheid tot interestheffing - wat volgens de katholieke leer verboden was - een reden voor de Calvinistische afzetting tegen het katholicisme.\nHet nieuws over Luthers reformatorische idee\u00ebn verspreidde zich door de drukpers snel over de rest van Europa. In Engeland richtte Hendrik VIII de Kerk van Engeland op en werden de kloosters gesloten. Hij deed dit echter niet uit sympathie voor Luther, maar omdat hij van de paus geen toestemming kreeg om te scheiden van zijn echtgenote Catharina van Aragon. In Koninkrijk Denemarken en Noorwegen slaagde Christiaan III er met de hulp van de Hanzesteden in om het lutheranisme op te leggen. In Zweden benoemde koning Gustaaf I zichzelf tot hoofd van de Zweedse Kerk en dwong zijn onderdanen om de Lutherse hervorming te aanvaarden. Ook Frankrijk, Schotland en Zwitserland waren ontvankelijk voor de nieuwe idee\u00ebn. De Fransman Johannes Calvijn zou zich ontpoppen als de belangrijkste protestantse hervormer van Europa.\nDe beweging van Calvijn, die later het calvinisme genoemd zou worden, zorgde voor een tweede reformatorische golf, nadat aanhangers van het lutheranisme van Maarten Luther de eerste vervolgingen door de Rooms-Katholieke Kerk hadden ondervonden.\nCalvijn zelf werd eind jaren 1520 een aanhanger van de school van Luther en kwam in 1533 voor het eerst onder de aandacht van de ordediensten toen zijn vriend Nicolaas Cop in Parijs tegen de standpunten van de Parijse theologen had gepredikt. Eind 1534 vluchtte hij naar Zwitserland en begon vanaf dan theologische inzichten te publiceren. Het calvinisme kreeg weerklank in de Nederlanden, Zwitserland, Schotland en Frankrijk (hugenoten) en werd via het kolonialisme ge\u00ebxporteerd naar overzeese gebieden in Amerika en zuidelijk Afrika.\nDe Nederduits Gereformeerde Kerk volgde een geloofsleer zoals die in het jaar 1561 door Guido de Bres in de Nederlandse Geloofsbelijdenis was samengevat. Voor het onderwijs in de kerken maakte men gebruik van de door Petrus Datheen vertaalde Heidelbergse Catechismus, opgesteld in 1563.\nLuther, Zwingli en Calvijn trachtten de Kerk van binnenuit te hervormen. Ze baseerden zich daarbij op de kerkleer van Aurelius Augustinus (354-430) wiens invloed op de West-Europese kerken altijd zeer groot is geweest, met name diens zondeleer en zijn opvattingen over predestinatie versus vrije wil, een vraagstuk dat aan het begin van de 17e eeuw weer uiterst actueel zou worden. Naast de vernieuwingsbewegingen van reformatoren voornoemd (tegenwoordig aangemerkt als de \"magisteri\u00eble reformatie\") waren er ook kritische geluiden waarneembaar ten aanzien van het instituut kerk, zoals zich dat in de loop der eeuwen had ontwikkeld. Niet de leer van Augustinus zou het uitgangspunt moeten vormen voor het geloof, maar een puur Bijbels getuigenis, gebaseerd op de Evangeli\u00ebn en op de brieven van Paulus. Deze beweging, die werd vertegenwoordigd door zowel geleerden - onder andere Hans Denck (ca. 1495-1527) en Caspar Schwenckfeld von Ossig (ca. 1490-1561) - als ook door lekenpredikers - met name Melchior Hoffmann (ca. 1500-1543) - wordt de \"radicale reformatie\" genoemd.\nVertegenwoordigers van de radicale reformatie werden, mede vanwege hun kritische houding ten opzichte van Kerk en overheid, zwaar vervolgd, niet alleen van rooms-katholieke zijde, maar ook door lutheranen en calvinisten. In Nederland ontstonden uit de radicale reformatie de Doopsgezinde Gemeenten. Een van hun voorgangers en schrijvers was de Fries Menno Simons (1496-1561); naar hem worden doopsgezinden ook wel mennonieten of menisten genoemd. In Midden- en Oost-Europa waren oom en neef Leilius Socinius (1525-1565) en Fausto Socinius (1539-1604) voormannen van de beweging der Unitari\u00ebrs, de \"socinianen\". In Engeland ontstond onder invloed van George Fox (1624-1691) het Genootschap der Vrienden oftewel de beweging der Quakers.\nBeeldenstorm.\nIn 1566 werden in verschillende steden van Vlaanderen en het zuiden van Nederland de kerken ontsierd, voornamelijk door het vernielen van heiligenbeelden. Deze iconoclastische beweging werd gevoed door de groeiende religieuze en politieke spanningen in de regio. Evangelische predikingen richtten zich tegen de katholieke kerk, de Paus, valse religie en afgodendienst. Ook op andere plaatsen in Europa werden in de jaren 1560 beelden uit de kerken verwijderd, al dan niet gewelddadig.\nHet theologische argument richtte zich op een zuiverder vorm van verering waarbij de nadruk op het woord van God lag. Luther en Calvijn hadden geargumenteerd dat het vereren van heiligen en heiligenbeelden in strijd was met de tien geboden. Ze waren echter niet tegen afbeeldingen als dusdanig en uitten hun afkeur van de vernielingen, ervan uitgaand dat de zuivering van de kerken aan de plaatselijke besturen toekwam. Luther zelf had nog in 1530 geschreven dat afbeeldingen van bijbelse taferelen en sacramenten de harten van de gelovigen helpen God te loven en te danken.\nDe beeldenstorm had ook een theatrale en performatieve functie om de afkeer vanwege de deelnemers jegens de katholieke kerk uit te drukken, en om de grenzen af te tasten van de tolerantie van de burgerlijke overheid.\nMilitaire conflicten.\nAanvankelijk werden protestanten in het katholieke West- en Centraal-Europa individueel vervolgd en in de kerkban geslagen. Naarmate meer en meer politieke leiders zich tot het protestantisme bekeerden, ontstonden echter gewapende conflicten tussen geregelde legers. Hendrik VIII van Engeland had al in 1534 de Anglicaanse Kerk afgescheiden, en zijn verovering van Ierland in 1542 kan beschouwd worden als de eerste van de grote Europese godsdienstoorlogen. Godsdienstige tegenstellingen zouden in de loop van de volgende 100 jaar vele grote en kleine gewapende conflicten (mede) inspireren, met als bloedig hoogtepunt de Dertigjarige Oorlog van 1618 tot 1648, die in Duitsland miljoenen burgerslachtoffers maakte. De onafhankelijkheid van Nederland (Republiek der Zeven Verenigde Nederlanden) was een rechtstreeks gevolg van de Tachtigjarige Oorlog die volgde op de beeldenstorm. De Vrede van Westfalen maakte een einde aan de grootste confrontaties, hoewel de godsdienstige tegenstellingen ook in latere eeuwen nog plaatselijke conflicten deden opflakkeren."}
{"id": "9826", "revid": "86479", "url": "https://nl.wikipedia.org/wiki?curid=9826", "title": "Ski\u00ebn", "text": "Ski\u00ebn is zich voortbewegen over sneeuw of een kunstskibaan met behulp van twee 'planken', ski's genoemd, die aan de voeten (skischoenen) worden bevestigd. Het woord ski is afkomstig van het Oudnoorse \"ski\u00f0a\", dat 'rechte plank' betekent. Vroeger was ski\u00ebn geen sport, maar een transportmiddel in de wintermaanden.\nOorspronkelijk waren ski's van hout, maar moderne ski's worden gemaakt van glasvezelversterkte kunststof of andere composietmaterialen, of een combinatie van hout en composietmaterialen. Op de pagina over skimateriaal wordt dieper ingegaan op de samenstelling, vorm en functionaliteit van de \"plank(en)\".\nEen ski\u00ebr is iemand, die zich bezighoudt met enige vorm van ski\u00ebn, zoals hieronder nader wordt beschreven.\nVormen.\nEr bestaan diverse vormen van ski\u00ebn. De volgende skisporten bestaan:\nWedstrijdski\u00ebn.\nWedstrijdski\u00ebn in Nederland gebeurt op de kunstskibaan en indoorhallen. Nederland telt ongeveer 14 borstelbanen en indoorhallen waar tussen september en april wekelijks slalomwedstrijden georganiseerd worden.\nSkimateriaal.\nNiet elke ski is dezelfde in elke vorm van het ski\u00ebn. Voor elke tak van sport gebruikt men ander skimateriaal. Zo is een alpineskiuitrusting een andere dan de uitrusting voor langlaufen. Ook binnen een tak van sport zijn er verschillende ski's, van carveski's tot aan de dunne latjes. Daarnaast verschillen de ski's voor gevorderden van die voor beginners. Hierdoor kan de prijs van ski's sterk verschillen. "}
{"id": "9827", "revid": "154519", "url": "https://nl.wikipedia.org/wiki?curid=9827", "title": "Kilometer", "text": "De kilometer (symbool km) is een van het SI afgeleide eenheid van lengte, gelijk aan 1000 meter. De kilometer is sedert de invoering van het metriek stelsel de gebruikelijke eenheid om een reisafstand over land aan te geven. In sommige landen wordt hiervoor de mijl gebruikt.\n1 kilometer is ongeveer gelijk aan:\nLengtes om een kilometer mee te vergelijken:\nKilometrering.\nEen positie langs een weg of spoorweg (een enkelvoudige co\u00f6rdinaat, geen positie in de dwarsrichting) wordt vaak aangeduid met de kilometrering, het aantal km van een basispunt. Dit wordt bij veel spoorwegen en grotere wegen getoond op hectometerpalen e.d. Zie ook Geocode (spoorlijn)."}
{"id": "9832", "revid": "380516", "url": "https://nl.wikipedia.org/wiki?curid=9832", "title": "Infectieziekte", "text": "Een infectieziekte is een ziekte die het gevolg is van een infectie; het binnendringen in het lichaam van een organisme, de \"gastheer\", door een pathogeen. Het gaat daarbij om micro-organismen, hetzij een soort bacterie, een virus, een schimmel, of een parasiet. Een besmetting kan plaatsvinden door inname van besmet voedsel of drank, de inademing van besmette lucht, of door ziekte-overdracht: een beet door een ge\u00efnfecteerd insect of \"vector\", of contact met een besmet menselijk individu. \nLang niet alle infectieziekten zijn overdraagbaar van mens (of dier) op mens, dit geldt alleen voor besmettelijke ziekten. Besmettelijke of overdraagbare ziekten verspreiden zich door direct contact met een reeds ge\u00efnfecteerd individu, via ingeademde druppels in de lucht afkomstig van hoesten of niezen, door contact met lichaamsvloeistoffen van ge\u00efnfecteerde individuen. Infectieziekten kunnen worden onderverdeeld naar de weg waarlangs ze worden overgebracht, bijvoorbeeld geslachtsziekten, of naar het orgaansysteem waar ze betrekking op hebben, bijvoorbeeld luchtweginfecties. Infectieziekten bij de mens, die door besmette dieren worden overgedragen, worden zo\u00f6nose genoemd.\nInfectiviteit is het vermogen van een micro-organisme om een gastheer binnen te dringen, er te overleven en zich er te vermenigvuldigen. Besmettelijkheid is het gemak waarmee de ziekte kan worden overgedragen op andere gastheren. Daarnaast kan een micro-organisme zich vestigen - koloniseren - in een gastheer, zonder dat deze ziek wordt. De gastheer wordt daarmee de asymptomatische drager van het micro-organisme; een voorbeeld is het MRSA-dragerschap.\nClassificatie.\nVan het enorme aantal soorten micro-organismen in de natuur is maar een klein deel pathogeen. Infectieziekten zijn het resultaat van een interactie tussen een pathogeen, en de verdedigingsmechanismen van de door de pathogeen ge\u00efnfecteerde gastheer. De ernst van een ziekte hangt af van het vermogen van de pathogeen om de gastheer te beschadigen, en diens beschermingsmechanismen te weerstaan. Infectieuze micro-organismen of \"microben\", worden onderscheiden in respectievelijk primaire en opportunistische pathogenen, afhankelijk van het vermogen tot verdediging door de gastheer.\n\"Primaire\" pathogenen veroorzaken ziekte in een voorheen gezonde gastheer, en hun virulentie is het gevolg van hun behoefte tot reproductie en verspreiding. Veel primaire pathogenen infecteren alleen de mens, alhoewel veel ernstige ziekten veroorzaakt worden door micro-organismen die zich in de omgeving bevinden of die niet humane gastheren (dieren) infecteren. \nMicro-organismen die een infectieziekte veroorzaken in een gastheer met verminderde weerstand, zijn \"opportunistische\" pathogenen. Een opportunistische ziekte kan veroorzaakt worden door microben die, als commensaal, reeds onderdeel zijn van het normale microbioom van de gastheer. Voorbeelden zijn de bacteri\u00ebn of schimmels in het maag-darmkanaal of in de luchtwegen. Ook kan de verwekker van een opportunistische infectieziekte afkomstig zijn van een andere gastheer, zoals bij \"Clostridium difficile\"-colitis. \n\"Opportunistische\" ziekten kunnen ontstaan door een stoornis in de afweermechanismen als gevolg van een genetische afwijking, zoals chronische granulomateuze ziekte, blootstelling aan antimicrobi\u00eble middelen of aan immuunsuppressieve geneesmiddelen, bijvoorbeeld chemotherapie tegen kanker, of aan ioniserende straling. Ook infectie met hiv maakt het optreden van een groot aantal opportunistische infectieziekten mogelijk. \nOm te bewijzen dat een bepaald micro-organisme de verwekker van een infectieziekte is, moet worden voldaan aan de postulaten van Koch. Bij sommige infectieziekten moet langs andere wegen bewezen worden dat een gegeven micro-organisme de verwekker is.\nEpidemiologie.\nEpidemiologie, de studie naar de mate van voorkomen van een bepaalde ziekte, is een belangrijk instrument om ziekte in een populatie te bestuderen. Voor een infectieziekte helpt het om te bepalen of een optredende ziekte een sporadisch geval is, of dat er sprake is van een epidemie.\nDiagnostiek.\nDe diagnostiek van een infectieziekte is een klassiek onderdeel van de interne geneeskunde en de medische microbiologie. De internist gebruikt daarbij anamnese, lichamelijk onderzoek en laboratoriumonderzoek. In het medisch microbiologisch laboratorium kan de laboratoriumdiagnose worden gesteld, die, gevoegd bij de klinische waarschijnlijkheidsdiagnose (ook wel werkdiagnose genoemd), tot de einddiagnose kan voeren.\nBestrijding.\nInfectieziektebestrijding richt zich op het voorkomen of beperken van besmetting met virussen en bacteri\u00ebn via lucht, voedsel en lichamelijk contact. Het gaat dan met name om:"}
{"id": "9833", "revid": "67736238", "url": "https://nl.wikipedia.org/wiki?curid=9833", "title": "Othello (toneelstuk)", "text": "Othello (Engelse titel: \"The Tragedy of Othello, the Moor of Venice\") is een tragedie van William Shakespeare, vermoedelijk uit 1603 of 1604. De belangrijkste thema's van deze tragedie zijn liefde, jaloezie, ambitie en wraak, maar bovenal hoe deze menselijke passies de val van een nobel man kunnen veroorzaken. Op een hoger niveau kan dit stuk dan ook begrepen worden als een \"psychomachia\", een strijd om de ziel van de mens, waarbij Othello het beste deel van de ziel personifieert en Jago de lagere driften.\nDatering en eerste opvoering.\nHet in 1603-1604 geschreven stuk werd in 1622 op basis van een transcript van een auteursmanuscript als quarto-editie gepubliceerd. Van de tekst in de First Folio-uitgave van 1623 veronderstelt men dat hij gebaseerd is op een versie die Shakespeare zelf geredigeerd heeft.\nOthello werd voor het eerst opgevoerd door the King's Men aan het hof van koning Jacobus I van Engeland op 1 november 1604. Richard Burbage (1568-1619), toen de belangrijkste acteur van het gezelschap, speelde de titelrol en bracht een vertolking die later door een anonieme bewonderaar als een van zijn beste werd beschreven. Het stuk is geschreven in de periode van Shakespeares grote tragedies, waaronder Hamlet (1600), King Lear (1604\u20135), Macbeth (1606) en Antony and Cleopatra (1606\u20137).\nBronnen voor Othello.\nDe belangrijkste bron is een novelle uit een Italiaans prozawerk, de novellebundel \"Hecathommithi\" van Giovanni Battista Giraldi (\"Cinzio\") uit 1565, het verhaal van een niet bij name genoemde Moor en Disdemona. Aan het oorspronkelijke verhaal van Cinzio voegde Shakespeare een aantal eigen 'ingredi\u00ebnten' toe zoals de naam Othello, de jaloerse Rodrigo die naar Desdemona's hand dingt, en Brabantio, de woeste, door verdriet overmande vader van Desdemona. Het meest memorabele personage dat hij schiep was echter Jago, die hij van een onbetekenende schavuit in een gewetenloze schurk omtoverde. \nShakespeare liet de tragedie zich afspelen binnen een korte periode, wat de spanning ten goede kwam. \"Othello\" speelt zich af tegen de achtergrond van de oorlogen tussen Veneti\u00eb en het Ottomaanse Rijk in de 16e eeuw. Cyprus, waar de meeste actie van het stuk zich afspeelt, was toen een Venetiaans bolwerk dat in 1570 door de Turken werd aangevallen en het daaropvolgend jaar door hen veroverd werd. Shakespeares kennis over dat conflict haalde hij waarschijnlijk uit \"The History of the Turks\" door Richard Knolles, dat in de herfst van 1603 in Engeland werd gepubliceerd.\nSynopsis.\nIn de opening van het stuk wordt het publiek direct duidelijk gemaakt dat Jago zijn bevelhebber, de moor Othello, haat tot in de grond van zijn hart. Waarom? Naar eigen zeggen omdat hij is gepasseerd voor promotie: in \u2018zijn\u2019 plaats is Michael Cassio door Othello benoemd tot luitenant. Othello is bovendien net in het geheim getrouwd met de Venetiaanse Desdemona. Jago hitst Rodrigo, die zelf verliefd is op Desdemona, op om voor het huis van Desdemona\u2019s vader, senator Brabantio, alarm te slaan over de vlucht van Desdemona.\nOthello wordt ter verantwoording geroepen, maar weet al heel snel duidelijk te maken dat Desdemona hem vrijwillig is gevolgd. Zij komt dat zelf bevestigen. Voor de Raad is er een belangrijker kwestie aan de orde: Othello moet naar Cyprus om daar de Turken te verslaan. Desdemona gaat met hem mee. Brabantio kan het niet laten om Othello nog toe te voegen: \u201czoals ze mij heeft bedrogen, zal ze het ook u doen.\u201d\nJago bedenkt een uiterst ingenieus plan om Othello en Cassio ten val te brengen en hiervoor zet hij Rodrigo in, die meereist naar Cyprus, in de hoop dat hij toch nog de liefde van Desdemona kan winnen. Jago wil bij Othello de indruk wekken dat Desdemona hem ontrouw is. Aangekomen op Cyprus, blijkt de oorlog al voorbij: de Turkse vloot is in een storm vergaan. Het is feest en Cassio moet op wacht staan. Jago voert Cassio dronken tijdens de wacht en zorgt dat Rodrigo hem bovendien kwaad maakt, wat uiteindelijk een gevecht oplevert tussen Cassio en Montano. Othello verschijnt en is getuige van Cassio\u2019s deplorabele toestand: hij wordt gedegradeerd. Cassio is wanhopig en Jago raadt hem aan steun te zoeken bij Desdemona: zij is in staat een goed woordje voor hem te doen bij Othello. Desdemona belooft Cassio hulp en als Othello opkomt, ziet hij nog net een glimp van Desdemona die met Cassio staat te praten. Jago wijst hem hier heel subtiel op en zorgt er zo voor dat het begin van argwaan is gewekt.\nDesdemona pleit inderdaad gloedvol voor Cassio en Othello belooft dat hij langs mag komen. Als zij weg is, wakkert Jago het vuurtje van de jaloezie verder aan: hij benoemt niets, maar wekt suggesties en raadt Othello aan op zijn vrouw te letten als zij samen is met Cassio. Tegelijk zegt hij zowel Cassio als Desdemona volledig te vertrouwen.\nJago vertrekt en Desdemona komt Othello halen voor een maaltijd met de edelen van Cyprus. Ze verliest haar zakdoek, zonder dat ze dat in de gaten heeft. Emilia raapt de zakdoek op en is blij met dit gelukkige toeval, want Jago heeft haar dagelijks gevraagd of zij die wilde stelen. Deze zakdoek was ooit het eerste cadeautje van Othello aan Desdemona en hij had haar op het hart gedrukt hem nooit te verliezen. Emilia geeft de zakdoek nietsvermoedend aan Jago: die wil hem in het huis van Cassio neerleggen en zorgen dat Othello hem daar vindt.\nOthello wordt gekweld door twijfel en vraagt Jago om bewijzen voor Desdemona\u2019s ontrouw. Jago vertelt hem dat hij Cassio in zijn slaap heeft horen praten over Desdemona \u00e9n dat hij zag dat Cassio zijn baard afveegde met n\u00e9t zo\u2019n zakdoek als Othello aan Desdemona gaf. Othello gaat helemaal door het lint en geeft opdracht Cassio te doden. Zelf zal hij afrekenen met Desdemona.\nDesdemona zoekt wanhopig naar haar zakdoek: ze weet absoluut niet waar die gebleven kan zijn. Als Othello opkomt, haast ze zich om opnieuw te pleiten voor Cassio, die ze heeft laten roepen. Othello is inmiddels zeer wantrouwend en vraagt Desdemona om haar zakdoek, die ze hem niet kan geven. Voor Othello is dit een bewijs van haar ontrouw.\nCassio heeft een hem onbekende zakdoek gevonden op zijn kamer en geeft hem aan het hoertje Bianca om na te borduren, eigenlijk omdat hij haar met een smoes de deur uit wil werken. Jago zorgt ervoor dat Othello verstopt is achter een gordijn, als Cassio weer opkomt. Jago fluistert over Bianca, wat Othello niet kan horen. Cassio praat over Bianca, terwijl Othello denkt dat het over Desdemona gaat: dat hij niet van plan is met een hoertje te trouwen, dat hij er een streep onder moest zetten. Dan komt Bianca om hem de zakdoek terug te brengen: ze heeft geen zin een zakdoek na te borduren die hij vast van een andere hoer heeft gekregen.\nAls ze weg zijn, wil Othello nog maar \u00e9\u00e9n ding: Cassio en Desdemona moeten dood. Zijn liefde voor haar en zijn eergevoel strijden in zijn binnenste om voorrang; hij is compleet wanhopig. Desdemona zal hij wurgen en Jago neemt Cassio voor zijn rekening. Lodovico arriveert met een bericht uit Veneti\u00eb: Othello wordt teruggeroepen en Cassio wordt in zijn plaats benoemd tot gouverneur. Desdemona vraagt Lodovico te bemiddelen tussen Cassio en Othello. Othello vangt dit op en geeft haar een klap. Lodovico is zeer geschokt en Jago voedt zijn gedachten nog meer door te zeggen dat Othello zichzelf niet meer is.\nOthello hoort Emilia uit over Desdemona en Cassio: zij bezweert hem dat Desdemona hem altijd trouw is geweest. Othello laat Desdemona halen alsof ze een hoer is, beledigt haar en betaalt Emilia alsof ze een koppelaarster is. Desdemona is helemaal kapot en wordt getroost door Emilia en Jago. Ze vraagt Jago om advies hoe te handelen om Othello terug te winnen en hij bezweert haar dat alles goed zal komen. Als Jago vertrekt, komt hij Rodrigo tegen, die hem verwijt dat hij nog geen vorderingen heeft gemaakt, ondanks alle juwelen die Jago namens hem aan Desdemona zou geven. Jago sust hem en stelt voor die avond Cassio te doden: dan zullen Othello en Desdemona niet vertrekken.\nJago en Rodrigo leggen een hinderlaag voor Cassio, maar in het donker maakt Jago van de gelegenheid gebruik om Rodrigo te doden.\nVoor Jago wordt het nu erop of eronder. Othello komt bij Desdemona en getuigt nog \u00e9\u00e9n keer van zijn liefde voor haar, waarna hij haar doodt. Dan komt Emilia binnen om te melden dat Rodrigo vermoord is. Emilia ziet de dode Desdemona en begrijpt direct hoe de vork in de steel zit. Emilia maakt Othello wanhopig uit voor alles wat lelijk is. Jago probeert haar de mond te snoeren, maar Emilia vertelt de waarheid over de zakdoek. Jago doodt Emilia. Othello beseft nu de ware toedracht en doorsteekt zich. Jago wordt afgevoerd om te worden berecht in Veneti\u00eb."}
{"id": "9837", "revid": "804055", "url": "https://nl.wikipedia.org/wiki?curid=9837", "title": "Freesmachine", "text": "Een freesmachine of freesbank is een machine die met een snel ronddraaiend stuk gereedschap, de frees, een vorm of profiel kan frezen uit een stuk materiaal.\nAlgemeen.\nEen freesmachine is een machine voorzien van een frees waarmee verschillende materialen zoals staal, aluminium, kunststof, hout en andere materialen verspaand kunnen worden. Het is mogelijk om met een freesbank ingewikkelde vormen in materialen te maken zoals, sleuven, gaten, kottergaten, eilanden, kamers, enz.. Bij een freesbank, in tegenstelling tot bijvoorbeeld een draaibank, draait het gereedschap in plaats van het werkstuk. Bij het frezen moet worden gekoeld met de gepaste snijolie.\nDe machines zijn in 3 groepen te verdelen, \"horizontale\", \"verticale\" en \"universele freesbanken\". Het verschil tussen horizontaal en verticaal is de richting van de spil-as waarin het gereedschap wordt gespannen. \nDe universele freesbank bevat een verdraaibare kop van de spil-as waarmee de spil-as in zowel horizontale als verticale richting kan worden geplaatst. Ook is het mogelijk om onder verschillende hoeken te werken. Ook zijn er freesbanken waarbij de opspantafel de mogelijkheid van draaien heeft. Als dit gebeurt in stappen van een aantal graden praten we over indextafels (indexeren); is er echter een verdraaiing van 0.001 graad mogelijk dan heten ze NC-gestuurde tafels. Speciale universele freesbanken zijn de vijfassige waarbij zowel de spil als de tafel kunnen draaien. Als dit gelijktijdig NC-gestuurd gebeurt dan praten we over vijfassigsimultaanfrezen (toegepast op vlakken met bijvoorbeeld dubbele krommingen).\nEen freesbank bestaat uit een spil-as waarmee het gereedschap aangedreven wordt en een opspangedeelte voor het werkstuk dat een \"bed\" heet. Op dit bed is met behulp van T-sleuven het werkstuk rechtstreeks of met een machineklem op te spannen.\nHet bed kan verplaatst worden met spindels waarop een nonius is gemonteerd. Een nonius is een ronde schijf waarop een schaalverdeling is gegraveerd. Door tijdens het draaien van de spindel het aantal omwentelingen met de schaalverdeling te vermenigvuldigen wordt de afstand die verplaatst wordt uitgerekend. Tegenwoordig vindt meestal digitale uitlezing plaats waarmee de directe absolute maten kunnen worden afgelezen.\nEr zijn 3 richtingen (assen) die belangrijk zijn voor de verplaatsing van het bed, namelijk de X-as, Y-as en de Z-as. \nVoor de freesbank staand is de;\nEen freesbank kan \"conventioneel\" (met handbediening) zijn, of computergestuurd (CNC: Computer Numerical Control).\nSoorten freesmachines.\nConventionele freesbank.\nConventionele freesbanken zijn banken die geheel met de hand bediend moeten worden. Er is weliswaar wel een voeding aanwezig waarmee de assen automatisch aan of uitgezet kunnen worden, maar de afstand die afgelegd moet worden, wordt door de bewerker gedaan met behulp van het aan of uitzetten van de voedingsknop. De conventionele banken worden wat minder gebruikt omdat er daar voor in de plaats veel CNC-banken zijn gekomen. Deze CNC-banken worden vaak genoemd onder de vakterm 'bewerkingscentrum'. Hiermee zijn zeer complexe werkstukken te realiseren.\nAndere soorten freesmachines.\nde freeshoek special front freesmachine\nBijzondere freesmachines:\nGebruik van mallen voor gebogen werk.\nHet op maat frezen van gebogen vormen gebeurt met een mal, meestal vervaardigd uit multiplex. De mallen worden langer gemaakt om de werkstukken juist te kunnen positioneren door aanslagblokjes op de mal aan te brengen. Om de mal met het werkstuk volgens een gebogen vorm langs de snijcirkel te voeren, moet de mal smaller, breder of gelijk zijn aan de benodigde vorm:\nHet frezen van gebogen vormen, met aanvoer via een regelbare excentrische ringgeleider heeft als voordeel dat door het excentrische verloop een veilige aanloopzone ontstaat, waardoor gemakkelijker onder de gebogen verticale drukker te komen is. Bovendien is het inzetten bij invalwerk gemakkelijker uit te voeren.\nVoor het frezen van buitenbogen, kunnen de rechte tafelschoenen behouden blijven als een doorlopende geleider (liniaal, sluitstuk) in de geleideropening voorzien wordt. Bij het frezen van dubbelgebogen werkstukken op een bokfreesmachine moet het werkstuk tijdens het frezen aan twee zijden gesteund worden:\nEen handbovenfreesmachine van behoorlijke capaciteit kan omgebouwd worden tot een kleine bokfreesmachine."}
{"id": "9838", "revid": "231402", "url": "https://nl.wikipedia.org/wiki?curid=9838", "title": "Frees (gereedschap)", "text": "Een frees is een stuk snijgereedschap, plaatvormig of cilindervormig met vertandingen erin die als beitels dienstdoen bij de bewerking van houten, metalen of kunststof werkstukken. Het gereedschap wordt op een freesbank bevestigd en de roterende frees of het werkstuk beweegt zich lineair om zo een profiel of uitsparing te verkrijgen, de zogenaamde aanzet- of voedingsbeweging.\nEen wormvormige freesbeitel wordt gebruikt om vertandingen op het (ronde) werkstuk (bij bijvoorbeeld een tand- of kettingwiel) aan te brengen. Hierbij roteert het werkstuk eveneens.\nBij frezen gemaakt van snelstaal (18% wolfraam) kan de snijsnelheid belangrijk worden opgevoerd ten opzichte van die van gereedschapsstaal, tot het dubbele en hoger.\nVoor het vlakfrezen wordt een mantelfrees of meskopfrees gebruikt en voor spiebanen de zaagfrees of de spiebaanfrees. De hoek waaronder de groeven in de frees lopen zijn afhankelijk van het soort materiaal. Het aantal tanden is ook van belang.\nEtymologie.\nHet woord frees is afgeleid van het Franse werkwoord \"fraiser\", wat \"krullen\" of \"golven\" betekent. De Franse aanduiding \"fraise\" voor een plooikraag heeft dezelfde stam."}
{"id": "9839", "revid": "1335219", "url": "https://nl.wikipedia.org/wiki?curid=9839", "title": "Degeneratieve ziekte", "text": "Het begrip degeneratieve ziekte is niet eenduidig. Meestal worden er ziekten onder verstaan die gepaard gaan met een geleidelijk minder worden van een of meer lichaamsfuncties. Meestal, maar niet altijd, noemt men ziekten degeneratief, wanneer de oorzaak niet precies bekend is; al is er dikwijls wel sprake van een erfelijke kwetsbaarheid. Hoewel er degeneratieve ziekten zijn die op de kinderleeftijd inzetten, zal het meestal ouderen betreffen. De term wordt het meest gebezigd voor aandoeningen van het bewegingsapparaat en het zenuwstelsel.\nReserve en regeneratie.\nHet lichaam heeft voor de meeste functies reservecapaciteit. Een gezond mens kan een stuk darm, een nier, de helft van zijn lever en nog meer missen zonder dat hij klachten krijgt. Het lichaam heeft ook een fors vermogen tot regeneratie. Schaafwonden en operatiewonden, botbreuken genezen meestal vlot, wanneer de wondranden of de botstukken niet te ver van elkaar afliggen. Een degeneratieve ziekte zal dan pas klachten geven als de beschadiging sneller verloopt dan de reparatiecapaciteit en de reserve is uitgeput. Het vermogen tot regeneratie is niet onbeperkt. Hoe ouder de mens wordt, des te minder kan het weefsel zich herstellen zoals het was.\nCellen.\nZiekte speelt zich af op het niveau van de cel. Cellen kunnen op twee manieren doodgaan: \nWanneer meer cellen dood gaan door apoptose dan er gevormd kunnen worden en de reserve is opgebruikt, zal de functie tekort gaan schieten. Een zieke cel vertoont afwijkingen die door pathologen ook degeneratie worden genoemd. Welbeschouwd speelt degeneratie bij vele ziekten een rol; het principe van de progressieve longbeschadiging (COPD) door het roken of de levercirrhose door overvloedig alcoholgebruik verschilt niet sterk hiervan, maar wordt zelden degeneratie genoemd. In de praktijk noemt men die ziekten degeneratief, waarvan men de oorzaak niet precies weet.\nZiekten.\nIn de praktijk wordt met degeneratief een ziekte bedoeld van het bewegingsapparaat of van het centraal zenuwstelsel. Kraakbeen en zenuwweefsel hebben beide een beperkte capaciteit om te herstellen.\nAandoeningen van het bewegingsapparaat.\nDeze aandoeningen worden vaak aangeduid met het enigszins verwarrende woord \"reumatisch\". Inflammatoire aandoeningen, zoals reumato\u00efde artritis, zijn ontstekingen in gewrichten (artritis) die worden gekenmerkt door chronische pijn. Bij lichamelijk- en bloedonderzoek worden verschijnselen van ontsteking vastgesteld. Inflammatoire aandoeningen kunnen leiden tot fysieke beperkingen en invaliditeit, maar de laatste tien jaar zijn de resultaten van de behandeling veel beter.\nDe tegenhanger van inflammatoire aandoeningen (ontstekingen) zijn de zogenaamde degeneratieve aandoeningen. Pati\u00ebnten met degeneratieve aandoeningen hebben in rust minder pijn en er wordt bij onderzoek over het algemeen geen ontstekingsactiviteit gevonden. \"Degeneratieve aandoeningen\" komen vaak voor. \nDe degeneratieve reumatische aandoeningen zijn onder te verdelen zijn in:\nNeurodegeneratieve ziekten.\nOnder de neuro-degeneratieve ziekten verstaat men meestal een aantal aandoeningen die \nOogziekten.\nSommige progressieve netvliesaandoeningen ontstaan al op de kindertijd dystrofie van kegeltjes of staafjes; andere, zoals de zogenaamde \"maculadegeneratie\", vooral boven de 60."}
{"id": "9840", "revid": "6034", "url": "https://nl.wikipedia.org/wiki?curid=9840", "title": "Nieuwvorming (medisch)", "text": "Nieuwvorming ofwel neoplasie is een ziekelijke weefselontaarding die gepaard gaat met het optreden van goedaardige (benigne) of kwaadaardige (maligne) gezwellen (tumoren). Dit moet gepaard gaan met vorming van nieuwe cellen, niet uitsluitend met zwelling door oedeem of vergroting van al bestaande cellen. De grens is niet scherp. Zo zijn bijvoorbeeld wratten als een virusinfectie maar ook als nieuwvorming te beschouwen."}
