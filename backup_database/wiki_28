{"id": "8174", "revid": "393984", "url": "https://nl.wikipedia.org/wiki?curid=8174", "title": "Catalaans", "text": "Het Catalaans (\"catal\u00e0\") is een Romaanse taal die in meerdere vari\u00ebteiten en dialecten wordt gesproken in de Spaanse autonome gemeenschappen Cataloni\u00eb, de Balearen en Valencia, in het land Andorra, in het Zuid-Franse Roussillon (of Pyr\u00e9n\u00e9es-Orientales), in het oosten van Arag\u00f3n (Franja de Ponent), in een klein gedeelte van Murcia (El Carxe) en in de stad Alghero op het Italiaanse eiland Sardini\u00eb. Er zijn zo'n tien miljoen sprekers van het Catalaans.\nDe taal vertoont sterke overeenkomsten met het Occitaans, dat in Zuid-Frankrijk gesproken wordt. Het is de offici\u00eble taal van Andorra. Volgens artikel 2 van de Spaanse grondwet (zestalig) is het Castiliaans de offici\u00eble taal maar zijn de andere Spaanse talen zoals Catalaans, Galicisch en Baskisch ook officieel, \"in die autonome gemeenschap waar ze gesproken worden\".\nGeschiedenis.\nZoals bij alle Romaanse talen is de oorsprong van het Catalaans te vinden in het Latijn, zoals dat werd gesproken door het gewone volk en de Romeinse soldaten. In vergelijking met andere talen op het Iberisch Schiereiland, heeft het Catalaans minder invloed van het Arabisch ondergaan, doordat de Moorse bezetting veel korter geduurd heeft. Hierdoor is de taal dichter bij het Latijn gebleven dan het Castiliaans. De taal kende een literair hoogtepunt tussen de 13de en de 15de eeuw. De filosoof en filoloog Ramon Llull (1235-1316) was de eerste Europese auteur die een Romaanse taal, namelijk het Catalaans, boven het Latijn verkoos voor zijn publicaties.\nNa de ontdekking van Amerika in 1492, nam de politieke macht van het Huis van Castili\u00eb enorm toe en daarmee een toenemende verspaansing van het culturele leven. In Spanje werd het Catalaans in 1714, met de opkomst van de dynastie van het Huis Bourbon, verboden. In 1659 werd de Catalaanssprekende provincie Roussillon door Frankrijk geannexeerd. Na de Franse Revolutie moest iedereen daar, vanuit de gedachte van de \"\u00e9galit\u00e9\" (gelijkheid), Frans spreken en werden andere talen uit het staatsonderwijs en het openbare leven geweerd.\nIn de 19de eeuw kende het Catalaans een eerste herleving. Spanje verloor een voor een zijn koloni\u00ebn, de industri\u00eble revolutie bracht welvaart en macht naar Cataloni\u00eb en de opkomende burgerij koos voor Catalaans. De taalkundige Pompeu Fabra i Poch schreef op het einde van de 19de eeuw de eerste moderne spraakkunst, die tot een standaardwerk uitgroeide. Het duurde echter tot 1931 voor de taal een officieel statuut kreeg, op basis van het lexicografische en spraakkundige werk van Fabra. Voor korte duur echter. Door de Spaanse Burgeroorlog kwam dictator Franco in 1939 aan de macht. Hij verbood streektalen, dus ook het Catalaans, en liet ook alle Catalaanstalige boeken van na 1850 vernietigen.\nNa de dood van Franco werd de taal, als onderdeel van het democratiseringsproces, in 1975, weer toegelaten. Het volgende schooljaar werd de taal weer ingevoerd in het onderwijs. In de democratische grondwet uit 1978 krijgt het Catalaans, volgens artikel 3, een \"officieel statuut in de autonome regio's waar het gesproken wordt, in overeenstemming met de regionale grondwet\". De autonome regering van Cataloni\u00eb (\"Generalitat de Catalunya\") propageert sindsdien actief het gebruik van het Catalaans in alle onderdelen van de samenleving. In samenwerking met uitgeverij Gran Enciclop\u00e8dia Catalana worden geregeld brochures uitgegeven met woordenlijsten en taaladvies voor de meest uiteenlopende vakgebieden en onderwerpen. Het \"Centre de Terminologia\", beter bekend als \"Termcat\" werd in 1985 opgericht om de burgers taaladvies te geven en eventueel vertalingen of neologismen voor nieuwe begrippen voor te stellen. Er wordt intensief samengewerkt met de regeringen en de culturele instellingen van het Valenciaanse Land en de Balearen met het doel zowel de lokale varianten als de eenheid van de Catalaanse taal te bewaren.\nCatalaans in de huidige betekenis.\nCatalaans is opnieuw een zichtbare taal geworden. Kranten (\"Avui, El Punt\" sinds 2012 gefuseerd tot \"El Punt Avui\"), chansonniers, met als bekendste Llu\u00eds Llach i Grande, een bloeiende popscene \"Rock Catal\u00e0\" met \"Els Pets\" (De Scheten), \"Sopa de Cabra\" (Geitensoep), \"Els Gossos\" (de Honden), \"Lax'n'Busto\", \"Sau\" enzovoort.\nOm in dienst te kunnen treden van de Catalaanse overheid, inclusief het openbaar onderwijs, is het noodzakelijk de Catalaanse taal in woord en geschrift te beheersen. Het lager en middelbaar onderwijs zijn volledig in het Catalaans en het Castiliaans wordt als tweede taal onderwezen. Aan de universiteiten in Cataloni\u00eb wordt in het Catalaans, en, in steeds mindere mate, in het Castiliaans en, soms, in het Engels gedoceerd. De rechtspraak is nog in het Castiliaans, maar als het nieuwe \"Estatut\" (of lokale grondwet) goedgekeurd wordt, zouden de rechters tweetalig moeten worden.\nVolgens gegevens uit 2001 van de statistische afdeling van de gemeente Barcelona begrijpt 95% van de bevolking in Barcelona het Catalaans, kan 74,6% het spreken, kan 75% het lezen en kan 47,1% het schrijven.\nCatalaans wordt gesproken door zo'n 11,5 miljoen mensen in Cataloni\u00eb, Het Valenciaanse Land, de Balearen (Mallorca, Menorca en Ibiza), Andorra, en in de omgeving van Perpignan in Frankrijk. In de stad Alghero aan de noordwestkust van Sardini\u00eb spreekt men Algherees, dat een vorm van het Catalaans is. Volgens een taalkundig onderzoek uit 2004 spreekt 22,4% van de inwoners van Alghero het Algherees als eerste taal en kan 90,1% van de bevolking ten minste een beetje de taal spreken. In Perpignan (\"Perpiny\u00e0\") in Frankrijk is de heropleving wat voorzichtiger, maar zijn inmiddels de straatnaamborden tweetalig. In het officieel tweetalige Pa\u00eds Valenci\u00e0 (Val\u00e8ncia, Castell\u00f3 de la Plana en Alacant) staat de taal onder druk van unitaristische partijen. In februari 2006 heeft Cataloni\u00eb een eigen domeinnaam gekregen: .cat.\nDe tweede taal is Castiliaans. Catalaans is een Romaanse taal en lijkt, geschreven, zowel op Castiliaans als Frans en Italiaans. De uitspraak is minder staccato en klinkt veel minder scherp dan het Spaans.\nVrijwel alle Catalanen zijn tweetalig en spreken zowel Catalaans als Castiliaans als moedertaal. Een uitzondering is de bevolking in sommige bergdorpen van de Pyrenee\u00ebn (waar men niet altijd Castiliaans spreekt) en andersom, de bevolking afkomstig uit andere delen van Spanje die nooit Catalaans heeft geleerd, onder andere door het toenmalige verbod in tijden van het Franco-regime.\nVergelijking met andere Romaanse talen.\nHet Catalaans is sterk verwant aan het Occitaans, en in mindere mate aan het Castiliaans en Frans, al is vooral op lexicaal vlak de invloed van het Castiliaans groot. Het Oudcatalaans was vrijwel gelijk aan het Oudoccitaans. De meeste van die begrippen zijn secundair, via het Castiliaans ontleend. Iemand die Castiliaans spreekt, zal het Catalaans als een andere taal ervaren, ook al zijn er overeenkomende woorden (die echter soms valse vrienden zijn). Dit is ongeveer zoals Nederlanders het Duits ervaren en omgekeerd. Anderzijds zijn er in het Catalaans, dat gesproken wordt in een streek die slechts een korte tijd door de Arabieren bezet werd, veel minder woorden van Arabische herkomst dan in de rest van het Iberisch Schiereiland.\nWat woordenschat betreft staat het Catalaans door moderne ontleningen dicht bij het Castiliaans, maar voor woorden die rechtstreeks uit het Volkslatijn ge\u00ebrfd zijn komt de woordenschat meer overeen met die van het Occitaans, Frans of in mindere mate het Italiaans. Zo is het woord voor 'klein' in het Catalaans \"petit\" net als in het Frans en Occitaans, terwijl het Castiliaanse woord \"peque\u00f1o\" is. Daarentegen is \"dona\" het normale woord voor 'vrouw', verwant aan het Italiaanse \"donna\", waar het Castiliaans \"mujer\" (of \"do\u00f1a\") heeft en het Frans \"femme\" (of \"dame\").\nEnkele voorbeelden:\nVari\u00ebteiten en dialecten.\nEr wordt onderscheid gemaakt tussen enkele vari\u00ebteiten of hoofddialecten, die weer gegroepeerd worden in Oost- en West-Catalaans:\nHet Valenciaans en in mindere mate het Balearisch, worden door enkele sectoren van de gemeenschap als een aparte taal gezien. Er zijn twee standaarden; een van het \"Institut d'Estudis Catalans\", met als basis het Centraal-Catalaans en een van de \"Acad\u00e8mia Valenciana de la Llengua\", die het Valenciaans als uitgangspunt neemt. Het Standaardcatalaans van de \"Institut d'Estudis Catalans\" wordt het meest gebruikt.\nVoorbeelden van enkele verschillen.\nIn de provincie Lleida wordt bijvoorbeeld de slot-t uitgesproken, op de Balearen en in de Baix Empord\u00e0 gebruikt men de lidwoorden \"\"es\" \"sa\" en \"ses\"\". In Barcelona worden de doffe 'a' en de doffe 'e' gelijk uitgesproken en klinkt min of meer zoals een korte 'a' in het Nederlands, Barcelona klinkt daar min of meer als Barrssalona, waar de tweede en de derde a het midden houden tussen een 'a' en een doffe 'e'. Er zijn ook zeer plaatselijke verschillen; b.v. de 'o' in het woord \"cami\u00f2\" (vrachtwagen) wordt in Barcelona anders uitgesproken dan in Girona.\nUitspraak en spelling.\nKlinkers.\nIn onbeklemtoonde lettergrepen worden minder klinkers onderscheiden, en vallen een aantal van de hierboven genoemde dus samen. Welke klinkers samenvallen en wat het resultaat is verschilt per dialectgebied. In het Oost-Catalaans vallen onbeklemtoonde /e/, /\u025b/ en /a/ samen tot /\u0259/, en /\u0254/, /o/ en /u/ samen tot /u/. In het West-Catalaans vallen alleen onbeklemtoonde /e/ en /\u025b/ samen tot /e/, en /\u0254/, /o/ tot /o/.\nHet Catalaans kent hiernaast nog een aantal tweeklanken. Dit zijn onderliggend geen tweeklanken, maar een reeks van een enkele klinker gevolgd door /w/ of /j/. In onbeklemtoonde lettergrepen vallen sommige dan ook met elkaar samen net als bij de gewone eenklanken. De uitspraak is wel vergelijkbaar met die van tweeklanken in andere talen.\nKlemtoon.\nDe klemtoon is in het Catalaans variabel, maar valt meestal op een van de laatste drie lettergrepen van het woord.\nSpelling.\nDe spelling van het Catalaans is grotendeels fonemisch en de uitspraak is meestal van de spelling af te leiden, maar niet altijd. Als eigen letters kent het de '\u00e7' of \"ce trencada\" zoals in \"Bar\u00e7a B\" (de voetbalclub) of \"la ca\u00e7a\" \"de jacht\", de \"l\u00b7l\" of \"ele geminada\" zoals in \"parcel\u00b7la\" \"perceel\". De letter Y wordt niet gebruikt, behalve in de combinatie \"ny\" voor de klank /\u0272/, zoals in \"Catalunya\" \"Cataloni\u00eb\", \"bany\" \"bad\".\nVoor de uitspraak van een geschreven woord geldt gewoonlijk: de laatste lettergreep is beklemtoond, behalve als die eindigt in een klinker, in een klinker gevolgd door -s, of in -en, -in; dan wordt de klemtoon op de voorlaatste lettergreep geplaatst. Wanneer de plaats van de klemtoon afwijkt van de hiervoor genoemde regel, wordt dit in de spelling aangegeven met een accent op de betreffende klinker. Hierbij wordt het accent op gesloten en halfgesloten klinkers aangegeven met een accent aigu (\u00b4), op halfopen klinkers met een accent grave (`). Een opmerkelijk gevolg hiervan is dat het onderscheid tussen halfgesloten /e/, /o/ en halfopen /\u025b/, /\u0254/ niet in de spelling gemaakt wordt tenzij de plaatsing van de klemtoon afwijkt van de standaardregel en er dus een accent op de klinker geschreven wordt. In dat geval is het onderscheid namelijk wel duidelijk: halfgesloten \u00e9, \u00f3 en halfopen \u00e8, \u00f2.\nIn sommige dialecten, waaronder het Centraal-Catalaans is /r/ aan het eind van het woord weggevallen, en wordt de letter r daar dus niet uitgesproken.\nSpraakkunst.\nNet als de woordenschat vertoont ook de spraakkunst grote overeenkomsten met het Occitaans, en in mindere mate met het Castiliaans en het Frans.\nNaamwoorden.\nHet Catalaans heeft zoals de meeste Romaanse talen twee geslachten: mannelijk en vrouwelijk. Het oude onzijdige geslacht uit het Latijn is overgegaan in het mannelijke. Vrouwelijke woorden zijn vaak te herkennen aan het achtervoegsel -a, terwijl mannelijke woorden op andere klanken eindigen.\nLidwoord.\nHet Catalaans heeft een bepaald en een onbepaald lidwoord, maar het heeft niet, zoals het Frans, een partitief of delend lidwoord. Wel heeft het onbepaald lidwoord een meervoudsvorm die vertaald kan worden als 'wat' of 'enige'. Het Catalaans kent geen naamvallen, enkel het enkelvoud en het meervoud worden onderscheiden.\nHet Catalaans gebruikt het bepaald lidwoord ook bij eigennamen. Daarvoor worden naast de normale lidwoorden ook een speciaal namenlidwoord gebruikt, dat wordt gevormd door 'l' te vervangen door 'n'. Daarnaast kennen sommige dialecten het \"article salat\", een variant van het normale bepaald lidwoord waarin de 'l' is vervangen door 's'.\nMeervoud.\nHet meervoud wordt gevormd door het toevoegen van \"-s\" aan het eind van het woord. Terwijl in het Castiliaans bij woorden die eindigen op een medeklinker een extra \"-e-\" wordt ingevoegd, wordt in het Catalaans de uitgang rechtstreeks achter de stam geplaatst: \"la nit\" - \"les nits\" \"nacht\". Bij woorden die op \"-a\" eindigen is de uitgang voor het meervoud \"-es\", niet \"-as\": \"la casa\" - \"les cases\" \"huis\".\nDoor de regels van de Catalaanse spelling is het soms nodig de voorgaande medeklinker van de stam te veranderen als \"-a\" vervangen wordt door \"-es\":\nDoor het wegvallen van de slot-n is bij veel woorden de meervoudsvorming wat ingewikkelder. Bij het vormen van het meervoud wordt deze \"n\" namelijk weer teruggeplaatst: \"el pa\", - \"els pans\" \"brood\", \"la can\u00e7\u00f3\", \"les can\u00e7ons\" \"lied\". Dit gebeurt bij het grootste deel van de woorden die op een beklemtoonde klinker eindigen, maar er zijn uitzonderingen. Voorkennis van de herkomst van het woord, of van het woord in andere Romaanse talen (en eventueel het daaruit ontleende Nederlandse woord) kan meestal zekerheid geven.\nBij mannelijke woorden die al op een sisklank eindigen (\"s\", \"\u00e7\", \"x\") kan de meervouds-s niet goed uitgesproken worden. Deze wordt dan versterkt tot \"-os\": \"el gos\" - \"els gossos\" \"hond\", \"el bra\u00e7\" - \"els bra\u00e7os\" \"arm\". Bij woorden die op \"-sc\", \"-st\" of \"-xt\" eindigen gebeurt dit ook, maar het is niet vereist en zowel \"-s\" als \"-os\" komen voor: \"el text\" - \"els texts\" \u00f3f \"els textos\" \"tekst\". Bij mannelijke woorden die eindigen in \"-ig\" (uitgesproken als ) zijn ook twee vormen mogelijk, namelijk eindigend op \"-igs\" of op \"-jos\": \"el faig\" - \"els faigs\" \u00f3f \"els fajos\" \"beuk\".\nBijvoeglijk naamwoord.\nBijvoeglijke naamwoorden volgen het bijbehorende zelfstandige naamwoord of (eventueel weggelaten) voornaamwoord naar geslacht en getal. Als het geslacht niet bekend is of als verwezen wordt naar een groep van gemengd geslacht, dan wordt de mannelijke vorm gebruikt.\nDe vrouwelijke vorm wordt meestal gevormd door \"-a\" achter de mannelijke vorm te plaatsen. Hierbij kunnen een aantal veranderingen optreden:\nBijvoeglijke naamwoorden met bepaalde uitgangen zoals \"-nt\", \"-al\" hebben geen aparte vrouwelijke vorm. Bij een aantal bijvoeglijke naamwoorden die eindigen in \"-e\" wordt die vervangen door \"-a\" in de vrouwelijke vorm, in anderen is de vrouwelijke vorm gelijk aan de mannelijke. Ten slotte zijn er ook nog woorden die in het enkelvoud in beide geslachten gelijk zijn, maar in het meervoud verschillend: \"feli\u00e7\" \"blij\" zowel mannelijk als vrouwelijk, maar in het meervoud mannelijk \"feli\u00e7os\" en vrouwelijk \"felices\".\nIn tegenstelling tot bij het Nederlands wordt ook in het naamwoordelijk deel van het gezegde het geslacht aangepast. Bijvoeglijke naamwoorden volgen dan het onderwerp van de zin naar geslacht en getal, zelfs al heeft het onderwerp geen zichtbare geslachtsvorming:\nWerkwoorden.\nWaar de verbuiging van bijvoeglijke en zelfstandige naamwoorden redelijk eenvoudig is, is de vervoeging van werkwoorden vrij ingewikkeld en is er een grote verscheidenheid aan vormen, net als in de andere Romaanse talen. Het Catalaanse werkwoord kent echter minder vormen dan het Castiliaanse.\nTijden en wijzen.\nHet Catalaans maakt in de verleden tijd onderscheid in aspect tussen imperfectief en perfectief. Dat wil zeggen dat het verschil maakt of een handeling in het verleden onbepaald of bepaald is. Dit wordt in het Nederlands niet goed onderscheiden, en kan naargelang de context als onvoltooid verleden tijd of als voltooid verleden tijd vertaald worden, waardoor het soms moeilijk is een precieze vertaling te geven waarin alle nuances goed overkomen.\nHet perfectieve aspect dient overigens goed onderscheiden te worden van het perfect aspect, oftewel de voltooide tijd. In alle wijzen en tijden behalve de gebiedende wijs wordt namelijk ook onderscheid gemaakt tussen imperfect (onvoltooid) en perfect (voltooid). De voltooide vorm wordt gevormd door middel van het voltooid deelwoord in combinatie met het hulpwerkwoord \"haver\" \"hebben\". Het perfect aspect duidt een gebeurtenis aan die is afgerond maar die nog relevant is voor de tijd waarover men spreekt. Dit komt dus zowel qua vorm als betekenis overeen met de Nederlandse combinatie \"hebben/zijn\" en een voltooid deelwoord.\nHet werkwoord onderscheidt de volgende vormen in de aantonende wijs (\"indicatiu\"), met als voorbeeld het werkwoord \"menjar\" \"eten\":\nDaarnaast kent het Catalaans de aanvoegende wijs (\"subjuntiu\"). Deze wordt gebruikt om uit te drukken dat iets niet zeker is, of dat de spreker twijfelt aan de waarheid van een gegeven. Hierbij ontbreekt de toekomende tijd, die van zichzelf natuurlijk al onzeker is. Verder is er nog de voorwaardelijke wijs (\"condicional\"), waarbij wordt uitgedrukt dat een handeling zou gebeuren onder een bepaalde voorwaarde, en de gebiedende wijs (\"imperatiu\"), waarin wordt bevolen dat iets gebeurt.\nTen slotte is er nog het progressieve of voortdurende aspect, dat gevormd wordt met \"estar\" \"zijn\" en het tegenwoordig deelwoord. Dit is te vergelijken met het Nederlandse \"aan het\":\nVervoeging.\nBij de vervoeging van werkwoorden wordt het persoonlijk voornaamwoord meestal niet gebruikt, omdat de vervoeging van het werkwoord duidelijk maakt wie de spreker is. Persoonlijke voornaamwoorden worden alleen gebruikt ter verduidelijking van de vervoeging (als er door een ingewikkelde zin twijfel kan bestaan over de juiste interpretatie), of om nadruk te leggen.\nDe voltooid verleden tijd (passat) wordt samengesteld door speciale vormen het werkwoord \"anar\" \"gaan\" in combinatie met de infinitief: \"vaig\", \"vas\", \"va\", \"vam\", \"vau\", \"van\". Hierdoor lijkt het alsof \"vaig menjar\" betekent \"ik ga eten\" terwijl het juist \"ik at\" betekent. In werkelijkheid stamt deze vorm van een oude verbogen passat van \"anar\", die tegenwoordig haast niet meer gebruikt wordt: \"vaig\", \"vast/vares\", \"va\", \"vam/v\u00e0rem\", \"vas/v\u00e0reu\", \"varen\". In oorsprong betekende \"vaig menjar\" dus \"ik ging eten\". Als men in het Catalaans ook echt \"ik ga eten\" wil zeggen, gebruikt men \"vaig a menjar\"."}
{"id": "8175", "revid": "1361084", "url": "https://nl.wikipedia.org/wiki?curid=8175", "title": "Lijst van Tweede Kamerleden 2003-2006", "text": "De samenstelling Tweede Kamer 2003-2006 is een lijst van leden van de Tweede Kamer in de periode tussen de Tweede Kamerverkiezingen van 22 januari 2003 en 22 november 2006. De regering werd gevormd door achtereenvolgens het kabinet-Balkenende II en kabinet-Balkenende III. De zittingsperiode liep van 30 januari 2003 tot 29 november 2006.\n\"De partijen staan in volgorde van grootte. Kandidaten die voldoende voorkeurstemmen haalden staan in volgorde van het aantal stemmen bovenaan, gevolgd door de overige leden van de fractie in volgorde van hun plaats op de kandidatenlijst.\""}
{"id": "8176", "revid": "68196304", "url": "https://nl.wikipedia.org/wiki?curid=8176", "title": "Zutphen (stad)", "text": "Zutphen (, Nedersaksisch: \"Zutfent\") is een stad in de Nederlandse provincie Gelderland, gelegen aan de rechteroever van de rivier de IJssel. Het is de hoofdplaats van de gemeente Zutphen met inwoners () en de stad heeft inwoners\nDe geschiedenis van Zutphen bestrijkt meer dan 1700 jaar. In die tijd is Zutphen uitgegroeid van een Germaanse nederzetting via een belangrijk machtscentrum rond 1000 en een succesvolle handelsstad rond 1300 tot een middelgrote stad anno nu. De stad kreeg stadsrechten aan het einde van de 12e eeuw en trad toe tot de Hanze. Het Wapen van Zutphen draagt nog altijd de symbolen van een Hanzestad.\nIn 2005 is de voormalige naastgelegen gemeente Warnsveld gefuseerd met Zutphen.\nGeschiedenis.\nZutphen ontstond in de Romeinse tijd als Germaanse nederzetting op een rivierduinencomplex. De nederzetting van de Frankische stam der Chamaven was vermoedelijk al vanaf het begin versterkt: twee parallelle, 5 meter brede en twee meter diepe V-vormige grachten sneden een strategisch puntje van het rivierduin bij de monding van de Berkel in de IJssel af. De plaats is al meer dan 1700 jaar continu bewoond en is een van de oudste steden van Nederland. De naam Zutphen is ontstaan uit \"Zuid-venne\", een rivierduinencomplex te midden van drassige weidegronden. De nederzetting bleef in de vroege middeleeuwen op het huidige 's-Gravenhof bestaan, dit in tegenstelling tot veel andere woonplaatsen in de Volksverhuizingentijd. Na de incorporatie van de IJsselstreek bij het Frankische rijk rond 800 werd Zutphen een bestuurlijk centrum van de graven van Hamaland.\nRingwal.\nIn de late 9e eeuw werd Zutphen verwoest bij Vikingaanvallen, waarna aan het einde van die eeuw een ronde ringwal werd opgericht met een 20 meter brede U-vormige gracht. De markten Groenmarkt, Houtmarkt en Zaadmarkt zijn nog een deel van die voormalige ringwal en gracht. In het midden van de 11e eeuw werd Zutphen enige tijd een vorstelijke residentie en werd er een palts gebouwd. Kort daarvoor was er een kerkkapittel gesticht. De oudste romaanse bouwfase van de kapittelkerk, de huidige Sint-Walburgiskerk werd in 1105 ingewijd. Sinds 1046 was de bisschop van Utrecht landsheer van het Zutphense graafschap. In de loop van de late 11e eeuw en de vroege 12e eeuw wisten de graven van Zutphen steeds meer macht naar zich toe te trekken. Onder de Gelderse graven werd de grafelijke stad, die sinds 1138 via huwelijk in Gelderse handen was gekomen, snel groter en economisch belangrijker.\nGraaf Hendrik I van Gelre en Zutphen (1138-1181) liet een nieuwe nederzetting van handelaren en ambachtslui buiten de ringwalburg van een eigen omwalling voorzien. De wal bevatte twee tufstenen poorten en zeven of acht torens van dezelfde uit Duitsland aangevoerde steensoort. Dat gaf de stad de allure van de bisschoppelijke steden Deventer en Utrecht. In dit stadsgebied vestigde de graaf een eigen hof, dat in 1293 geschonken werd aan de dominicanen. \nHanzestad.\nDeze locatie lag goed op de kaart bij de kooplieden, en Zutphen groeide snel en werd een van de Hanzesteden. Tussen 1191 en 1196 kreeg Zutphen stadsrechten toegewezen door graaf Otto van Gelre (1181-1207). Veel Gelderse steden (waaronder Arnhem, Doesburg, Doetinchem, Harderwijk, Lochem en Hattem) ontleenden hun later verleende stadsrechten aan die van Zutphen. De stad werd ommuurd in de 13e eeuw en uitgebreid met de in de 13e eeuw door de graaf gestichte Nieuwstad. In 1284 en 1336 vonden in Zutphen grote stadsbranden plaats. Dit had tot gevolg dat de rijke stad in snel tempo 'versteende'. Huizen werden met stedelijke subsidies in baksteen gebouwd. Vele tientallen huizen dateren nog van kelder tot kap uit de 14e eeuw. Zutphens \"gouden eeuw\" was de 14e eeuw. Zutphen werd de hoofdstad van de Graafschap Zutphen. De stad nam onder meer deel aan de Oostzeehandel, was vanaf de 13e eeuw lid van de Hanze en had handelsfactorijen aan de Sont in Skan\u00f6r op het zuidwestelijke puntje van Schonen en Drag\u00f8r op het eiland Amager. In de Rijnhandel was de stad zeer actief dankzij diverse tolvrijheden. Rond 1300 waren Zutphense kooplieden verantwoordelijk voor ongeveer een kwart van de waarde aan handelswaren die de Rijnmond van Lobith passeerde.\nMuntrecht.\nZutphen heeft gedurende enkele honderden jaren het stedelijke muntrecht gehad, maar actief gemunt is er slechts in vier muntperioden: 1478-1480, 1582-1583, 1604-1605 en 1687-1692. In eerdere perioden is ook door de Zutphense graven te Zutphen gemunt (Hendrik I (circa 1150-1181) en Otto I (1182-1207)), en later door de hertogen van Gelre (1499) en de provincie (1582-1583).\nTachtigjarige Oorlog.\nDe 16e eeuw bracht moeilijke tijden voor Zutphen door de opkomst van andere steden en de Tachtigjarige Oorlog met de Spanjaarden. Na de roerige Gelderse Oorlogen in de eerste decennia van de 16e eeuw werden de vestingwerken van Zutphen gemoderniseerd, maar dat mocht niet baten. Op 10 juni 1572 werd de stad ingenomen door graaf Willem IV van den Bergh, een zwager van Willem van Oranje. Van den Bergh verdreef de Spanjaarden, die echter op 17 november 1572 de stad onder Don Frederik, de zoon van de hertog van Alva, heroverden. Geschiedschrijving tot in de 21e eeuw maakte melding dat hierbij honderden inwoners ge\u00ebxecuteerd werden, het 'Bloedbad van Zutphen'. Nader onderzoek heeft duidelijk gemaakt dat dit beeld onjuist is. Veel Waalse huursoldaten werden terechtgesteld en veel burgers vonden de dood tijdens de plunderingen. Al met al een bloedbad, maar geen geplande moordpartij zoals in Mechelen en Naarden.\nEr volgden jaren van wisselende bezetting en belegeringen. Bij een vooral in Engeland bekende Slag om Zutphen sneuvelde in 1586 staatsman, dichter en vertrouweling van Elisabeth I: Sir Philip Sidney. Tussen 1582 en 1591 trok het grootste deel van de bevolking weg of werd vermoord. In 1591 werd de stad heroverd door Maurits van Nassau, tijdens het Beleg van Zutphen. Daarmee begon een lange periode van Zutphen als garnizoens- en vestingstad. In het Rampjaar 1672 werd Zutphen veroverd door het Franse leger. De Walburgiskerk werd opnieuw ingericht voor de katholieke eredienst, maar werd na het vertrek van de Fransen weer teruggegeven aan de protestanten.\nVestingstad.\nKort na 1700 werd de vesting Zutphen uitgebreid naar ontwerp van Menno van Coehoorn en aan het eind van de 18e eeuw uitgebreid met de linies van Het Wambuis en Hooff. Er kwam een nieuwe gordel van lunetten en hoornwerken die het vijandelijk geschut nog verder van de stad moest houden. Zutphen was honderden jaren lang ingeklemd in haar vestingwerken. De bevolking groeide gestaag van 7500 inwoners in 1795 naar meer dan 15.000 in 1860 op slechts 47 hectare grond binnen de muren. De ruimtegroei begon pas weer toen in 1874 de vesting Zutphen werd opgeheven, en de muren om de stad verwijderd konden worden. Enkele delen van de vestingwerken zijn nog zichtbaar, zoals het Bourgonjebolwerk aan de IJsselkade, ook bekend als 'de Bult van Ketjen'. De groei van Zutphen bleef door waterproblemen (Baaksche Overlaat) en beperkte industrialisatie achter bij de landelijke trend. Pas in de jaren dertig van de 20e eeuw werd het inwonertal van 20.000 gepasseerd.\nTweede Wereldoorlog.\nIn de Tweede Wereldoorlog werd de stad zwaar getroffen door ten minste drie bombardementen en door twee weken strijd in 1945. Alleen al bij het bombardement van 14 oktober 1944 lieten meer dan 100 burgers het leven. Van de bijna 500 Joodse bewoners keerden er na de bevrijding ongeveer 60 terug. Na de oorlog stond alles in het teken van wederopbouw, restauratie en industrialisatie.\nTegenwoordig zijn in het centrum van Zutphen nog vele sporen te vinden van de middeleeuwse bloeitijd van de stad, zoals van de ommuring: de Drogenapstoren uit 1444, de Bourgonjetoren uit 1457, de Kruittoren van begin 14e eeuw, de Spanjaardspoort (een voorpoort van de oude Nieuwstadspoort uit circa 1400) en diverse waltorens aan de Bornhovestraat en Armenhage (13e eeuw). Daarnaast zijn er ook nog grote stukken stadsmuur te vinden, waaronder een stuk bij de Drogenapstoren, en een stuk bij de Berkelpoort uit het begin van de 14e eeuw met resten van twee waltorens. De middeleeuwse binnenstad van Zutphen herbergt achter de veelal jongere gevels een groot aantal bakstenen huizen uit de late middeleeuwen. Vele tientallen dateren zelfs tot en met de kapconstructie van voor 1400. Er zijn drie middeleeuwse kerken (zie verder) en resten van diverse kloosters en hospitalen.\nIn 1927 werd het Wijnhuisfonds opgericht, dat sindsdien meer dan 80, vaak verwaarloosde panden heeft opgekocht en gerestaureerd. Gerestaureerde panden worden verhuurd; de opbrengst wordt gebruikt om andere gebouwen te restaureren. Per 1 januari 2013 fuseerde de NV Stadsherstel met het Wijnhuisfonds, waardoor er nu een organisatie is die zich met de restauratie van oude panden in Zutphen bezighoudt.\nStadsuitbreiding na 1945.\nTussen 1950 en 1970 is de wijk Waterkwartier gebouwd met meer dan 5.000 woningen. Dit is de grootste woonwijk van Zutphen. In de jaren 1970 is de wijk Zuidwijken gebouwd. Ze bestaat uit eengezinswoningen, afgewisseld door appartementen en maisonettewoningen. In de wijk is het overdekte winkelcentrum De Brink gelegen. In 1992 is de bouw begonnen van de wijk Leesten met in totaal circa 3500 woningen. Er wonen in 2023 ongeveer 9.000 mensen. In het oostelijke deel wordt nog gebouwd. In de wijk staat ook het ziekenhuis van Zutphen, een onderdeel van de Gelre ziekenhuizen te Apeldoorn.\nGeografie.\nTopografie.\nZutphen ligt in het noordoosten van de provincie Gelderland. De stad is gelegen aan de rivier de IJssel (voornamelijk aan de oostelijke zijde) aan de monding van de Berkel. Doorgaans wordt Zutphen nog net als de \u2018poort\u2019 tot de streek de Achterhoek gerekend. Toch is Zutphen de historische hoofdstad van de Graafschap, dat immers naar het graafschap Zutphen verwijst. Als zodanig was de stad, samen met Nijmegen en Arnhem, tot 1795 een van de drie hoofdsteden van Gelderland. Gevoelsmatig is de oude relatie tussen hoofdstad en achterland verwaterd en heeft Doetinchem die rol overgenomen.\nNabijgelegen plaatsen zijn Apeldoorn, Arnhem, Deventer, Doesburg, Doetinchem, Lochem en Brummen.\nCultuur.\nBijzondere bouwwerken en pleinen.\nVanwege het grote aantal historische gebouwen met een toren wordt Zutphen ook wel de \"Torenstad\" genoemd. Omdat er in het centrum van Zutphen weinig tot geen moderne hoogbouw staat, zijn de historische torenspitsen van onderstaande gebouwen goed zichtbaar en vormen zo de \"skyline\" van Zutphen. De titel Torenstad wordt vaak gebruikt in reclame-uitingen om toeristen te trekken.\nReligieuze architectuur.\nDe \"Walburgiskerk\" werd gesticht en gebouwd als romaanse kapittelkerk omstreeks 1050, verbouwd in romanogotische Keulse stijl in 1200-1270, daarna vergroot in de 14e, 15e en vroege 16e eeuw tot een grote hallenkerk, een voorbeeld van rijke Nederrijnse gotiek. In de toren hangen zes klokken die nog altijd met de hand geluid worden, op zaterdagavond vanaf 18.00 uur en v\u00f3\u00f3r de kerkdiensten. In de viering hangt het Angelusklokje, dat dagelijks te horen is.\nBij de kerk hoort sinds 1561 de Librije, een bibliotheek met 750 oude folianten die vastgeketend zijn op eeuwenoude lectrijnen, lessenaars, om diefstal te voorkomen. Behalve de Librije zijn er nog maar twee andere 'kettingbibliotheken' bewaard gebleven, in het Italiaanse Cesena en het Engelse Hereford. De Librije is gesticht als een 'openbare' bibliotheek voor welgestelde Zutphenaren, en bezit tegenwoordig een belangrijke collectie van voornamelijk 15e-17e-eeuwse boeken.\nDe \"Broederenkerk\" is een grote vroeg-14e-eeuwse kloosterkerk van de Dominicaner orde (predikheren). De Broederenkerk is sinds 1983 in gebruik als openbare bibliotheek. Op de kerk staat een dakruitertorentje uit 1771, waarin het poortersklokje hangt dat nog altijd luidt tussen 21.50 en 22.00 uur waarna (tot 1853) de poorten van de stad werden gesloten. Tevens luidt de klok dagelijks 1 minuut om 18.00 uur ter herinnering aan de gevallenen in de Tweede Wereldoorlog.\nDe \"Nieuwstadskerk\" huisvest nu de katholieke Sint-Johannes de Doper, in de middeleeuwen bekend als Onze-Lieve-Vrouwe op de Nieuwstad. Gesticht als parochiekerk omstreeks 1250 van de nieuwe stadsstichting. De oudste kern (middenschip) met onderste deel van de toren dateert uit de late 13e eeuw. Uitbreidingen hadden plaats tussen 1439 en 1442 (verhoging en naaldspits toren), 1455-1459 (koor) en 1480 en 1530 (verbouwing tot hallenkerk met noorder- en zuiderzijbeuk). Het is de enige kerk met vier originele middeleeuwse luidklokken.\nCiviele architectuur.\nDe \"Drogenapstoren\" is gebouwd in 1444-1446 als stadspoort (Saltpoort = zoutpoort) en werd in 1465 weer dichtgemetseld; sindsdien staat hij bekend als toren in plaats van als poort. Stadsmuzikant Tonis Drogenap woonde er rond 1555 en gaf de toren zijn huidige naam. Van 1888 tot 1927 was de Drogenapstoren in gebruik als watertoren.\nDe \"Wijnhuistoren\" is de toren van het Wijnhuis (waag, herberg, stadswacht en wijnhuis), gefaseerd gebouwd tussen 1618 en 1642 door stadsbouwmeester Emond Hellenraet onder invloed van Hendrick de Keyser. In 1644 maakten de gebroeders Pieter en Fran\u00e7ois Hemony, wier atelier toen in Zutphen was gevestigd, voor deze toren het eerste zuiver gestemde carillon ter wereld. De Stichting \"Vrienden van het Carillon\" organiseert in de zomermaanden een reeks van concerten\nDe \"Bourgonjetoren\" is een geschuttoren uit 1457 met muren van bijna vier meter dik, gebouwd tijdens de Gelders-Bourgondische oorlog. Dominee Johannes Florentius Martinet schreef omstreeks 1770 in het uit 1741 daterende theekoepeltje op de toren zijn wereldberoemde \"Katechismus der Natuur\".\nDe \"Berkelpoort\" is onderdeel van de stadsmuur, aan de oostelijke kant van de middeleeuwse stad. Poort over de kleine rivier de Berkel. De waterpoort verbindt de oude stad en de Nieuwstad en is gebouwd rond 1320. Het werd in de middeleeuwen 'Bovenberg' genoemd. De westelijke tegenhanger werd in 1772 gesloopt.\nOverige bezienswaardigheden.\nAan de Groenmarkt, Houtmarkt en de Zaadmarkt staat een aantal statige panden. Hier woonden in de middeleeuwen maar ook in de 17e, 18e en 19e eeuw welgestelde burgers en kooplieden. Veel huizen hebben een middeleeuwse kern of zijn nog van kelder tot kap middeleeuws.\nIn de uiterwaarden van de IJssel staat de enige Amerikaanse windmotor van de provincie Gelderland. \nMonumenten.\nDe stad neemt met bijna 400 rijksmonumenten en ruim 500 gemeentelijke monumenten de eerste plaats in onder de Gelderse monumentensteden. In Nederland is Zutphen een van de belangrijkste historische stadskernen (beschermd stadsgezicht) met een bijzonder groot aantal middeleeuwse, vooral 14e-eeuwse, huizen.\nZie:\nKunst in de openbare ruimte.\nIn Zutphen zijn diverse beelden, sculpturen en objecten geplaatst in de openbare ruimte, zie:\nMusea.\nZutphen heeft een aantal musea, waaronder:\nHet Grafisch Museum Zutphen, over het drukkerijwezen van rond 1900, is per 1 juni 2011 gesloten.\nEvenementen.\nOp Koningsdag worden in de binnenstad veel activiteiten georganiseerd door de Stichting Koningsdag Zutphen. In mei vindt ieder jaar de Meimarkt plaats. Op Hemelvaart is er in De Hoven het Heufs Volksfeest. Dit is een driedaagse kermis met muziek, spellen en attracties. Van 2009 tot 2014 werd op Hemelvaartsdag het muziekfestival WoodWall op de Houtwal georganiseerd.\nIedere zomer worden op vier opeenvolgende woensdagen de Zomerfeesten gehouden, met muziekpodia her en der in de binnenstad. Op de derde dag van de Zomerfeesten is er een amateurwielerwedstrijd op een parcours door het centrum. In augustus vindt jaarlijks een kunstmarkt plaats. Begin september komen dweilorkesten naar de Zutphense Dweildag, om op diverse locaties in het centrum te spelen. Op de laatste zondag van september vindt het Chocoladefestival plaats.\nIn oktober wordt jaarlijks de \"Nationale Bokbierdag\" georganiseerd. De markt van Zutphen is dan \u00e9\u00e9n groot caf\u00e9 met allerlei soorten bokbier. De Hanze-stadsbrouwerij heeft eigen bokbier.\nSport.\nOp 31 augustus 2009 is de tweede etappe van de Ronde van Spanje in Zutphen van start gegaan.\nEen van de lokale sportverenigingen is tafeltennisclub TTV Torenstad, dat in 1984 landskampioen werd en meerdere nationale bekers won. De belangrijkste voetbalclub is FC Zutphen, actief in het Sportpark Het Meyerink. ZVV Be Quick is een voetbalvereniging die reeds in 1902 werd opgericht.\nPolitiek.\nOp politiek vlak is Zutphen veelzijdig. De gemeenteraad telt leden van zowel linkse, als rechtse, als middenpartijen die zowel op lokaal als op nationaal niveau opereren. Voor de samenstelling van de gemeenteraad zie Zutphen (gemeente).\nJustitie.\nZutphen was van oudsher een belangrijk juridisch centrum en werd daarom ook wel \"justitiestad\" genoemd. Die naam verdient het echter niet meer. In 2010 vertrok de School voor Recherche (afdeling van de Politieacademie) naar Apeldoorn, in 2011 verhuisde het parket van het Openbaar Ministerie naar Arnhem, in 2012 koos het opleidingsinstituut voor de rechterlijke macht (Studiecentrum Rechtspleging) Utrecht als domicilie en in 2013 werd de justiti\u00eble jeugdinrichting Kolkemate (JPC De Sprengen) gesloten. De stad herbergt nu nog de rechtbank, het politieconferentiecentrum in Huis 't Velde (in Warnsveld), en de Penitentiaire Inrichting Ooyerhoek (meerderjarige delinquenten), onderdeel van PI Achterhoek. In de voormalige jeugdinrichting Kolkemate is sinds februari 2014 de Piet Roordakliniek van verslavingszorginstelling Tactus gevestigd. In deze forensische kliniek worden verslaafde criminele veelplegers behandeld.\nAntroposofie.\nSinds de komst van een antroposofische huisarts in 1953 is de stad Zutphen steeds meer een centrum van de antroposofische beweging in Oost-Nederland geworden. Circa 10 tot 15 procent van de inwoners is antroposoof of voelt zich tot de antroposofische beweging aangetrokken. Zutphen heeft zich ontwikkeld tot een Steinerstad met drie vrije scholen voor basisonderwijs en een voor voortgezet onderwijs met vwo, havo, en vmbo-t. Ook is er een beroepsopleiding op antroposofische basis. Verder zijn er antroposofische winkels, tehuizen, een groot aantal alternatieve genezers en een antroposofische uitvaartonderneming gevestigd. Zutphen heeft een antroposofische woonwijk met naar bekende antroposofen genoemde straten. Ook het stadhuis is door een antroposofische architect verbouwd. In 2003 kwam burgemeester Arnold Gerritsen met het idee de stad te voorzien van het label \"antroposofische stad\", als een aanvulling op het oude \"Zutphen justitiestad\".\nVervoer.\nWegen.\nZutphen ligt circa tien kilometer ten zuiden van de A1, onder Deventer. Het is een knooppunt van provinciale wegen: de N348 (Arnhem - Zutphen - Deventer - Raalte - Ommen), N345 (Apeldoorn), N346 (Hengelo), N314 (Doetinchem), N319 (Winterswijk) en N826 (Laren). Er liggen twee bruggen voor het wegverkeer over de IJssel. De Oude IJsselbrug vlak bij het centrum en de Cortenoeverse brug ten zuiden van de stad.\nOpenbaar vervoer.\nSpoorverkeer\nBij station Zutphen komen vier spoorlijnen bij elkaar en kan in vijf verschillende richtingen gereisd worden. Aan de westzijde is de IJsselspoorbrug met daarachter een tak naar station Dieren en een tak naar station Apeldoorn. Aan de oostzijde zijn de takken naar station Deventer, station Hengelo en station Winterswijk.\nEr vertrekken twaalf treinen per uur en het is daarmee een belangrijk regionaal spoorwegknooppunt. Er zijn twee treinen per uur naar Winterswijk, Hengelo - Oldenzaal, Deventer - Zwolle, Apeldoorn, en vier treinen per uur naar Arnhem - Nijmegen. Van station Zutphen maken twee verschillende treinvervoerders gebruik: NS en Arriva (richting Hengelo en Oldenzaal onder de naam Blauwnet).\nBuslijnen\nAl het busvervoer wordt door Arriva geregeld, met uitzondering van buurtbussen 504 en 515 en schoolbus 604 (EBS).\nScheepvaart.\nZutphen ligt aan de rivier de IJssel en heeft als oude Hanzestad aan de IJssel verschillende havens voor de scheepvaart. Er is ruimte voor de grote binnenscheepvaart en er zijn recreatieve havens, waar passanten kunnen aanleggen. Alle havens zijn gelegen aan de rechteroever van de IJssel, stroomopwaarts achtereenvolgens:\nTen noorden van Zutphen begint het Twentekanaal.\nVernoeming.\nEen krater op Mars is genoemd naar Zutphen.\nVoormalige stedenbanden.\nDe gemeente Zutphen had tot 2018 vier stedenbanden met steden in het buitenland.\nSommige relaties, zoals die met Villa Sandino en Satu Mare, bestonden in het verleden deels uit ontwikkelingshulp. Daarnaast waren er lange tijd veel uitwisseling en onderlinge contacten tussen gemeentebestuurders, verenigingen en andere clubs."}
{"id": "8177", "revid": "811889", "url": "https://nl.wikipedia.org/wiki?curid=8177", "title": "Nieuwe Communistische Partij-NCPN", "text": "De Nieuwe Communistische Partij-NCPN (offici\u00eble naam; ook wel Nieuwe Communistische Partij van Nederland genoemd, afkorting NCPN) is een communistische partij in Nederland.\nHistorie.\nDe NCPN is op 14 november 1992 opgericht als fusie van verschillende groepen communisten die het niet eens waren met de beslissing van de Communistische Partij van Nederland (CPN) om op te gaan in fusiepartij GroenLinks. Tot de oprichters behoorden Oost-Groningse communisten als Hans Heres, Koert Stek en Albert Schwertman. De voornaamste groep waaruit de NCPN is voortgekomen is de VCN, Partij van Communisten in Nederland. Deze groep ontstond in 1983 als het Horizontaal Overleg van Communisten (HOC) binnen de CPN. Bij de oprichting van de NCPN sloten zich ook andere communisten aan. De NCPN geeft via de stichting HOC de vierwekelijks krant \"Manifest\" uit.\nDe NCPN heeft sinds 2003 ook een organisatorisch zelfstandige jongerenorganisatie: de Communistische Jongerenbeweging (CJB). De CJB verving het eerdere NCPN-Jongeren, wat een platform binnen de partij was. De NCPN is betrokken geweest bij (de oprichting van) verschillende comit\u00e9s en actiegroepen, waaronder CubaSol, een comit\u00e9 dat solidariteit met Cuba nastreeft, en faciliteert veel van de werkzaamheden van deze groep.\nDe partij heeft deelgenomen aan de Tweede Kamerverkiezingen in 1994, 1998 en 2003, maar haalde altijd te weinig stemmen voor een zetel.\nIdeologie en standpunten.\nDe NCPN is een communistische partij waarvan de ideologie is gebaseerd op de leer van Marx, Engels en Lenin. De partij streeft er naar de voorhoedepartij te zijn van de Nederlandse arbeidersklasse en deze te leiden naar een revolutie, die moet leiden tot het einde van het kapitalisme, en zal worden opgevolgd door een socialistische samenleving. De socialistische samenleving is volgens de NCPN een samenleving zonder uitbuiting en onderdrukking, zonder onrecht.\nEconomie.\nDe NCPN verwerpt de vrijemarkteconomie en eist het terugdraaien van de privatiseringen van o.a. de zorg, de post en het openbaar vervoer. De NCPN is groot pleitbezorger van meer volwaardige werkgelegenheid en het omzetten van banen in flexconstructies naar vaste banen met volledige cao-rechten. De partij eist een algemene loonstijging bovenop de vaste koppeling van de lonen en uitkeringen aan de stijging van de kosten van het levensonderhoud.\nWonen.\nVoor de NCPN is wonen een absoluut grondrecht. Ze verzet zich tegen de sloop van betaalbare sociale huurwoningen en de gentrificatie van arbeiderswijken. Daarnaast wil de partij een einde aan het speculeren met grond door gebiedsontwikkelaars, die woekerwinsten en woekerhuren tot gevolg hebben.\nZorg.\nDe zorg moet volgens de NCPN weer los worden gemaakt van de vrije markt. De partij pleit voor hogere lonen voor zorgpersoneel en daarnaast ook voor de democratische en centrale aansturing van de zorg en de medicijnenproductie, in het bijzonder sinds de uitbraak van COVID-19 in Nederland.\nAntifascisme.\nDe NCPN is ieder jaar vertegenwoordigd bij de herdenking van de Februaristaking, bij de De Dokwerker in Amsterdam. Ook heeft de partij bijvoorbeeld in 2007 actie gevoerd tegen het optreden van artiest Johan Heesters in Amersfoort, omdat Heesters tijdens de Tweede Wereldoorlog met de bezetter zou hebben gecollaboreerd. \nVakbeweging.\nVeel leden van de NCPN zijn actief lid van de vakbond FNV. De partij steunt steevast de linkervleugel van de bond in de verschillende interne discussies. Regelmatig biedt de partij in haar krant Manifest ruimte aan vakbondsbestuurders voor opiniestukken of interviews. In het bijzonder rondom het onderwerp pensioenen is de partij actief.\nEuropa.\nDe NCPN is een Eurosceptische partij. Ze verwijt de EU een imperialistisch bondgenootschap van kapitalistische landen, die in dienst staat van de belangen van de kapitalisten. De partij pleit niet actief voor een Nexit, maar feliciteerde bijvoorbeeld wel haar zusterpartij uit Groot-Brittanni\u00eb met het resultaat van het Brexitreferendum in 2016. Eerder voerde de partij ook campagne tegen de Europese grondwet.\nInternationaal.\nDe NCPN steunt de socialistische regering van Cuba en heeft solidariteit getoond met de arbeidersklasse van Venezuela en Bolivia tijdens de gepoogde coup d'etat in beide landen. De partij is bijzonder kritisch op het lidmaatschap van Nederland van de NAVO. De interventies van de NAVO in Irak, Afghanistan en Libi\u00eb werden veroordeeld. De NCPN heeft de Russische invasie van Oekra\u00efne in 2022 veroordeeld. De NCPN noemt het een 'inter-imperialistisch conflict' tussen aan de ene kant de NAVO, EU, VS en Oekra\u00efense regering en aan de andere kant de Russische federatie, die resultaat is van een 'langdurige escalatie door beide partijen, die uit zijn op invloedssferen, markten, grondstoffen, industrie\u00ebn en transportroutes'.\nVerkiezingen.\nTweede Kamer.\nDe NCPN heeft driemaal deelgenomen aan Tweede Kamerverkiezingen. In de jaren daarna zag de partij van deelname af en riep tot 2012 haar aanhangers op te stemmen op de SP.\nProvinciale Statenverkiezingen.\nDe NCPN tussen 1991 en 2007 viermaal aan de Provinciale Statenverkiezingen deelgenomen, in de provincies Groningen, Noord-Holland, Overijssel en Friesland. Sinds 2007 heeft de partij niet meer meegedongen naar een Statenzetel.\nGemeenteraadsverkiezingen.\nBij de gemeenteraadsverkiezingen in 1994 - de eerste na de oprichting van de NCPN eind 1992 - behaalde de partij in de gemeente Reiderland zeven zetels en leverde beide wethouders. In Lemsterland en Scheemda behaalde de partij twee zetels. In de Amsterdamse stadsdeelraden Westerpark en De Baarsjes behaalde de NCPN respectievelijk een en twee zetels. De Amsterdamse zetels gingen in 1998 weer verloren.\nIn de 21ste eeuw is de NCPN alleen vertegenwoordigd geweest in Noordoost-Groningen, Heiloo en De Friese Meren. De partij deed onsuccesvol mee in verscheidene andere gemeenten, waaronder Amsterdam, Den Haag, Rotterdam en Enschede.\nNoordoost-Groningen.\nIn het traditionele CPN bolwerk Reiderland bleef de NCPN tot en met de verkiezingen van 2002 de grootste partij. De partij was daarnaast ook vertegenwoordigd in Scheemda. In 1999 kwam het tot een splitsing in de partij door een meningsverschil over de Blauwestad. De afdeling Scheemda splitste zich af en vormde de Verenigde Communistische Partij (VCP). Bij de gemeenteraadsverkiezingen van 2006 verloor de NCPN in Reiderland drie zetels en kwam met twee zetels in de raad. Iets meer dan een maand na verkiezingen stapte raadslid Zwanie Tielman uit de NCPN-fractie, waarmee de partij nog slechts een zetel overhield, ingenomen door Hans Heres. De partij verloor daarnaast al haar zetels in Scheemda aan de VCP. Bij de vervroegde gemeenteraadsverkiezingen voor de nieuwe gemeente Oldambt slaagde de NCPN er niet in om zetels te halen. De VCP bleef wel vertegenwoordigd in Oldambt.\nHeiloo.\nSinds 2002 was de NCPN vertegenwoordigd in Heiloo door Willem Gomes. Bij de verkiezingen in 2006 behaalde de NCPN voldoende stemmen voor twee zetels maar kon slechts een zetel innemen omdat de partij maar een kandidaat (Willem Gomes) op de lijst had staan. Gomes probeerde kort na de gemeenteraadsverkiezingen een NCPN\u2019er voor een wethouderspositie naar voren te schuiven om zo naar eigen zeggen een afspiegelingscollege te vormen. In 2014 wist de NCPN weer twee zetels te halen, echter in 2015 stapte raadslid Cor de Boer over van de NCPN naar Heiloo2000. In 2018 bleef de NCPN op een zetel steken. Op 21 september 2018 overleed Gomes plotseling. Zijn opvolger Bas van Beusekom besloot enkele maanden later \u00e9\u00e9n fractie te vormen met Gemeentebelangen Heiloo.\nLemsterland/De Friese Meren.\nHet NCPN-raadslid in de Friese Meren, Rinze Visser, is een van de langst zittende raadsleden van Nederland. Hij is onafgebroken lid van de gemeenteraad sinds 1970, opeenvolgend voor de CPN, het VCN en de NCPN. In 2011 ontving hij bij zijn 40-jaar raadslidmaatschap de erepenning van de gemeente Lemsterland.\nBij de herindelingsverkiezing van november 2013 in de nieuw gevormde gemeente De Friese Meren behaalde de NCPN een zetel, ze kwam enkele stemmen tekort voor een tweede. In de voormalige gemeente Lemsterland, waar de NCPN voorheen met twee zetels vertegenwoordigd was, haalde de partij 18,4% van de stemmen en in Lemmer zelf werd zij voor het eerst in de geschiedenis de grootste. In 2018 haalde de partij wel twee zetels (6,3%) en werd de partij opnieuw de grootste in Lemmer.\nInternationaal.\nDe NCPN is een actief onderdeel van de communistische wereldbeweging. De partijkrant Manifest deelt regelmatig bijdragen en reportages van zusterpartijen. Daarnaast neemt de NCPN regelmatig deel aan de jaarlijkse Internationale Conferentie van Communistische en Arbeiderspartijen (IMCWP), ge\u00efnitieerd door de Communistische Partij van Griekenland.\nOok maakt de NCPN onderdeel uit van de Europese Communistische Actie (ECA), die op 18 november 2023 werd opgericht door diverse Europese communistische partijen. De oprichting en eerste editie vond plaats in Athene onder leiding van de Communistische Partij van Griekenland (KKE).\nDrielandenconferentie.\nIn 2006 startte op initiatief van de NCPN een jaarlijkse conferentie met de Communistische Partij van Luxemburg, de Duitse Communistische Partij en de Partij van de Arbeid van Belgi\u00eb. In 2014 trad de DKP als organisator op van de conferentie Aken, en organiseerden de vier partijen voor het eerst een gezamenlijke manifestatie \"Tegen imperialistische oorlogen\". De conferentie dat jaar stond in het teken van de herdenking van 100 jaar Eerste Wereldoorlog. In 2015 was er opnieuw een conferentie van de vier partijen, waarbij de NCPN de gastheer was. Deze conferentie vond plaats in Zuidlaren. Daaraan voorafgaand vond een demonstratie plaats in het centrum van de stad Groningen. De leus van de demonstratie was: \"Stop de aanvallen op de arbeidersklasse! Strijd is de enige weg!\". De laatste conferentie in 2019 werd georganiseerd in Oisterwijk en werd voorafgegaan aan een demonstratie tegen racisme en discriminatie in het centrum van Tilburg, mede georganiseerd met de CJB en de AFVN. Sinds februari 2020 doet de Partij van de Arbeid van Belgi\u00eb niet meer mee met de conferentie."}
{"id": "8178", "revid": "7123", "url": "https://nl.wikipedia.org/wiki?curid=8178", "title": "Nieuwe Communistische Partij van Nederland", "text": ""}
{"id": "8179", "revid": "66233642", "url": "https://nl.wikipedia.org/wiki?curid=8179", "title": "Chemisch wapen", "text": "Een chemisch wapen is een niet-explosieve chemische stof die wordt gebruikt om mensen buiten gevecht te stellen, te verwonden of te doden. Het wordt onderscheiden van een biologisch wapen, dat organismen of toxinen daarvan afkomstig bevatten. In dit laatste geval is het onderscheid onduidelijker. Voorbeelden van chemische wapens zijn blaartrekkende gassen zoals mosterdgas, zenuwgassen zoals VX en irritantia zoals pepperspray.\nGeschiedenis.\nIn de Eerste Wereldoorlog werden voor het eerst op grote schaal chemische wapens gebruikt. Hoewel de Franse troepen al op 23 augustus 1914 zonder veel succes als eersten traangasgranaat hadden gebruikt, wordt in de krijgskunde toch 22 april 1915 beschouwd als het begin van de moderne chemische oorlogsvoering. Twee uur voor zonsondergang openden de Duitsers 1600 grote en 4100 kleine cilinders met vloeibaar gemaakt chloorgas. Kort daarna dreef een door een noordenwind gedragen groengele gaswolk in de richting van de Franse en Engelse loopgraven langs de zes kilometer lange frontlinie tussen Langemark en Bikschote. Dankzij de hoogstaande chemische industrie in Duitsland en in het bijzonder het Pruisische leger dat speciaal voor de ontwikkeling van chemische wapens een heel team wetenschappers - onder leiding van professor scheikunde Fritz Haber - in dienst had, had de Duitse aanval meer succes. Vanaf december 1915 werd het sterkere fosgeengas en vanaf 1917 ook mosterdgas (yperiet) ingezet. Het gifgas werd verspreid door de loopgraven en kostte vele tienduizenden soldaten het leven.\nGifgas werd niet voor het eerst in de Eerste Wereldoorlog gebruikt, maar al in de oudheid. In 585 voor Christus ordonneerde de Griekse dichter-staatsman Solon om de rivier Pleistos, die de door hen belegerde stad Kirra via aquaducten van drinkwater voorzag, te vergiftigen met het toxische nieskruid. De door hevige diarree verzwakte inwoners van de stad waren daarop een makkelijke prooi voor het Atheense leger. De Perzen zouden in 256 tijdens een beleg van Dura aan de rivier de Eufraat de Romeinen hebben vergiftigd met pek en zwavel.\nIn 1925 hebben Spanje en Frankrijk, tegen een enkele maanden daarvoor gesloten verdrag in, met hulp van Duitsland mosterdgas ingezet tegen de bevolking van de zojuist uitgeroepen Rif-Republiek in Marokko.\nIn 1934 deden de Italianen hetzelfde met Ethiopi\u00eb.\nSinds die tijd zijn steeds nieuwe, potentieel effectievere chemische wapens ontwikkeld, zoals zenuwgassen (bijvoorbeeld sarin). Er zijn ook vormen die slechts buiten gevecht stellen zoals traangas, braakgas en pepperspray. Een bijzondere vorm hiervan zijn de incapacitantia, die iemand fysiek of psychisch weerloos maken zonder blijvend letsel.\nVerbod.\nIn 1925 werd het Protocol van Gen\u00e8ve ondertekend, waardoor een verbod op het gebruik van chemische wapens van kracht werd. Naderhand is dat uitgebreid naar andere massavernietigingswapens. Met het chemisch wapenverdrag werd productie en ontwikkeling van chemische wapens wereldwijd strafbaar gesteld. Bovendien moeten onder dit verdrag alle chemische wapens worden vernietigd. De OPCW, een autonome internationale organisatie gevestigd in Den Haag, controleert op de wereldwijde naleving van het verdrag."}
{"id": "8180", "revid": "570589", "url": "https://nl.wikipedia.org/wiki?curid=8180", "title": "VX", "text": "VX (O-ethyl-S-(2-(di-isopropylamino)ethyl)-methylfosfonothiolaat) is een zenuwgas dat tot de organofosfaatesters behoort en dat zich naast de extreem hoge giftigheid vooral kenmerkt door lange persistentie in de grond (2-6 dagen). Organofosfaten zijn acetylcholinesteraseremmers die de signaaloverdracht bij de cholinerge synaps verstoren, waarbij VX het krachtigste zenuwgas is. De LD50 bij opname via de huid is 10\u00a0mg per man van 70\u00a0kg. In het lichaam leidt VX tot functieverlies van het ademhalingsstelsel, de bloedsomloop en de skeletspieren. Een tegengif bij een VX-besmetting is een injectie met 2\u00a0mg atropine, een acetylcholine-antagonist.\nGeschiedenis.\nOntdekking.\nVX behoort tot de organofosfaten en is aan het begin van de eenentwintigste eeuw het giftigste chemische wapen. Verbindingen in deze categorie werden onafhankelijk van elkaar ontdekt door Ranaji Ghosh van Imperial Chemical Industries, Gerhard Schrader van Bayer, en door Lars-Erik Tammelin van het Zweedse defensie-onderzoeksinstituut (FOA) in 1952-1953. Organofosfaten werden in eerste instantie ontwikkeld voor het gebruik als insecticiden. Later werd de giftigheid voor mensen bekend en werden de producten van de markt gehaald. Onder deze producten was ook VG, ook bekend als Amiton, een voorloper van VX. De Britse overheid heeft vervolgens het potentieel van deze stoffen als chemisch wapen erkend.\nVX is voor het eerst gesynthetiseerd in 1955 door Ranaji Ghosh. Daarna hebben specialisten in chemische wapens te Porton Down (een militair centrum voor wetenschap in Groot-Brittanni\u00eb) het middel onderzocht op toxiciteit en fysieke eigenschappen. Zij hebben hun informatie met het Amerikaanse leger gedeeld, waarop FMC Corporation in 1959 de rechten voor de massaproductie van VX kreeg. Voor de productie werd een voormalige kerncentrale in Newport (Indiana) gekozen, die eerder werd ingezet voor de productie van zwaar water. De kerncentrale heeft van 1961 tot 1968 een hoeveelheid van 10 ton VX per dag geproduceerd. Tot 2004 is in Newport 1200 ton VX opgeslagen geweest.\nDe productie van VX is chemisch gezien niet moeilijk, maar wel heel gevaarlijk.\nSinds 1997 is het bezit, de productie en de ontwikkeling van VX verboden op grond van het Verdrag chemische wapens.\nIncidenten.\nHet grootste bekende ongeluk met VX gebeurde op 13 maart 1968 in \"Dugway Proving Ground\" in Utah, waar 9\u00a0kg VX vrijkwam en ongeveer 6000 schapen in de aangrenzende gebieden omkwamen. Het ongeluk is bekend als \"Dugway sheep incident\".\nDe Japanse sekte Aum Shinrikyo heeft in de jaren negentig zowel sarin als VX gebruikt om vijanden te elimineren en algemene paniek in Japan te zaaien. Er zijn minstens 20 sterfgevallen bekend in verband met Aum Shinrikyo en het gebruik van VX.\nEr is gerapporteerd dat Irak onder Saddam Hoessein 50 ton VX geproduceerd heeft en het gebruikt heeft tegen Koerden bij de gifgasaanval op Halabja. Het gif zou ook gebruikt zijn tijdens de Irak-Iranoorlog. Er is geen bewijs dat Saddam Hoessein gif heeft gebruikt in de Golfoorlog.\nDe moord op 14 februari 2017 op Kim Jong-nam, de halfbroer van de Noord-Koreaanse leider Kim Jong-un, is volgens een voorlopige analyse van de Maleisische politie uitgevoerd met het zenuwgas VX. Op het gezicht van Kim Jong-Nam zouden sporen van het gas zijn aangetroffen. De stof zou \"binair\" op zijn gezicht zijn aangebracht, zodat het VX zich vormde op het gezicht. Daardoor kon Kim Jong-nam nog enige tijd doorlopen.\nOpname.\nVX is bij kamertemperatuur een olie die langzaam verdampt. De stof is veel minder vluchtig (10,5\u00a0mg/m3 bij 25\u00a0\u00b0C) dan andere zenuwgassen zoals sarin (22\u00a0000\u00a0mg/m3 bij 25\u00a0\u00b0C), soman (3900\u00a0mg/m3 bij 25\u00a0\u00b0C) of tabun (610\u00a0mg/m3 bij 15\u00a0\u00b0C). Vanuit militair oogpunt is opname via de huid of longen interessant. Opname via de huid gebeurt met de vloeibare vorm van VX, terwijl de opname via de longen alleen voor VX als aerosol of damp mogelijk is. Beide alternatieven zijn onderzocht en verschillen in absorptie-effectiviteit, snelheid en in toxiciteit.\nToxicokinetica.\nAbsorptie.\nDe tijd tussen huidcontact met VX en het begin van symptomen is afhankelijk van de concentratie, de plaats van contact met het lichaam (hoofd, voet), temperatuur en vochtigheid. Bij inhaleren van VX als aerosol is de ademhalingsfrequentie de snelheidsbepalende stap. De anatomie van huid en longen maken duidelijk via welke route de absorptie effectiever is. Het epitheel tussen de longblaasjes en de bloedvaten in de longen is dun en goed te passeren voor VX, terwijl absorptie via de huid minder effectief is. Daardoor worden de symptomen van VX na inhalatie al binnen seconden tot minuten (afhankelijk van de concentratie) zichtbaar.\nMetabolisme.\nMetabolisme van VX gebeurt door enzymatische hydrolyse. De hoofdmetabolieten die ontstaan zijn ethylmethylfosforigzuur (EMPA) en methylfosforigzuur (MPA). Ook de aanmaak van actieve metabolieten zoals de gedealkyleerde vorm van VX, desethyl-VX of het N-oxide van VX is mogelijk. In bloed uit in-vitrostudies met VX werd echter nog geen van deze reactieve metabolieten ontdekt. Wel werd desethyl-VX in bloedplasma gevonden, waar de enzymatische hydrolyse van VX tot EMPA geblokkeerd werd. Misschien wordt door deze blokkade de vorming van desethyl-VX verhoogd.\nToxicodynamica.\nVX en andere zenuwgassen werken primair op de enzymfamilie van de cholinesterasen (ChE). Het belangrijke enzym acetylcholinesterase (AChE) dat de neurotransmitter acetylcholine (ACh) aan de cholinerg synaps hydrolyseert hoort bij deze familie.\nVX bindt met een hoge affiniteit aan AChE en verstoort daardoor de interactie met ACh (zie SAR). Het accumulerende ACh heeft effecten op de twee typen ACh-receptoren in het lichaam; de nicotine- en muscarinereceptoren (resp. N en M). De N-receptoren zijn ionotrope receptoren, dat wil zeggen dat binding van ACh aan deze receptoren leidt tot natrium-influx en depolarisatie (biologie), terwijl M-receptoren 'metabotrope receptoren' (G-prote\u00efnegekoppelde receptor) zijn. Metabotrope receptoren zijn gekoppeld aan G-eiwitten en behoren tot het \"secondmessengersysteem\". Dit systeem heeft verschillende functies, vaak zijn ionenkanalen en enzymen betrokken of het komt zelfs tot een veranderde genexpressie. N-receptoren komen in het centraal zenuwstelsel (vooral in het ruggenmerg), in orthosympathische en parasympathische autonome ganglia en in de motorische eindplaat voor. M-receptoren zijn in het centrale zenuwstelsel (vooral in de hersenen), in de postganglionisch parasympathische zenuweinden en in het cholinerge, orthosympathische deel van de zweetklieren te vinden.\nDe permanente binding van ACh aan deze receptoren leidt tot ruime klinische manifestaties.\nSymptomen.\nSkeletspierstelsel.\nDe permanente activatie van nicotinerge receptoren door de ophoping van acetylcholine in de motorische eindplaat heeft ernstige, vaak dodelijke gevolgen. Belangrijke symptomen van het skeletspierstelsel zijn spiertrekkingen, krampen, verlamming en ataxie. Verlamming van het middenrif en de borstspieren is vaak de gevaarlijkste manifestatie van een VX-intoxicatie.\nAdemhalingsstelsel.\nNiet minder gevaarlijk zijn de manifestaties van het ademhalingsstelsel. De hierbij betrokken receptor is de muscarinerge acetylcholinereceptor. Symptomen zijn meestal dodelijk en worden ook de \"Killer B's\" genoemd, namelijk bronchorroe (verhoogde sputumproductie), bronchoconstrictie, bradypneu en bronchospasme.\nHart- en vaatstelsel.\nHoofdmanifestaties van dit stelsel zijn bradycardie en hypotensie. Soms is de bradycardie klinisch niet zichtbaar, omdat de hypoxie, veroorzaakt door de \"Killer B`s\" (zie Ademhalingsstelsel), vaak tot een orthosympathische reactie van het hart- en vaatstelsel leidt. Uiteindelijk voert dit juist tot tachycardie en hypertensie.\nCentraal zenuwstelsel.\nSymptomen van het centrale zenuwstelsel omvatten hoofdpijn, verwardheid, slapheid, tremor en coma. Gedragsveranderingen bij vrijwilligers, tussen 3,5 en 24 uur na toediening van lage concentraties via de huid zijn ook vermeld. Deze mensen hadden last van angst, intellectuele problemen, rare dromen en psychomotorische depressie.\nStructuur-activeitsrelaties (SAR).\nVoor de inhibitie van de cholinesterase is het organofosfor-ester verantwoordelijk en dit maakt het toxicofore deel, dus de schadelijke werking, uit van deze molecule. Dit organofosforester bestaat uit een fosfor met vier gebonden restgroepen (R1:\u00a0=O; R2:\u00a0-S-C; R3:\u00a0-C; R4:\u00a0-O-C ). Organofosforesters kunnen cholinsterasen blokkeren door een fosforylering van een serineresidu (hydroxylgroep), dat aan de esterkant van de cholinesterase zit. Tijdens deze interactie komt het tot spontane dealkylering van VX tot desethyl-VX en het enzym wordt irreversibel geblokkeerd. De halveringstijd voor dit afbraakproces is voor VX meer dan 40 uur, dit betekent dat elke 40 uur de helft van het betrokken acetylcholinesterases een irreversibele binding met VX aangaat.\nToxiciteit.\nAcute toxiciteit.\nDe toxiciteit en vooral de LD50 van VX wordt bepaald door dierproeven en niet door onderzoek op mensen. De verkregen resultaten voor toxiciteit en LD50 in bepaalde dieren worden vervolgens omgerekend naar de mens. VX kan op verschillende manieren in het lichaam opgenomen worden en de weg van opname bepaalt de mate van toxiciteit (zie tabel).\nBij het onderzoek naar VX dat via de huid wordt opgenomen zijn meerdere factoren van belang, zoals kleding en windsnelheid. Als mensen aan VX worden blootgesteld en kleding dragen, dan verhoogt de LCt50-waarde van 6\u00a0mg-min/m3 (bij de blote mens, vergelijk tabel) naar 60\u00a0mg-min/m3 bij een windsnelheid van 32\u00a0km/h. De windsnelheid heeft eveneens een invloed op de mate van toxiciteit van VX. In de tabel wordt een LCt50 waarde van 6\u00a0mg-min/m3 aangegeven en dit geldt voor een windsnelheid van 32\u00a0km/h. Als deze naar nul daalt, dan stijgt de LCt50 waarde naar 360\u00a0mg-min/m3.\nChronische blootstelling.\nChronische toxiciteit is, anders dan acute toxiciteit weinig onderzocht. Bij chronische blootstelling is een verminderde cholinesteraseactiviteit vastgesteld.\nEr zijn geen studies bekend of VX carcinogeen is.\nDe mutagene werking van VX is in het U.S. Army Medical Bioengineering Research and Development Laboratory onderzocht. De resultaten, verkregen uit de Ames-test zijn negatief. Of VX een teratogeen is, is onderzocht bij schapen die door een ongeluk aan VX zijn blootgesteld. Het blijkt dat VX geen effect heeft op de embryo. Voortplantingsstudies zijn eveneens op schapen uitgevoerd, die blootgesteld waren aan VX. Het reproductiepotentiaal is over drie generaties bekeken en daarbij zijn geen afwijkingen gevonden.\nDetoxificatie.\nVX kan transformeren tot niet-giftige stoffen. Daarbij speelt de P-S binding een belangrijke rol. Detoxificatie vindt alleen plaats als deze P-S-binding verbroken wordt. Verschillende typen van chemische reacties kunnen tot detoxificatie leiden. Een typische reactie is die met anionische nucleofiel aan de fosfor, waardoor de O-alkyl en/of de S-alkylgroepen afgesplitst worden. Verder reageert VX met vrije radicalen of radicale anionen, die een stapsgewijze afbraak van VX mogelijk maken, omdat anorganische producten kunnen ontstaan die niet meer giftig zijn. Deze twee reacties blijken niet effici\u00ebnt te zijn en daarom worden nieuwe reactiemechanismen onderzocht.\nEen mogelijkheid is hydrolyse met H2O of OH\u2212, maar dit is afhankelijk van de temperatuur en de pH-waarde en verder gebeurt dit heel langzaam.\nEen andere mogelijkheid is de splitsing van de C-S binding met behulp van een gedeprotoneerde aminogroep, waardoor niet-giftig thiozuur kan ontstaan.\nAndere mogelijke detoxificatiereacties zijn: reacties met H2O2 en VX, die eveneens pH-afhankelijk zijn, reacties met alkoxide-anionen, oxidatie met behulp van peroxyzuren en katalytische hydrolyse.\nBehandeling.\nTer voorzorg van een VX-besmetting is het nodig speciale kledij te dragen. Verder zijn huidcr\u00e8mes ontwikkeld, die zelfs tegen een hoge dosis van VX kunnen beschermen. Tijdens de Golfoorlog is pyridostigmine-bromide, een reversibele inhibitor van acetylcholinesterase, gebruikt om de schadelijke werking van VX te voorkomen.\nNa blootstelling moet een ge\u00efnfecteerde direct ontsmet worden. Dit kan door de verwijdering van kleding en grondig wassen met water en zeep. Druppeltjes op de huid mogen niet weggeveegd worden, maar moeten met absorberend poeder bedekt worden/\nVerder is het noodzakelijk dat atropinesulfaat zo snel mogelijk wordt toegediend. Dit moet over een tijdsperiode gebeuren en na de eerste dosis van 2\u00a0mg wordt om de 10-15 minuten een nieuwe dosis gegeven. Om de acetylcholinesterase-enzymen te regenereren moeten oximen, zoals pralidoximezouten, zo snel mogelijk in een dosis van 500\u00a0mg tot 1\u00a0g toegediend worden. Diazepam, een allosterische regelaar voor GABA activiteit, in een dosis van 5\u00a0mg wordt eveneens intraveneus toegediend, om krampen te voorkomen. Om de 15 minuten moeten verdere doses (tot 15\u00a0mg) van diazepam toegediend worden.\nTer ontsmetting van ruimtes kan bleekmiddel gebruikt worden.\nAanverwante vormen.\nEen isomeer van VX, R-VX (Russian-VX, S-2- (diethylamino)ethyl O-isobutyl methylphosphonothioate) geproduceerd in Rusland, heeft analoge eigenschappen."}
{"id": "8182", "revid": "154035", "url": "https://nl.wikipedia.org/wiki?curid=8182", "title": "Toetsenbord (computer)", "text": "Het toetsenbord van een computer, in Vlaanderen ook klavier genoemd, is een voorziening waarmee met de hand gegevens in de vorm van tekens worden ingevoerd. Het wordt ook wel met de Engelse term keyboard aangeduid.\nEen fysiek toetsenbord heeft fysieke knoppen die men kan indrukken. Een virtueel toetsenbord op een beeldscherm heeft virtuele knoppen die men kan aanraken (als het een aanraakscherm is) met een vinger of speciale pen of met een computermuis kan bedienen. Een virtueel toetsenbord op een aanraakscherm wordt veel op kleine mobiele apparaten toegepast, omdat een fysiek toetsenbord lastig mee te nemen is tenzij het erg klein is, wat het typen lastiger maakt.\nToetsen en indelingen.\nEr bestaan veel verschillende toetsenbordindelingen, zowel wat betreft de plaatsing van de toetsen als wat betreft de plaatsing van de letters op die toetsen. De plaatsing van de letters (en dus verschillende indelingen zoals QWERTY en AZERTY) heeft zijn oorsprong bij de mechanische schrijfmachine, waar de indeling voorkwam dat hamertjes klem kwamen te zitten als er (te) snel werd getypt. Dit laatste kon gebeuren wanneer naastgelegen toetsen te snel achter elkaar werden aangeslagen; daarom werden de toetsen zo ingedeeld dat letters die vaak op elkaar volgden, niet makkelijk vlug achter elkaar aangeslagen konden worden. Sinds de opkomst van elektronische schrijfmachines en computers is dit niet meer relevant, maar uit gewoonte heeft men de oude toetsenbordindelingen aangehouden. Nieuwere toetsenbordindelingen die ontworpen zijn voor het gebruiksgemak, zoals het Dvorak-toetsenbord, worden slechts zeer beperkt gebruikt.\nVrijwel iedere fabrikant maakt toetsenborden voor computers met verschillende toetsindelingen. Intern zijn ze vrijwel identiek. Alleen het opschrift van de toetsen verschilt. Het is daarom noodzakelijk dat de computer weet wat voor toetsenbord er is aangesloten. Stel dat men een computer heeft met een Amerikaans toetsenbord. Men vervangt het toetsenbord door net zo'n toetsenbord, maar met Belgische opschriften. Iemand die blind typt zal het verschil niet merken. Iemand die naar het opschrift van de toetsen kijkt, zal merken dat het toetsenbord niet goed functioneert. Men moet de computer instellen op een Belgisch toetsenbord om dat probleem te verhelpen.\nDit laatste geeft in het Duitse taalgebied weleens problemen bij het gebruik van het BIOS. Om een instelling te bevestigen moet men (volgens de instructies) op Y drukken. Maar het BIOS kan niet worden ingesteld op een afwijkende toetsenbordindeling. Men moet eigenlijk niet op Y drukken maar op de zevende toets van de tweede rij. Meestal is dat inderdaad de Y, maar bij een Duits toetsenbord zit daar de Z.\nNederland.\nIn Nederland worden meestal toetsenborden met de Amerikaanse, \"American International\" (ANSI) indeling verkocht. Dit is een van de zogenaamde \"QWERTY\"-indelingen, genoemd naar de eerste zes letters van de bovenste lettertoetsen-rij. De afkorting ANSI verwijst naar de mechanische indeling van het toetsenbord. Wanneer het toetsenbord een kleine ENTER toets heeft, dan is de mechanische indeling meestal van het type ANSI, zoals hieronder te zien is.\nDe in Nederland meest voorkomende Amerikaanse toetsenbordindeling, QWERTY, ziet er als volgt uit:\nDe meest gebruikte instelling voor dit toetsenbord is 'Verenigde Staten (internationaal)', deze instelling gebruikt 'dode toetsen' voor het typen van didactische tekens (bijv. `e = \u00e8).\nBelgi\u00eb.\nIn Belgi\u00eb en Frankrijk wordt meestal de 'AZERTY' (ISO) indeling gebruikt. De naam AZERTY komt door de eerste zes letters op de bovenste rij. Ook het Nederlandssprekende deel in het noorden gebruikt AZERTY wat het voor Vlamingen gemakkelijker maakt diakritische tekens die in het Frans veelvuldig voorkomen te typen dan op een Nederlands QWERTY-toetsenbord.\nDe meest voorkomende Belgische toetsenbordindeling ziet er als volgt uit:\nHet verschil tussen de letterplaatsing bij AZERTY en QWERTY is dat de A en de Z zijn omgewisseld met de Q en de W, en dat de M naast respectievelijk de L of de N staat.\nAndere.\nEr zijn nog veel andere toetsenbordindelingen, de meeste bedoeld voor de verschillende talen. Zo zijn de toetsenborden in Duitsland meestal \"QWERTZ\": ten opzichte van QWERTY zijn de Y en de Z omgewisseld, en er zijn toetsen voor de \u00e4, de \u00f6, de \u00fc en de \u00df.\nEr is ook een (niet zo bekende) Nederlandse indeling. Deze heeft voor de accenten speciale toetsen. Met name IBM verkoopt Nederlandse toetsenborden, verder worden ze voor personal computers weinig gebruikt.\nOok zijn er totaal andere indelingen, zoals het Dvorak-toetsenbord. Deze is zo ingedeeld dat de letters die veel gebruikt worden juist dicht bij elkaar op de middelste rij zitten, en dus makkelijk en snel te typen zijn. Ook is er een Dvorak-toetsenbord voor mensen met alleen een linkerhand, en een voor mensen met alleen een rechterhand.\nModerne toetsenborden hebben meestal ook nog allerlei extra multimediaknoppen, waarmee bijvoorbeeld het volume te bedienen is, of een webbrowser te starten is.\nToetsen met verschillende functies.\nEen aantal toetsen kunnen verschillende functies hebben. Daarmee wordt voorkomen dat er extra toetsen nodig zouden zijn. De verschillende functies worden ingeschakeld door:\nAansluiting.\nVoor het aansluiten van toetsenborden zijn er enkele mogelijkheden. Tegenwoordig zijn voor niet-draadloze toetsenborden alleen USB en PS/2 nog gebruikelijk. Bij de eerste pc's werd hiervoor een DIN-connector gebruikt, dezelfde vijfpolige stekker die ook bekend is van stereoapparatuur.\nTegenwoordig worden er veel draadloze toetsenborden verkocht. Hierbij wordt een ontvanger meegeleverd die via de gewone aansluitmogelijkheden (meestal USB) in de computer kan worden geplugd.\nVeiligheid.\nDe veiligheid van gegevens speelt een rol bij goedkope en oudere draadloze toetsenborden. Daarbij worden soms onversleutelde gegevens verstuurd via radiogolven. Dit zou door iemand opgevangen kunnen worden om zo wachtwoorden te achterhalen. Bij goede draadloze toetsenborden worden de gegevens versleuteld.\nOok als er een vaste aansluiting is (niet draadloos), is het soms nog steeds mogelijk om de ingedrukte toetsen via radiogolven te detecteren. Sommige toetsenborden met een PS/2-aansluiting produceren dermate veel radiogolven (in feite storing) dat die golven tot op enkele meters op te vangen zijn.\nErgonomie.\nMet een goede ergonomische bouw van een toetsenbord kan het aantal gemaakte typefouten worden geminimaliseerd. Over de ergonomie van toetsenborden is weinig duidelijkheid, maar belangrijke aspecten zijn:\nVaak is het een persoonlijke keuze welk toetsenbord het beste is.\nErgonomische toetsenborden dienen er ook voor om RSI te voorkomen. De eenvoudigste oplossing is om de groep toetsen voor de linkerhand wat schuin naar links te draaien en de groep toetsen voor de rechterhand wat schuin naar rechts. Door de twee delen los van elkaar te fabriceren kan de gebruiker zelf de hoek instellen. Soms zijn ook de functietoetsen naar de gebruiker toe gekanteld, zodat ze ingedrukt kunnen worden zonder de handen te verplaatsen. Tot slot zijn er speciale toetsenborden met slechts een klein aantal toetsen, precies onder de vingers geplaatst, waarbij voor de meeste letters een bepaalde toetscombinatie (in plaats van een enkele toets) ingedrukt dient te worden.\nConstructie.\nDe bovenste laag van een toetsenbord bestaat uit toetsen voorzien van een scharniermechanisme. Door dit mechanisme is het mogelijk om een toets in te drukken, waarna deze weer terugkeert naar zijn oorspronkelijke positie. Er bestaan verschillende varianten van dit mechanisme. De voornaamste is het schaarmechanisme, welke diagonaal scharniert. Een ander mechanisme is het vlindermechanisme, van Apple. Dit bestaat uit twee tegenovergestelde scharnieren en is 40% dunner. Het mechanisme werd in 2014 gepatenteerd en gebruikt van 2015 tot 2020 in Apple's MacBook Air en MacBook Pro.\nOnder de toetsen bevinden zich schakelaars, welke de input van de gebruiker registreren. Tegenwoordig wordt voor de constructie van een toetsenbord vrijwel altijd folieschakelaars gebruikt. Folieschakelaars bestaan uit meerdere lagen die contact maken wanneer een toets wordt ingedrukt. Het zou namelijk erg duur worden als voor iedere toets een aparte schakelaar gemonteerd werd. Deze folieschakelaars zijn niet zichtbaar, maar worden indirect via een flexibel siliconenmasker door de toetsen aangestuurd.\nIn een toetsenbord bevinden zich een aantal op elkaar gestapelde lagen. De onderste laag bestaat uit een printplaat met contacten of uit folie met geleidende sporen, waarbij de folie voor de stevigheid op een metaalplaat of kunststofplaat ligt. Daarbovenop wordt een folie gelegd met een gatenpatroon overeenkomend met de toetsenindeling. Deze tussenlaag zorgt voor wat afstand tussen de boven- en de onderlaag, zodat er in rust geen contact gemaakt wordt. Vervolgens komt daar de bovenste folielaag met geleidende contacten bovenop. Deze bovenste folielaag is flexibel, zodat de contacten bij een lichte druk tegen de onderste contacten gedrukt kunnen worden. Op al deze folielagen (en onder de toetsen) bevindt zich nog een gebobbelde laag van flexibel siliconenrubber. Deze laag zorgt ervoor dat de toetsen terugveren, en zorgt er tevens voor dat een toets al contact maakt nog voordat deze volledig is ingedrukt. Tot slot komen daar de toetsen van hard kunststof bovenop. Bij de spatiebalk, en soms ook bij andere toetsen, worden nog extra metalen veren geplaatst.\nToetsen.\nOp een QWERTY-toetsenbord voor IBM/Windows-systemen zitten de volgende toetsen:"}
{"id": "8183", "revid": "1002201", "url": "https://nl.wikipedia.org/wiki?curid=8183", "title": "Sina\u00ef (schiereiland)", "text": "Sina\u00ef (Arabisch: \u0633\u064a\u0646\u0627\u0621 \"S\u012bn\u0101' \") is een schiereiland in Egypte en vormt een brug tussen Azi\u00eb en Afrika. Het wordt door de Landengte van Suez verbonden met de rest van Egypte, maar tegelijkertijd door het Suezkanaal gescheiden van Afrika. Geografisch gezien ligt de Sina\u00ef dus in Azi\u00eb.\nHet gehele schiereiland is woestijn, en vanwege zijn ligging tussen de Sahara (de Egyptische Oostelijke Woestijn waar de Sina\u00ef aan grenst is onderdeel van de Sahara), de Isra\u00eblische Negevwoestijn en de Grote Arabische Woestijn op het Arabisch Schiereiland is het onderdeel van een groot woestijngebied.\nGeografie.\nHet schiereiland wordt begrensd door de Middellandse Zee in het noorden en dan met de klok mee door de Gazastrook, Isra\u00ebl, de Golf van Akaba, de Rode Zee, de Golf van Suez en het Suezkanaal. Op het schiereiland ligt het Sina\u00efgebergte. Het omvat twee van de 29 gouvernementen van Egypte: De Noord-Sina\u00ef en de Zuid-Sina\u00ef.\nDe Sina\u00ef maakt deel uit van de 'Great Rift Valley'. Dat is een grote breuk in de aardkorst vanaf Oost-Afrika door de Rode Zee, de Golf van Akaba en uiteindelijk naar de Vallei van Jordani\u00eb (Dode Zee). Door de ligging op deze breuklijn verplaatst de Sina\u00ef zich elk jaar 5\u00a0mm tot 2 centimeter verder van Afrika vandaan.\nNoord-Sina\u00ef.\nHet noordelijke deel van de Sina\u00ef bestaat voornamelijk uit platte uitgestrekte zandvlakten. De grens tussen het vlakke noorden en het zuiden met de hoge bergtoppen wordt gevormd door een groot kalkhoudend plateau, het El Tih plateau. De hoofdstad van het gouvernement Noord-Sina\u00ef is El Arish, een plaats die niet ver van de grens tussen Egypte en de Gazastrook ligt.\nZuid-Sina\u00ef.\nAan de zuidwestkant van de Sina\u00ef ligt de Golf van Suez, die ongeveer 80 meter diep is. Om vanuit het westen de Sina\u00ef binnen te komen moet je de Golf van Suez of het Suezkanaal oversteken of door de Sueztunnel gaan. De Golf van Suez staat bekend om zijn olie-industrie. De oostkust heeft een aantal bekende badplaatsen aan de Golf van Akaba, waaronder Sharm el Sheikh, Dahab en Taba. De Golf van Akaba is gevuld met rijke koraalriffen en kleurrijke vissen. Het is een onderwaterparadijs dat veel duikers en snorkelaars trekt.\nIn het zuidelijk deel van de Sinai vindt men granieten bergen. De Sina\u00efberg is de bekendste berg in het Sina\u00efgebergte. Het is de berg waar God volgens Exodus 20:1 de Tien geboden aan Mozes gaf. De hoogste berg is de Katharinaberg, vlakbij het Katharinaklooster dat een van de oudste christelijke kloosters ter wereld is.\nDe hoofdplaats van het gouvernement Zuid-Sina\u00ef is de (nog) kleine plaats El-Tor, aan de oostelijke oever van de Rode Zee.\nDe zuidelijkste punt van het schiereiland bestaat uit het Nationaal park Ras Mohammed.\nDemografie.\nDe twee provincies van Noord- en Zuid-Sina\u00ef hebben een totale bevolking van 597.000 (januari 2013). Dit cijfer stijgt tot 1.400.000 door in de Westelijke Sina\u00ef, de provincies Port Said, Ismailia en Suez mee te tellen. Delen van de bevolking van deze provincies wonen aan de Sina\u00ef-kant van het Suezkanaal, terwijl de rest aan de westelijke kant van het kanaal wonen.\nDe bevolking van de Sina\u00ef bestond oorspronkelijk uit bedoe\u00efenen met hun kleurrijke traditionele kostuums en een cultuur. Grote aantallen Egyptenaren uit de Nijlvallei en -delta verhuisden naar het gebied om te werken in het toerisme.\nEconomie.\nVoornaamste economische takken zijn toerisme, veiligheid, nomadische veeteelt (schapen, geiten en kamelen) en visvangst. Er komt ook illegale handel (o.a. het smokkelen van wapens en munitie) en illegale landbouw (verdovende middelen) in het gebied voor.\nSinds het Isra\u00eblisch-Egyptische vredesverdrag zijn de schilderachtige plekken van Sinai (waaronder koraalriffen voor de kust) en religieuze structuren belangrijk geworden voor de toeristenindustrie. Echter de terroristische aanslagen in Sharm-el-Sheikh van 23 juli 2005 waarbij minstens 88 personen (waaronder toeristen) omkwamen en de aanslag in oktober van 2015 op een Russisch passagierstoestel dat vertrok vanuit Sharm el Sheikh (Kogalymavia-vlucht 9268), waarbij meer dan 200 slachtoffers vielen, hebben de toeristensector hard geraakt. De meeste westerse landen vliegen sinds de zomer van 2005 niet meer op de Luchthaven Sharm-el-Sheikh.\nGeschiedenis.\nBezetting door Isra\u00ebl.\nDe Sina\u00ef is meerdere keren bevochten geweest. De Isra\u00eblische strijdkrachten veroverden de Egyptische Sina\u00ef voor het eerst tijdens de Suezcrisis. Onder zware internationale druk trokken de Isra\u00eblische troepen zich terug in maart 1957. Als onderdeel van de voorwaarden voor de Isra\u00eblische terugtrekking, werd de Sina\u00ef gedemilitariseerd en werd een vredesmacht (de United Nations Emergency Force I (UNEF I)) opgericht om de grens tussen Isra\u00ebl en Egypte te bewaken.\nIn mei 1967 beval de Egyptische president Gamal Abdel Nasser de terugtrekking van deze troepenmacht en trok de eigen troepen van Egypte naar het gebied. Isra\u00ebl, die geloofde dat de oorlog op handen was, lanceerde uiteindelijk een preventieve aanval tegen Egypte, de Zesdaagse Oorlog. Al na drie dagen had Isra\u00ebl het grootste deel van de Sina\u00ef bezet.\nOp 6 oktober 1973 begon Egypte Operatie Badr om de Sinai te heroveren, terwijl Syri\u00eb een gelijktijdige operatie startte om de Golanhoogvlakte te heroveren, waarmee de Jom Kipoeroorlog begon (ook bekend in Egypte en een groot deel van Europa als de Oktober Oorlog). Het Suezkanaal werd heropend in 1975, waarbij president Anwar Sadat het eerste konvooi leidde dat door het kanaal ging, aan boord van een Egyptische torpedojager. In 1979 ondertekenden Egypte en Isra\u00ebl een vredesverdrag, de Camp Davidakkoorden. In het verdrag wordt afgesproken dat Egypte het bestaansrecht van de staat Isra\u00ebl erkent, en dat Isra\u00ebl zich in 4 fases terugtrekt uit de Sina\u00ef. Sindsdien ziet de Multinational Force and Observers, een internationale vredesmacht, erop toe dat het vredesverdrag tussen Isra\u00ebl en Egypte wordt nageleefd.\n21e eeuw.\nSinds het begin van de jaren 2000 is Sina\u00ef het toneel geweest van verschillende terreuraanslagen tegen toeristen, militairen en politiemensen. Onderzoek heeft aangetoond dat deze deels werden ingegeven door een hekel aan de armoede waarmee veel Bedoe\u00efenen in het gebied te maken hebben. Aanvallen op de toeristenindustrie werd gezien als een methode om de industrie te beschadigen, zodat de regering meer aandacht aan hun situatie zou besteden. Andere aanslagen werden uitgevoerd door extremistische islamitische terroristische organisaties.\nOp 7 oktober 2004 werd het Hilton-hotel in Taba geraakt door een bom waarbij 34 mensen om het leven kwamen. Dezelfde dag gingen er ook twee bommen af in Nuweiba; eentje voor een restaurant en de andere bij de ingang van een campsite. In totaal vielen er bij de aanslagen in Nuweiba drie doden.\nOp 23 juli 2005 explodeerden er bij terroristische aanslagen in Sharm el-Sheikh drie bommen. Bij de aanslagen kwamen volgens de autoriteiten 64, volgens de lokale ziekenhuizen zelfs 88 mensen om het leven. Voor het merendeel Egyptenaren, maar ook toeristen uit onder andere het Verenigd Koninkrijk, Duitsland en Itali\u00eb.\nOp 24 april 2006 werd de badplaats Dahab opgeschrikt doordat er rond 19.00 uur lokale tijd drie explosies plaatsvonden in het toeristische centrum. Het was er toen bijzonder druk wegens de vakantie ter gelegenheid van het Koptische paasfeest. Minstens 23 personen kwamen om het leven.\nIn oktober 2015 stortte een Russische Airbus boven de Sina\u00ef neer na een explosie. De aanslag, waarbij alle 224 inzittenden om het leven kwamen, was het werk van IS.\nOp 24 november 2015 was er een bomaanslag bij een hotel in El Arish.\nOp 24 november 2017 is er een bomaanslag op de Al-Rawdah-moskee in de plaats Bir al-Abd in het noorden van het schiereiland, op circa 40 kilometer van de provinciehoofdstad El-Arish. Vervolgens wordt het vuur geopend op gelovigen die net naar buiten kwamen na het vrijdaggebed. 235 mensen komen om.\nOnder president el-Sisi heeft Egypte een rigoureus beleid ingevoerd om de grens tussen Egypte en de Gazastrook te controleren, inclusief de ontmanteling van tunnels tussen Gaza en Sina\u00ef."}
{"id": "8185", "revid": "1073067", "url": "https://nl.wikipedia.org/wiki?curid=8185", "title": "Ligfiets", "text": "Een ligfiets is een fiets waarop de fietser een andere lichaamshouding en gewichtsverdeling heeft ten opzichte van een gangbare fiets. Het gewicht van de ligfietser wordt daarin grotendeels gedragen door het stoeltje waarin die zit of ligt. Een klein deel van zijn lichaamsgewicht rust op de pedalen die zich voor diens romp bevinden. Bij een gangbare fiets heeft de fietser vaak aanzienlijke delen van zijn gewicht verspreid over het zadel, de pedalen en het stuur. Door de bouw van de ligfiets met de positie van de ligfietser worden bij dezelfde inspanning over het algemeen hogere snelheden bereikt. De ligfiets geeft daarbij aan de fietser onder meer een comfortabelere houding ten opzichte van een gangbare fiets.\nDe eerste modellen ligfietsen werden ontworpen eind 19de eeuw. Dit werd mogelijk door de uitvinding van de fietsketting. Het duurde echter nog tot het begin jaren 80 van de 20e eeuw voordat er een serieuze markt ontstond. Hoewel er met name in Nederland en de Verenigde Staten een groeiende groep enthousiaste gebruikers is, blijft de ligfiets een zeldzame verschijning op de weg.\nConstructie.\nEr is een enorme verscheidenheid in types en concepten bij ligfietsen. Bij de bouw gebruiken ligfietsfabrikanten de gebruikelijke materialen, zoals hoogwaardig aluminium, Cr-Mo-staal, koolstofvezel en titaan. De onderdelen zijn grotendeels dezelfde als bij gangbare fietsen; veelal wordt een combinatie van mountainbike- en racefietscomponenten toegepast.\nDe meeste ligfietsen hebben twee wielen, die een verschillende diameter kunnen hebben. Trikes, fietsen met drie wielen, worden ook gebouwd. Een trike voorzien van aerodynamische carrosserie wordt een velomobiel genoemd. Open trikes zijn met name in de Angelsaksische landen populair, de grootste markt voor velomobielen is Nederland.\nEen ligfiets heeft als zitting geen zadel, maar stoel of zitje dat meestal ook (een deel van) de rug ondersteunt. Dit zitje kan een harde zitschaal of kuip zijn, of bestaan uit gaas dat over een buizenframe is gespannen. De pedalen bevinden zich voor deze zitting. Het stuur kan onder de zitting geplaatst zijn (onderstuur), of erboven (bovenstuur). Een ligfiets kan aandrijving hebben op het voorwiel of het achterwiel. Daarnaast is er grote variatie in wielbasis.\nAandrijving.\nEr zijn twee mogelijkheden voor de aandrijving:\nHet grote voordeel van voorwielaandrijving is de korte ketting, voordelen van achterwielaandrijving zijn een effici\u00ebntere kettingloop en het feit dat de trapkrachten de besturing niet be\u00efnvloeden. Het overgrote deel van de ligfietsen heeft achterwielaandrijving.\nWielmaat.\nLigfietsen kennen veel verschillen in wielmaten. Veel ligfietsen hebben een klein voorwiel en een groter achterwiel. Een combinatie die veel voorkomt is een voorwiel van 406\u00a0mm (20\") en een achterwiel van 559 of 622\u00a0mm (26\" of 28\"). Fietsen met twee gelijke wielen worden aangeduid met bijvoorbeeld 406-406 of 559-559, maar ook 540-540 en zelfs 622-622 wordt gebouwd. Fietsen met een voorwiel van 406\u00a0mm (20\") of 540\u00a0mm (24\") zijn geschikter voor mensen tot circa 1,80\u00a0m lang. Ter vergelijking: 406\u00a0mm is een groot vouwfietswiel, 559\u00a0mm een mountainbikewiel, 622\u00a0mm een toer- of racefietswiel.\nWielbasis.\nEr zijn grote verschillen in de afstand tussen voor- en achterwiel. Een fiets met het crankstel v\u00f3\u00f3r het voorwiel noemt men een ligfiets met korte wielbasis, bevindt het crankstel zich boven of achter het voorwiel spreekt men van een lange wielbasis. Echter, ook hier binnen zijn grote verschillen: de wielbasis bij een \"korte\" fiets kan vari\u00ebren van minder dan een meter tot meer dan 1,40\u00a0m. Bij een zeer korte wielbasis is de fiets erg wendbaar, wat in de stad voordelen heeft. Maar voor lange afstanden is het stuurgedrag nerveus. Bij een wat langere wielbasis is de fiets wat minder wendbaar, maar stuurt hij rustiger.\nLichaamshouding en luchtweerstand.\nDe hoek die de rug heeft ten opzichte van de horizontaal noemt men de \"zithoek\". Hierin zitten aanzienlijke verschillen: van meer dan 50 graden (erg rechtop) tot minder dan 20 graden (zeer liggend). Belangrijk is ook de hoogte van de trapas ten opzichte van het stoeltje: deze maat bepaalt hoe horizontaal de fietser zijn of haar benen houdt. Dit varieert van ruim 30\u00a0cm tot zelfs negatieve waarden, waarbij de trapas dus lager dan het zitje is geplaatst.\nHoe kleiner het frontaal oppervlak, hoe lager de luchtweerstand. Hierdoor geldt in z'n algemeenheid dat een kleine zithoek en een hoog crankstel de laagste luchtweerstand oplevert.\nEr is een duidelijk onderscheid tussen de Europese en de Amerikaanse \"school\" van ligfietsbouwers. Amerikaanse ligfietsbouwers neigen naar een langere wielbasis, een grotere zithoek en stoeltjes van gaas. Europese fabrikanten bouwen vrijwel zonder uitzondering fietsen met korte wielbasis, een kleinere zithoek en een harde zitschaal.\nTypes ligfietsen.\nNet als bij gewone fietsen worden ligfietsen vaak ontworpen voor een bepaald doel. Zoals er vakantiefietsen, racefietsen en stadsfietsen zijn, zo zijn er vakantieligfietsen, raceligfietsen en forensenligfietsen. Het is vrij gebruikelijk dat een fabrikant een zeker type ligfiets aanbiedt in zowel een basisvariant voor forensen, als een vakantie- en een racevariant.\nKlassieke ligfiets.\nOp een klassieke ligfiets zit men meestal op een hoogte van 50 \u00e0 60\u00a0cm, met de rug onder een hoek van 30 \u00e0 40 graden ten opzichte van de horizon. Het voorwiel is meestal wat kleiner dan het achterwiel: typisch 406\u00a0mm (20\") en 559\u00a0mm (26\"). Deze fietsen zijn vaak robuust gebouwd, voorzien van spatborden en bagagedrager. Ze worden gebruikt als comfortabele toer- en forensenfiets.\nLage racer.\nDe \"lowracer\" en \"semi-lowracer\" zijn populair onder snelheidsfreaks. De fietser zit dichter bij de grond dan bij andere types, 30 tot 20\u00a0cm voor een lowracer, 30 tot 45\u00a0cm voor een semi-lowracer. Ook is het stoeltje veel meer liggend: de zithoek is meestal tussen de 18 en 23 graden. De trapas zit relatief hoog, zodat de benen zich voor de borst van de fietser bevinden. Het lichaam van de fietser zit grotendeels tussen de wielen. Hierdoor is de luchtweerstand bijzonder laag. Dit type ligfiets biedt, samen met bepaalde velomobielen, het grootste snelheidsvoordeel boven een gewone racefiets.\nLage racers worden meestal afgemonteerd als een racefiets, vaak zonder spatborden of bagagedrager. De wielmaten zijn meestal 406\u00a0mm (20\") voor het voorwiel, en 559\u00a0mm (26\") of 622\u00a0mm (28\") voor het achterwiel. Bij sommige types is ook het achterwiel 406\u00a0mm. Vanwege de hoge snelheden en het kleine voorwiel zijn veel lage racers voorzien van schijfremmen. Lage racers hebben vrijwel zonder uitzondering een bovenstuur.\nHoge racer.\nOp een hoge racer of \"highracer\" heeft de berijder dezelfde lichaamshouding als op een lage racer: de rug ligt ver achterover, de benen zitten voor de borst. Verschil is alleen dat beide wielen even groot zijn: 559-559 of zelfs 622-622. De fietser zit op een hoogte van 50 \u00e0 65\u00a0cm. De hoge racer heeft hierdoor een lagere rolweerstand maar een hogere luchtweerstand, vooral met tegenwind aangezien het laag bij de grond veel minder hard waait.\nVelomobiel.\nEen andere ontwikkeling vormt de zogenaamde velomobiel, een soort omhulde fiets. De \"Alleweder\", ontworpen door de Belg Bart Verhees, was de eerste in de lage landen. Later werden er verbeterde versies en varianten van de \"Alleweder\" uitgebracht, zoals de \"Quest\", de \"Mango\", de \"Versatile\" en de Belgische \"WAW\". Ook in Denemarken, Duitsland, Belgi\u00eb, Oostenrijk en de Verenigde Staten worden velomobielen gebouwd. Het Human Power Team Delft &amp; Amsterdam ontwikkelt hoogtechnologische velomobielen met het oog op wereldsnelheidsrecords voor mensaangedreven voertuigen.\nTrike.\nTrikes (ook wel driewielers genoemd) hebben veel voordelen. Ze zijn vanwege het extra wiel uiteraard stabieler: vallen wordt wel heel moeilijk. Verder biedt een trike de mogelijkheid om er heel langzaam mee te rijden zonder de voeten van de trappers te halen (vooral handig bij bergop of als je met jonge kinderen fietst), en je kunt er meestal heel wat bagage op kwijt. Nadelen van de trike zijn de vaak hogere aanschafprijs en ze zijn breder, wat een probleem kan zijn bij het stallen, het rijden op smalle weggetjes en tussen paaltjes door die dicht bij elkaar staan. 60\u00a0cm is een praktische breedte, en een platte achterkant helpt bij het nemen van obstakels als nauwe, bochtige toegangshekjes.\nExoten.\nRoeifiets.\nEen bijzondere ligfiets, en ook succesvol, is de roeifiets. Deze heeft geen trappers die rond worden bewogen, maar wordt aangedreven door een roeiende beweging van de fietser. Sommige roeifietsen hebben geen ketting, maar een snek met een rvs-kabel. Er zijn ook roeifietsen met een Continu Variabele Transmissie op de markt.\nBuikfiets.\nEen bijzondere uitvoering van de ligfiets is de buikfiets. Deze is in de praktijk niet erg geschikt gebleken en wordt dan ook door geen van de bekende ligfietsmerken geproduceerd.\nLigfiets voor gehandicapten.\nLigfietsen kunnen vaak met eenvoudige aanpassingen geschikt gemaakt worden voor mensen met een lichamelijke handicap. Zo kan een ligfiets met voorwielaandrijving en kantelknik-besturing door toepassing van een terugtraprem geschikt zijn voor een fietser zonder armen. Er bestaan ook ligfietsen die met de armen worden aangedreven en racefietssnelheden kunnen bereiken. Dit soort fietsen wordt handbikes genoemd.\nWedstrijden en records.\nLigfietswedstrijden vallen niet onder het reglement van de UCI, maar onder dat van de World Human Powered Vehicle Association, de internationale organisatie die het gebruik en de ontwikkeling van ligfietsen en andere mensaangedreven voertuigen stimuleert. Waar de UCI strenge regels hanteert om te zorgen dat elke renner op ongeveer dezelfde, klassieke racefiets rijdt, is het reglement van de WHPVA zo vrij mogelijk. Het is opgesteld met als doel innovaties in fietstechniek en technologie te bevorderen. De gedachte is dat wie mens en machine het beste op elkaar af weet te stemmen, zal winnen.\nIn hoofdzaak bepalen de technische regels niet meer dan dat alle energie voor aandrijving en besturing door de renner moet worden geleverd, en verbieden ze het van tevoren opslaan van energie. Verder zijn er enkele regels voor de veiligheid van het voertuig.\nIn de praktijk blijkt dat geheel of gedeeltelijk gestroomlijnde ligfietsen de beste resultaten geven. De wedstrijden vinden plaats op wegcircuits, wielerbanen, kartbanen en testbanen voor auto's. Er zijn over het algemeen geen aparte wedstrijden voor mannen en vrouwen, wel aparte klassementen. Bij grotere wedstrijden zijn er vaak aparte klassementen voor gestroomlijnde en ongestroomlijnde fietsen.\nWedstrijden in Nederland.\nDe belangrijkste wedstrijden in Nederland vinden plaats tijdens Cycle Vision, het jaarlijkse ligfietsfestival. De belangrijkste wedstrijd hierbij is de uursrace, waaraan ook handbikes en roeifietsen meedoen. Daarnaast zijn er criteria, een drie-uursrace en sprintwedstrijden. Door het jaar heen organiseert de NVHPV, de Nederlandse poot van de WHPVA, een zomer- en wintercompetitie.\nWereldrecords.\nDe hoogste snelheden worden bereikt bij de World Human Powered Speed Challenge in de Verenigde Staten. De renners nemen een aanloop van 5 mijl, waarna over 200\u00a0meter de gemiddelde snelheid gemeten wordt. Het wereldsnelheidsrecord staat op naam van Todd Reichert die in 2016 zijn eigen record aanscherpte tot 142,04\u00a0km/h. Het uurrecord voor de dames is gereden door Barbara Buatois en staat op 84,02\u00a0km. Zij reed dit record op 19 juli 2009 op een testcircuit in Romeo (Michigan) met de Varna Tempest. Bij de mannen is Francesco Russo de recordhouder met 91,562\u00a0km, gereden op de DEKRA-baan in Duitsland, in augustus 2011. Zie ook Werelduurrecord (wielrennen)."}
{"id": "8187", "revid": "1364734", "url": "https://nl.wikipedia.org/wiki?curid=8187", "title": "Volkenbond", "text": "De Volkenbond of Volkerenbond (Engels: \"League of Nations\") was een intergouvernementele organisatie die op 25 januari 1919 werd opgericht op basis van het Verdrag van Versailles en gevestigd in Gen\u00e8ve. Het doel was om door middel van een supranationale organisatie een einde aan alle oorlogen te maken. De eerste algemene vergadering was op 16 januari 1920. In zijn grootste vorm (1934-1935) kende de Volkenbond 58 aangesloten landen als leden. Op 18 april 1946 besloot de Volkenbond zichzelf per direct op te heffen. De Verenigde Naties, die werden opgericht in 1945, kunnen worden beschouwd als de opvolger van de Volkenbond.\nGeschiedenis.\nDe Amerikaanse president Woodrow Wilson gaf aan het eind van de Eerste Wereldoorlog met zijn Veertien Punten de aanzet tot de vorming van de Volkenbond. Na de oprichting van de Volkenbond in 1919 werden behalve de overwinnaars van de Eerste Wereldoorlog ook de neutrale mogendheden tot de organisatie toegelaten. Omdat het Verdrag van Versailles niet geratificeerd werd door het Amerikaanse Congres, traden de Verenigde Staten van Amerika echter niet toe tot de Volkenbond. Duitsland en bolsjewistisch Rusland (later: de Sovjet-Unie) werden aanvankelijk geweerd, en pas na het Verdrag van Locarno toegelaten. Woodrow Wilson ontving voor zijn initiatief in 1919 de Nobelprijs voor de Vrede.\nOrganisatie.\nDe Volkenbond kende drie hoofdorganen: de Algemene Vergadering, de Raad en het Permanent Secretariaat. Daarnaast werd er ook een Permanent Hof van Internationale Justitie opgericht. In zowel Algemene Vergadering als Raad had ieder lid een vetorecht. Het Permanent Secretariaat stond in voor de administratie, de voorbereiding van vergaderingen en de uitvoering van de resoluties.\nIn de Algemene Vergadering zetelden de vertegenwoordigers van alle lidstaten en beschikten ze over elk \u00e9\u00e9n stem. Hoewel alle voorgelegde kwesties werden besproken en erna aanbevelingen en resoluties werden goedgekeurd, hadden deze geen bindende kracht.\nDe Raad was het belangrijkste orgaan van de Volkenbond. Hij bestond uit permanente en niet-permanente leden. De permanente zetels werden bezet door Frankrijk, Verenigd Koninkrijk, Itali\u00eb en Japan. In 1926 werd Duitsland als vijfde permanent Raadslid toegevoegd en in 1934 de USSR als zesde. Bij het toetreden van de USSR hadden Duitsland en Japan de Bond echter al de rug toegekeerd.\nIn 1934 bestond de Raad uit elf niet-permanente en zes permanente leden. De niet-permanente leden werden verkozen door de Algemene Vergadering. De Raad verstrekte advies over situaties die een concrete bedreiging voor de vrede inhielden. Eenparigheid van stemmen was vereist.\nNaast de Volkenbond werd het Permanent Hof van Internationale Justitie opgericht. Alle lidstaten verplichtten zichzelf ertoe om conflicten via dit Hof te beslechten.\nResultaten.\nAanvankelijk boekte de organisatie enige successen. Het was bijvoorbeeld onder auspici\u00ebn van de Volkenbond dat de voormalige Duitse koloni\u00ebn als mandaatgebieden aan het Verenigd Koninkrijk, Frankrijk, Belgi\u00eb en Japan werden overgedragen. Ook organiseerde de bond enige plebiscieten in omstreden gebieden in Oost-Europa. De Frans-Duitse toenadering, mede georkestreerd door de Franse politicus Aristide Briand en de Duitse politicus Gustav Stresemann kan tevens toegevoegd worden aan het palmares van de Volkenbond. Deze toenadering resulteerde o.a. in het Verdrag van Locarno (1925) en in het Pact van Parijs (1928). Tevens werd sinds 1924 beraadslaagd over het opstellen van een verdrag tegen slavernij. De Volkenbond bleek enerzijds productief in het opstellen en publiceren van velerlei verdragen, doch anderzijds ontbraken de middelen om de naleving ervan af te dwingen. \nUiteenvallen.\nAl in 1925 verliet het Centraal-Amerikaanse land Costa Rica de Volkenbond. In 1936 volgden Guatemala, Nicaragua en Honduras en in 1937 El Salvador. In 1926 vertrok het Zuid-Amerikaanse land Brazili\u00eb, gevolgd door Paraguay in 1935 en Chili en Venezuela in 1938.\nHet permanente Raadslid Japan viel in 1931 Mantsjoerije binnen, en stapte in maart 1933 na een veroordeling door de Volkenbond uit deze organisatie. Nazi-Duitsland volgde in oktober 1933. Hitler was tegen de inperking van het Duitse leger die de leden van de Volkenbond wilden opleggen. De weg lag open voor het weer in bezit nemen van het Ruhrgebied en het Rijnland, de Anschluss en de inval in Polen.\nAbessini\u00eb, het huidige Ethiopi\u00eb en ook lid van de Volkenbond, werd in 1936 geannexeerd door het Itali\u00eb van de fascist Benito Mussolini, waarna ook dat in december 1937, als derde permanent raadslid, uit de Volkenbond stapte.\nSteeds bleek de Volkenbond te zwak om de vrede te bewaren. Ingestelde sancties, zoals een verbod van olieleveranties aan de verdragsschender, bereikten niet de gewenste gehoorzaamheid. De landen konden namelijk nog steeds rekenen op olie uit de Verenigde Staten, dat geen lid was van de bond.\nDe Sovjet-Unie, ook al een permanent Raadslid, werd in 1939 naar aanleiding van zijn aanval op Finland op initiatief van Argentini\u00eb uit de Volkenbond gestoten. De geloofwaardigheid van de Volkenbond werd door de verdwijning van vier van de zes permanente Raadsleden gevoelig aangetast. Het leidde ertoe dat steeds meer mensen de bond zagen als een verkapt machtsmiddel van Groot-Brittanni\u00eb en Frankrijk, die uiteindelijk inderdaad als enige permanente raadsleden zouden overblijven. Tegen deze tijd was de Tweede Wereldoorlog al begonnen en werd de Volkenbond nauwelijks nog serieus genomen.\nEinde.\nMet het uittreden van de Asmogendheden verloor de bond zijn betekenis. Al tijdens de Tweede Wereldoorlog werd de opvolger ervan, de Verenigde Naties, in de steigers gezet.\nHet idee voor een nieuwe internationale organisatie kwam voort uit de Verklaring van Moskou, getekend in oktober 1943 tijdens de door de geallieerden gehouden conferentie in Moskou (de derde Conferentie van Moskou) en de Conferentie van Teheran een maand later. In de Conferentie van Dumbarton Oaks, augustus tot oktober 1944, ontwikkelden de vier grootmachten Verenigde Staten, Verenigd Koninkrijk, Sovjet-Unie en China eerste idee\u00ebn over de nieuwe wereld-vredesorganisatie, die de Volkenbond zou vervangen.\nIn april-juni 1945 werd in de Conferentie van de Verenigde Naties (San Francisco Conferentie) in groter internationaal verband het plan verder uitgewerkt en het Handvest van de Verenigde Naties opgesteld en ondertekend. Hier drukten de grootmachten ook het veto-systeem door, waarmee de latere permanente leden van de Veiligheidsraad elk voor zich iedere resolutie naar wens zouden kunnen blokkeren.\nOp 18 april 1946 besloot de Volkenbond, dat de organisatie per de volgende dag zou worden opgeheven. Haar bezittingen werden overgedragen aan de VN. Op 31 juli 1947 werd de Volkenbond feitelijk geliquideerd. Het Handvest van de Verenigde Naties was al op 26 juni 1945 en op 24 oktober 1945 in werking getreden. De VN bestond dus al ruim voordat de Volkenbond werd opgeheven.\nLeden.\nDe Volkerenbond werd opgericht bij het Verdrag van Versailles; het Handvest van de Bond was het eerste deel van het verdrag. Het verdrag werd bij de oprichting door de vertegenwoordigers van 41 regeringen ondertekend, waaronder ook de Verenigde Staten; de Amerikaanse Senaat verwierp echter het verdrag en het lidmaatschap op 19 maart 1920, waardoor de VS buiten de Bond bleven. Later voegden zich andere staten bij het verdrag. Vooral in de aanloop en het verloop van de Tweede wereldoorlog zagen staten zich gedwongen het verdrag te verlaten. Soms omdat ze bezet werden door een van de asmogendheden, soms omdat ze zich aansloten bij dezelfde asmogendheden. Op 31 december 1944 waren nog 44 staten lid."}
{"id": "8188", "revid": "65548820", "url": "https://nl.wikipedia.org/wiki?curid=8188", "title": "Astrofysica", "text": "De astrofysica is specifiek het deel van de astronomie dat de processen die zich afspelen in sterren probeert te verklaren met natuurkundige wetten en meer in het algemeen de processen die in het heelal waarneembaar zijn probeert te verklaren.\nAstrofysica gaat dus over de natuurkunde van astronomische objecten, dat wil zeggen over dingen die zich in de kosmos bevinden. In het algemeen zijn het dingen die erg groot zijn en die verder weg staan dan men zich als mens nog zinvol kan voorstellen, maar niet altijd. Strikt genomen is de mens ook een astronomisch object. Met andere woorden: de kosmos is ook hier.\nOok voor de natuurkunde geldt dat die op aarde niet anders is dan elders in het universum, ofwel, in de woorden van Vincent Icke, een bekend Nederlands astrofysicus:\nAstrofysica houdt zich echter specifiek bezig met kosmische verschijnselen en is op twee manieren van belang:\nEen speciale tak van de astrofysica is de bestudering van chemische processen in de kosmos. Deze tak van de astrofysica heeft als belangrijkste doel het verklaren van de spectra van astronomische objecten, zoals sterren. Bekende chemische processen in de kosmos zijn fotodissociatie en dissociatieve recombinatie. Door deze processen te bestuderen, zowel door middel van waarnemingen in een laboratorium als theoretische berekeningen, kunnen spectraallijnen verklaard worden en daarmee processen die zich in de kosmos afspelen. Via spectraallijnenonderzoek van sterren kwamen astronomen in het begin van de 19e eeuw voor het eerst op het spoor van de natuurkunde van sterren. Tegenwoordig is het hele elektromagnetisch spectrum van radiogolven over microgolven (WMAP), het infrarood, het zichtbare licht, het ultraviolet, r\u00f6ntgenstraling, gammastraling tot harde kosmische straling het terrein van analyse door de astrofysica. Ook neutrino's vallen er tegenwoordig onder, dankzij het Super-Kamiokande."}
{"id": "8189", "revid": "403120", "url": "https://nl.wikipedia.org/wiki?curid=8189", "title": "Lijst van Noord-Amerikaanse indianenvolken", "text": "De indianenvolken van Noord-Amerika kunnen worden ingedeeld volgens de regio waar zij leefden of leven. Hieronder volgt een lijst met indiaanse volken en (politieke) confederaties uit het heden en verleden. Bij de grotere volken en confederaties zijn waar mogelijk hoofd- en subdivisies vermeld. Sommige volken of confederaties, of divisies ervan, leven verspreid over meer dan \u00e9\u00e9n regio en worden dienovereenkomstig meer dan eenmaal vermeld.\nUitleg.\nIndeling naar endoniem.\nDe alfabetische lijst is zo consequent mogelijk gerangschikt op het endoniem (sic: eigennaam: naam waarmee een volk zichzelf aanduidt); de meest gangbare exoniemen (sic: namen waarmee volken in de buitenwereld bekendstaan), soms \"voorafgegaan\" door een of meer alternatieve endoniemen, staan er tussen haakjes achter vermeld. De reden om op endoniem te rangschikken is, dat het om namen gaat die steeds vaker zowel in offici\u00eble (wetenschappelijke) publicaties als door het grote publiek worden gebruikt. De inspanningen van de afgelopen drie decennia door inheemse organisaties en sleutelfiguren om de politiek en het grote publiek in hun land vertrouwd te maken met de naam die ze van oudsher voor zichzelf gebruiken (en dan bij voorkeur gespeld volgens het eigen fonetische systeem), is hier grotendeels debet aan. Het argument dat ze de namen waarmee ze door de eeuwen heen bij buitenstaanders bekend zijn geworden - vaak gaat het om een Europese verbastering van een minachtende of vulgair getinte naam die een inheems buurvolk hen eens gaf - als ongewenst paternalistisch, zo niet ronduit beledigend ervaren, begint steeds meer gehoor te vinden in de dominante maatschappij. Bekende voorbeelden hiervan zijn: \"Lakota\", exoniem: (Teton) Sioux en \"Ho-Chunk\", exoniem: Winnebago. Meestal gaat het om een volk of natie dat voor de eigen naam kiest als getuigenis van een hernieuwd politiek-cultureel \"zelfbewustzijn\". Voorbeelden hiervan zijn: Kwakiutl, tegenwoordig: \"Kwakwaka'wakw\" en Navajo, tegenwoordig: \"Dineh\". Ook hier blijkt dat de dominante maatschappij steeds meer vertrouwd raakt met deze endoniemen.\nSoms is de gangbare benamig weliswaar een endoniem, maar kiest het betreffende volk voor een andere \"spellingwijze\", die beter bij het eigen orthografische systeem past. Voorbeeld: \"Niska\" wordt tegenwoordig gespeld als \"Nisga'a\" (zie Indianen uit het subarctisch gebied).\nEr zijn ook volken en naties die - om praktische redenen - ervoor kiezen bekend te blijven onder de naam die hen door buitenstaanders is gegeven; in die gevallen wordt het endoniem weliswaar eerst genoemd, maar het artikel waarnaar vervolgens een link is gelegd, heeft als titel het (meest gangbare) exoniem. Voorbeelden hiervan zijn \"Apache\" (endoniem: \"N'de\") en \"Comanche\" (endoniem: \"Neme-ne\"). Twee voorbeelden van een volk dat omwille van een hardbevochten \"juridische status\" voor een nieuwe naam heeft gekozen, zijn de \"Sault Tribe of Chippewa Indians\" (de oorspronkerlijke benaming voor zichzelf is \"Anishinaabe-Baawitigowininiwag\"), en de \"Timbi-sha\" (uit het Grote Bekken), die oorspronkelijk \"Koso-Panamint\" heten.\nIn het geval van de Cree is bewust voor het exoniem Cree gekozen aangezien er een enorm grote vari\u00ebteit aan verschillende Cree-groepen en gemeenschappen bestaat die elk hun eigen endonieme aanduiding gebruiken; daarbij komt dat er gewoonweg geen verzamelbegrip bestaat voor alle Cree-groepen.\nIn relatief veel gevallen is er bewust voor gekozen om een artikel een \"exoniem\" als titel te geven, omdat het gaat om een naam die zo in het \"collectieve bewustzijn\" van het grote publiek is gegrift, dat het endoniem tot (te veel) verwarring zou leiden. Waarbij als criterium wordt gehanteerd, dat het betreffende volk het gebruikte exoniem \"niet\" als vernederend of beledigend lijkt op te vatten. Enkele voorbeelden: Kickapoo, endoniem: \"Giiwigaabaw\", Cheyenne, endoniem: \"Tsitsistas\", Cherokee, endoniem: \"Ahniyvwiya\", Shoshoni, endoniem: \"Newe\" en Mohawk, endoniem: \"Kanien\u2019kehaka\".\nEen voorbeeld van een inheemse natie waarvoor een exoniem (\"Ojibweg\") is gekozen als artikelnaam omdat het de enige manier lijkt om spraakverwarring te voorkomen, zijn de \"Anishinaabeg\". 'Anishinaabe(g)', is namelijk ook de naam waarmee een grote federatie van Algonkin-sprekende volken - waar de eigenlijke Anishinaabeg deel van uitmaken - mee wordt aangeduid. Het exoniem 'Ojibweg' (in Canada: \"Ojibwa\" of \"Ojibwa(y)\") verdient de voorkeur boven het exoniem 'Chippewa'. Ook hier weer is de combinatie van twee factoren bepalend: laatstgenoemd exoniem wordt door de meerderheid van de Anishinaabeg in de VS als symbool van Amerikaanse onderdrukking opgevat, \u00e9n de dominante Amerikaanse samenleving blijkt de laatste jaren in toenemende mate rekening te houden met dit sentiment.\nGebruik van de aanduiding indianen.\nDe emancipatie wat naamgeving betreft wordt zowel in de VS als Canada steeds meer geprofileerd vanuit de inheemse gemeenschappen zelf; dit vanwege een groeiend cultureel en politiek zelfbewustzijn. De adjectieven \"Indian\" en \"American Indian\" worden in de VS steeds meer door \"Native American\" (substantief: \"Native Americans\") vervangen, en in Canada door \"aboriginal\" (substantief: \"First Nation\"). Aangezien er in Nederland en Vlaanderen geen bevredigende 'politiek correcte' vertaling voorhanden is (inheems-Amerikaans of inheems-Canadees komt er misschien nog het dichtste bij), wordt hier in principe gekozen voor de aanduiding \"indianen\" (substantief) en \"indiaans\" (adjectief) - mede omdat in er het Nederlandse taalgebied geen sprake is van een negatieve bijbetekenis noch verwarring met Indi\u00ebrs.\nGebruik van de aanduiding stam.\nOnderstaande volkenlijst vermijdt, met name waar het de interne verwijzingen betreft, zo veel mogelijk de aanduiding stam waar volk, natie of confederatie wordt bedoeld. \u2018Stam\u2019 is een vertaling van het Anglo-Amerikaanse \"tribe\" (of het Anglo-Canadese \"band\"), wat zoveel wil zeggen als: \"een etnische of raciale groep (met name in een \u2018primitieve\u2019 en/of nomadische cultuur) die onder leiding van een of meer leiders in een gemeenschap leeft\".\nHet gaat hier om een term die afkomstig is uit de culturele antropologie, een westerse wetenschap die ver afstaat van de culturele identiteit en het collectieve spirituele wereldbeeld van de inheemse volken in kwestie. Historisch gezien is de aanduiding \u2018stam\u2019 bovendien dikwijls door de Euro-Amerikaanse en Euro-Canadese overheersers gebruikt om, uit door politieke en militaire overwegingen ingegeven eigenbelang, de oorspronkelijke landsgrenzen en culturele identiteit en van de inheemse volken te \u2018verleggen\u2019, respectievelijk te \u2018herschrijven\u2019. Ook in de huidige tijd sluiten het \"tribal government\"-systeem in de VS en het \"band government\"-systeem in Canada niet of nauwelijks aan bij de traditionele besturen van veel inheemse naties.\nDe meeste inheemse volken in de VS, die de antropologische context van het begrip als paternalistisch en neerbuigend ervaren en zich bovendien bewust zijn van de historisch politieke lading die het woord heeft, kiezen er sinds de jaren 60 van de twintigste eeuw dan ook in toenemende mate voor om zichzelf niet langer als Tribe (stam) aan te duiden, maar als 'people' (volk) of 'Nation' (Natie). Hetzelfde geldt voor de Canadees-indiaanse bevolking, die de aanduiding \u2018First Nation\u2019 prefereert. Onderstaande lijst houdt hier rekening mee; d\u00e1\u00e1r waar het desbetreffende volk om politieke redenen z\u00e8lf de aanduiding 'tribe' (of 'band') hanteert, is deze kwalificatie - met name in het artikel waar intern naar verwezen wordt - uiteraard gewoon overgenomen."}
{"id": "8190", "revid": "1000407", "url": "https://nl.wikipedia.org/wiki?curid=8190", "title": "Straight selection sort", "text": "Het sorteeralgoritme straight selection sort zoekt in een lijst steeds de kleinste om die te verwisselen met het element dat volgt op het vorige dat bovenaan de lijst werd geplaatst. \nDeze misschien wat cryptische omschrijving laat zich het beste illustreren met een voorbeeld: de rij DCBA wordt eerst door verwisseling van het eerste element \"D\" en het kleinste element \"A\" ACBD, daarna door verwisselen van het tweede element \"C\" en het kleinste resterende element \"B\" ABCD, en daarna verandert er niets meer.\nHet aantal benodigde vergelijkingen bij een rij van lengte n is (n-1) + (n-2) + \u2026 + 1. Het aantal benodigde verwisselingen is maximaal n-1.\nImplementaties.\nImplementatie in Java.\nHet onderstaand Java-codefragment sorteert de \"array\" asKey alfanumeriek op basis van Straight Selection:\nfor (int i= 0; i &lt; asKey.length - 1; i++){\n String sMin= asKey[i]; // kleinste string (voorlopig)\n int iMin= i; // index van de kleinste string\n for (int j= i + 1; j &lt; asKey.length; j++){\n if (asKey[j].compareTo(sMin) &lt; 0){\n sMin= asKey[j];\n iMin= j;\n if (iMin != i){\n /* de kleinste string staat niet op plaats i maar verderop */\n asKey[iMin]= asKey[i];\n asKey[i]= sMin;\nImplementatie in C.\nEen voorbeeld in C (\"invoer\" is de te sorteren array, \"lengte\" is het aantal elementen in de array):\nvoid straightselection(int invoer[],int lengte){\n int i,j,kleinste,tijdelijk;\n for(j=0;j&lt;lengte-1;j++){\n kleinste=j;\n for(i=j+1;i&lt;lengte;i++){\n if(invoer[i]&lt;invoer[kleinste]) kleinste=i;\n if(kleinste!=j){\n tijdelijk=invoer[j];\n invoer[j]=invoer[kleinste];\n invoer[kleinste]=tijdelijk;\nImplementatie in Python.\nIn Python wordt dit:\nCode.\ndef selectionsort(rij):\n for i in range(len(rij)): \n min = i #Neem de eerste niet gesorteerde kaart als kleinste\n for j in range(i, len(rij)): #Overloop de rest van de niet-gesorteerde kaarten\n if rij[j]&lt;rij[min]:\n min = j #Is er een kleinere, zet dan zijn positie als minimum\n rij[i], rij[min] = rij[min], rij[i] #Verwissel de i-de kaart met de kleinste kaart"}
{"id": "8192", "revid": "62037", "url": "https://nl.wikipedia.org/wiki?curid=8192", "title": "Venus (mythologie)", "text": "Venus, de Romeinse godin van de liefde, oorspronkelijk een Ouditalische vegetatiegodin, beschermster van tuinen en wijngaarden, werd later vereenzelvigd met de Griekse Aphrodite. Haar Etruskische equivalent is Turan.\nVerering.\nDe Venusverering begon in Ardea en Lavinium, in Latium. Op 18 augustus 293 v.Chr. werd de oudste Venustempel gebouwd. Op 18 augustus werden destijds de \"Vinalia Rustica\" gevierd. Op 1 april werden de \"Veneralia\" gevierd ter ere van \"Venus Verticordia\", de beschermvrouwe tegen de zonde. Op deze dag werd het standbeeld van Venus gedrapeerd in bloemen en voorzichtig gewassen.\nVanaf 217 v.Chr. werd Venus ge\u00efdentificeerd met Aphrodite toen haar cultus uit de Grieks-Siciliaanse stad Eryx naar Rome werd gebracht. Op 23 april 215 v.Chr. werd een tempel op het Capitool in Rome gebouwd, gewijd aan \"Venus Erycina\" om de Romeinse nederlaag in de Slag bij het Trasimeense Meer te herdenken.\nVenus werd ook geassocieerd met een andere Romeinse godin, namelijk Cloacina, de godin van de \"cloaca maxima\", de hoofdriolering die liep vanaf het \"Forum Romanum\" en in de Tiber uitmondde. In die associatie werd zij \"Venus Cloacina\" genoemd en een tempel voor haar bevond zich op het Forum.\nDe cultus van Venus werd vooral bevorderd door de politieke leiders: Julius Caesar en Augustus lieten hun geslacht, de gens Julia, teruggaan op de mythische Aeneas, de zoon van Venus en Anchises. In deze vorm werd zij ge\u00eberd als \"Venus Genetrix\" aan wie Julius Caesar een tempel wijdde.\nAndere titels van Venus komen eveneens voor zoals \"Venus Felix\" (gelukkige Venus), \"Venus Victrix\" (victorieuze Venus), en in de 3e eeuw Venus Caelestis (hemelse Venus). Venus behoorde, samen met Roma, tot de belangrijkste \"beschermheiligen\" van de stad Rome, en de grootste tempel, de Tempel van Venus en Roma, werd aan deze twee godinnen gewijd.\nDe verering van Venus gaat door tot minstens het begin van de 4e eeuw.\nAstrologie.\nIn de westerse astrologie geldt Venus als archetypisch vrouwelijk, verbonden met de tekens Weegschaal (daghuis) en Stier (nachthuis) en in de horoscoop wordt ze beschouwd als een 'kleine weldoener' (benefactor).\nVenus in de beeldende kunst.\nVenus werd in de Romeinse cultuur vaak afgebeeld als een vrouw met een rond voorwerp in haar hand, bijvoorbeeld een appel of een spiegel, maar soms met Cupido of Victoria op haar hand, en ook wel met een roer of een dolfijn.\nVenus, de godin van de liefde was ook van de oudheid een geliefd onderwerp voor vele kunstenaars. Vaak wordt ze afgebeeld met andere figuren uit de mythologie zoals Mars en Amor/Cupido.\nBijnamen.\nVenus had in het Latijn ook enkele bijnamen, die verwezen naar haar functies of de plaatsen waar ze aanbeden werd:"}
{"id": "8193", "revid": "160607", "url": "https://nl.wikipedia.org/wiki?curid=8193", "title": "Italische talen", "text": "Italische talen zijn een groep van Indo-Europese talen die in het eerste millennium v.Chr. op het Apennijns Schiereiland werden gesproken. Behalve het Latijn zijn zij in de loop van de keizertijd uitgestorven; Faliskisch al in de tijd van de republiek. Alle Romaanse talen hebben zich uit het Latijn ontwikkeld. De Italische talen werden geschreven met diverse Oud-Italische schriften.\nItalische talen.\nOorspronkelijk hadden de Oskisch-Umbrische talen een veel grotere verspreiding dan het Latijn. Omstreeks 400 v.Chr. werden ze gesproken door bijna de helft van de bevolking van het Apennijns Schiereiland, terwijl Latijn niet door veel meer dan 5 % werd gesproken. De rest sprak Etruskisch, Grieks, Messapisch en andere talen.\nDoor de machtspositie van Rome werd het Latijn echter de dominante taal, die de andere talen geleidelijk aan begon te verdringen.\nGebaseerd op: art. Italus, in \"NP\" 5 (1998), klm. 1173-1174."}
{"id": "8194", "revid": "211114", "url": "https://nl.wikipedia.org/wiki?curid=8194", "title": "Kaliumnitraat", "text": "Kaliumnitraat (KNO3), ook wel (kali)salpeter genoemd, is het kaliumzout van salpeterzuur. De stof komt voor als een kleurloos tot wit kristallijn poeder, dat goed oplosbaar is in water. Derhalve wordt het in de natuur in zuivere vorm niet in grote hoeveelheden aangetroffen.\nSynthese.\nEr zijn zeer veel methoden om kaliumnitraat te bereiden:\nEigenschappen en reacties.\nKaliumnitraat is zeer goed oplosbaar in water: bij 0\u00a0\u00b0C lost in 1 liter water 130 gram kaliumnitraat op. Bij 100\u00a0\u00b0C is dat reeds 2,455 kilogram. Toch is kaliumnitraat beduidend minder hygroscopisch dan andere nitraten van alkalimetalen.\nBij verhitting ontleedt kaliumnitraat in kaliumnitriet en zuurstofgas:\nToepassingen.\nMeststof.\nHet wordt gebruikt als meststof (bron van stikstof en kalium). Salpeter werd heel lang moeizaam gefabriceerd door het laten rotten van stikstofrijk organisch materiaal (urine, mest) waarbij bacteri\u00ebn stikstofverbindingen in nitraat omzetten, dat oploste en zich op muren rond de mesthopen door verdamping als een fijn wit poeder afzette. Daar kon het worden afgeschraapt en door omkristallisatie worden gezuiverd. Dit gebeurde bijvoorbeeld in een instelling zoals de Salp\u00eatri\u00e8re in Parijs. Het daarbij benodigde kaliumcarbonaat werd verkregen uit houtas (potas). Tijdens de Franse revolutionaire en napoleontische oorlogen was de vraag zo groot dat ook as van zeewier gebruikt werd om aan de vraag naar salpeter te kunnen voldoen. Daarbij werd door Bernard Courtois toevallig het element jood ontdekt.\nLater stapte men over op een ander product, namelijk natriumnitraat. Natriumnitraat is echter door het ontbreken van kalium niet ideaal als meststof. Daarom werd het vaak eerst omgezet in kaliumnitraat, door middel van een ander kaliumzout zoals kaliumchloride of kaliumcarbonaat. Tegenwoordig worden nitraten (kunstmest) op grote schaal bereid door het onder hoge druk en temperatuur in gasvorm te oxideren vanuit ammoniak met behulp van een katalysator. Hierbij ontstaat salpeterzuur, in een vervolgstap wordt met extra ammoniak ammoniumnitraat gevormd. Ammoniumnitraat is geschikt als meststof wegens de grote abundantie van stikstof in de verbinding.\nBuskruit.\nKaliumnitraat wordt verwerkt in buskruit. Kaliumnitraat wordt daartoe gemengd met houtskool en zwavel in de massaverhouding 75/15/10. Natriumnitraat en ammoniumnitraat zijn voor gebruik in buskruit te hygroscopisch.\nSynthese van salpeterzuur.\nKaliumnitraat wordt in het laboratorium soms gebruikt om salpeterzuur te bereiden door middel van een reactie met zwavelzuur:\nKaliumnitraat wordt op die manier uit zijn zout verdreven: dat wil zeggen dat een geconjugeerde base van een sterk zuur (nitraat) als base optreedt voor een nog sterker zuur (zwavelzuur). Het gevormde salpeterzuur wordt door destillatie onder vacu\u00fcm of onder atmosferische druk verwijderd. Dit is echter niet een van de eenvoudigste methoden, omdat de reactieproducten eerst nog gescheiden moeten worden. Het ontstane kaliumwaterstofsulfaat met name is lastig te verwijderen, aangezien de destillatie relatief veel energie kost. Deze methode is dus te duur om te gebruiken op industri\u00eble schaal.\nVuurwerk.\nKaliumnitraat is een van de meest gebruikte oxidatoren in vuurwerk, omdat de stof zeer stabiel is, niet reageert met de andere chemicali\u00ebn in de sas (zoals zwavel) en in staat is binnen korte tijd veel zuurstof te leveren. Nog een groot voordeel van kaliumnitraat is dat het in tegenstelling tot natriumnitraat of ammoniumnitraat niet hygroscopisch is. Het massapercentage zuurstof bedraagt ongeveer 47,5%, waarvan het ongeveer 33,3% afstaat bij normale reductie.\nConserveermiddel.\nKaliumnitraat wordt al sinds de Middeleeuwen toegepast als conserveermiddel in gezouten vleeswaren. Ook vandaag de dag wordt de stof hiervoor gebruikt, in de EU onder de noemer E252.\nToxicologie en veiligheid.\nKaliumnitraat moet gescheiden worden opgeslagen van sterke reductors, zoals metaalpoeders (aluminium, magnesium en ijzer), en oxideerbare organische verbindingen, zoals houtskool, koolwaterstoffen en suikers zoals glucose, sacharose en dextrine.\nKaliumnitraat is in tegenstelling tot sommige andere nitraten, zoals bariumnitraat , niet extreem giftig of schadelijk, maar inwendig of oraal contact moet zo veel mogelijk worden vermeden."}
{"id": "8198", "revid": "257697", "url": "https://nl.wikipedia.org/wiki?curid=8198", "title": "Uur", "text": "Het uur is een eenheid van tijd en wordt gedefinieerd als de tijd van 3600 seconden of 60 minuten van 60 seconden.\nEen etmaal duurt 24 uur, een week 168 uur, een kwartaal gemiddeld ongeveer 2191,5 uur, maar precies 2191.4555424 uur en een jaar bevat precies 8765.8221696 uur en dit is afgerond 8766 uur.\nHet internationale wetenschappelijke symbool is h. In niet-wetenschappelijke teksten is de afkorting in het Nederlands u.\nVroegere definities van het uur waren:\nAls tijdsaanduiding.\nHet woord \"uur\" wordt ook gebruikt om een tijdstip aan te duiden, bijvoorbeeld als men zegt \"Het is acht uur\". Dit moet worden begrepen als: \"Er is acht uur verlopen sinds zonsopgang (vanouds), sinds middernacht of sinds de middag\".\nIn andere talen wordt onderscheid gemaakt, zoals in het Duits (Stunde, Uhr) en Engels (hour, o'clock).\nHoewel er 24 uren in een etmaal gaan, wordt er, vooral mondeling, ook vaak met twee keer 12 uur gewerkt, zodat het nodig is om behalve het uur (\"Het is acht uur\") ook aan te geven of dat v\u00f3\u00f3r of na de middag is (ante meridiem en post meridiem). Dit is waarschijnlijk ontstaan uit de klassieke tijdsindeling, waarbij de dag en de nacht elk in twaalf uren werden verdeeld. In de moderne tijdsindeling werd enkel het beginpunt verplaatst van zonsopgang naar middernacht.\nUur in de taal.\nHet woord uur is afkomstig van het Latijnse woord voor uur, hora.\nSpreekwoorden en uitdrukkingen met uur:"}
{"id": "8199", "revid": "887076", "url": "https://nl.wikipedia.org/wiki?curid=8199", "title": "Hebreeuws alfabet", "text": "Het Hebreeuwse alfabet is het alfabet dat gebruikt wordt voor het schrijven van het Hebreeuws, zowel het Modern Hebreeuws, een van de offici\u00eble talen van Isra\u00ebl, als het Tenachisch Hebreeuws (ook wel het Klassiek Hebreeuws). Ook het Jiddisch (een West-Germaanse taal) en soms ook het Ladino (Joods-Spaans) worden met het Hebreeuwse alfabet geschreven. Het Hebreeuws wordt geschreven van rechts naar links. Het Hebreeuwse woord voor alfabet is \u05d0\u05dc\u05e3-\u05d1\u05d9\u05ea, uit te spreken als \"alef-beet\", en bestaat uit de eerste twee letters de alef en de beet. Het Hebreeuwse alfabet stamt af van het Aramese alfabet.\nHebreeuws.\nMedeklinkers.\nSommige medeklinkers hebben twee vormen. In de tabel hieronder is de linkervorm de sluitletter, die alleen gebruikt wordt aan het einde van een woord, dus aan de linkerkant van het woord. Deze vorm wordt ook wel \"sofiet\" genoemd, bijvoorbeeld \"kaf sofiet\" (\u05da).\nEnkele medeklinkers hebben twee klanken: een harde plosief en een zachte fricatief. Als een letter een harde klank heeft, krijgt het vaak een puntje in het midden, een \"dagesj\", die bij een zachte klank altijd ontbreekt. Soms wordt een zachte klank expliciet aangegeven met een streepje boven de letter, een \"rafee\". Zulke letters hebben dus drie vormen: \u05d1 is zowel /b/ als /w/, met \"dagesj\" wordt het \u05d1\u05bc /b/ en met \"rafee\" wordt het \u05d1\u05bf /v/.\nKlinkers.\nHet Hebreeuwse alfabet kende oorspronkelijk geen klinkers. Later werden enkele medeklinkers ook gebruikt om klinkers mee aan te geven. Deze medeklinkers worden \"mater lectionis\" (\"leesmoeders\") genoemd. Tegenwoordig worden onder de letters soms kleine tekens (punten en strepen) neergezet voor de klinkers. Deze tekens heten \"nikud\" (\u05e0\u05b4\u05e7\u05bc\u05d5\u05bc\u05d3) en zijn bij de medeklinker gevoegd waar de klinker direct op volgt.\nJiddisch.\nHet Jiddisch gebruikt het Hebreeuwse alfabet in vereenvoudigde vorm: het heeft vrijwel geen diakritische tekens meer (zoals \"nikud, dagesj\" en \"rafee\") en gebruikt slechts 22 medeklinkers. De Jiddische letternamen zijn soms net iets anders dan de Hebreeuwse.\nMedeklinkers.\nHet Jiddisch heeft de Hebreeuwse medeklinkers vereenvoudigd. Het Hebreeuwse alfabet biedt meerdere letters voor \u00e9\u00e9n klank. De /s/ bijvoorbeeld, kan met vier verschillende letters geschreven worden (\u05e9 / \u05e9\u05c2 / \u05e1 / \u05ea). Vroeger stonden verschillende letters voor net iets andere klanken, maar die onderlinge klankverschillen zijn inmiddels weggevallen. Minder klanken zijn overgebleven. Het Jiddisch koos voor elke klank \u00e9\u00e9n letter en maakte daarmee de overige letters overbodig. Alleen niet-Jiddische woorden van Semitische origine worden soms nog met de originele letters geschreven. Jiddische sprekers kunnen deze Hebreeuwse letters probleemloos lezen.\nKlinkers.\nHet grootste verschil tussen het Jiddische gebruik van het alfabet en het klassieke Hebreeuwse gebruik zit in de klinkers. In het Jiddisch zijn de klinkers zelfstandige letters geworden. Ze zijn afgeleid van de \"nikud\", maar worden niet langer geschreven als de klinkertekentjes onder of boven de medeklinkerletters. De volgende tabel vervangt de Hebreeuwse klinkertabel:\nVaak mag men, als men wil, de letters vereenvoudigen, al lijkt dat op het eerste gezicht tegen de regels. De \"chirik joed\" in het woord \"jidisj\" (\u05d9\u05d9\u05b4\u05d3\u05d9\u05e9) mag als \"joed\" (\u05d9\u05d9\u05d3\u05d9\u05e9) worden geschreven, omdat hier toch geen misverstand kan ontstaan over de beginletters \u05d9\u05d9\u05b4 en de \u05f2 voor /ey/. Voor \"iedisj\" had het woord moeten beginnen met een \"alef\" (\u05d0\u05d9\u05d9\u05d3\u05d9\u05e9). Verder wordt /uv/ dus als \u05d5\u05bc\u05f0 geschreven en uit gewoonte schrijft men ook \u05f0\u05d5\u05bc voor /woe/, zelfs als er geen \"wof\" meer volgt.\nUnicode.\nHet Hebreeuwse alfabet staat in Unicode in het blok van U+0590 tot en met U+05FF, en het blok van U+FB1D tot en met U+FB40. Het bevat letters, ligaturen, zowel losse als met letters gecombineerde diakritische tekens (\"nikud\" en \"teamim\") en interpunctie."}
{"id": "8200", "revid": "123296", "url": "https://nl.wikipedia.org/wiki?curid=8200", "title": "Alken (vogels)", "text": "De alken (Alcidae) zijn een vogelfamilie van de open zee. De familie telt 24 soorten.\nKenmerken.\nHet verenkleed is grotendeels zwart van boven en wit aan de onderzijde. Ze hebben korte poten, hals en staart. Deze gedrongen zeeduikvogels hebben korte vleugels, die bij het onder water zwemmen als vinnen dienstdoen, maar om te vliegen zijn ze minder geschikt. Hun lichaamslengte varieert van 15 tot 75 cm.\nLeefwijze.\nHet voedsel van deze vogels bestaat uit vele soorten zeeorganismen, zoals wormen, kreeftachtigen en zelfs algen, maar de meeste soorten prefereren vis. Ze leven in groepen en broeden in kolonies, die kunnen bestaan uit miljoenen vogels.\nVerspreiding en leefgebied.\nZe komen voor in de koude en gematigde streken van het noordelijk halfrond. Ze broeden meestal in kolonies op rotsige kusten.\nInstinctief gedrag.\nDeze vogels broeden op rotsen, wat voor de jonge vogel fatale gevolgen kan hebben. Als het 3 tot 4 weken oud is, worden het door de ouders geroepen, die onder aan de rotsen zwemmen, waarna het jong zich van de rots laat afvallen. Dit is geen probleem als het vloed is, maar bij eb zal het diertje meestal op de rotsen te pletter vallen. Het jong kan wel zwemmen, maar nog niet vliegen.\nTaxonomie.\nDeze familie bestaat uit tien geslachten, plus een uitgestorven geslacht:"}
{"id": "8201", "revid": "1280881", "url": "https://nl.wikipedia.org/wiki?curid=8201", "title": "Reuzenalk", "text": "De reuzenalk (\"Pinguinus impennis\") is een in 1844 uitgestorven zeevogel uit de familie van de alken (Alcidae).\nNaamgevingsgeschiedenis.\nDe wetenschappelijke naam van de soort werd in 1758 als \"Alca impennis\" gepubliceerd door Carl Linnaeus. Hij verwees daarbij naar zijn eigen \"Fauna svecica\", waar referenties te vinden zijn naar 'Anser Magellanicus' van Clusius (1605: 101), Olaus Wormius (1655: 300, t. 301) en Francis Willughby (1676: 242, t. 65), en naar de 'Pinguin/Penguin' van Thomas Bartholin (1673) en John Ray. In \"Systema naturae\" voegde Linnaeus nog een referentie naar een andere pagina van Willughby toe (244), en een naar de 'northern penguin' van George Edwards (1750). De naam 'impennis' betekent 'zonder vleugels' of 'zonder slagpennen'.\nDe eerste die een beschrijving en afbeelding van de reuzenalk publiceerde was Clusius, in 1605. Hij noemde de soort als 'Mergus Americanus', en baseerde zich op een gekleurde afbeelding die hem door een zekere Jacques Plateau was toegezonden uit (Noord-)Amerika, en die daaraan had toegevoegd dat het volgens de zeelieden van wie hij het dier kreeg, een duikende vogel was. Clusius maakte in zijn beschrijving onder meer melding van de witte vlekken aan de voorkant van de kop, iets boven de basis van de snavel. De naam en beschrijving bij Clusius waarnaar Linnaeus verwees, 'Anser Magellanicus', betreffen de pingu\u00efns (magelhaenpingu\u00efn; \"Spheniscus magellanicus\") waarover, onder de naam 'vetganzen', was bericht door de Nederlanders die in 1599 door Straat Magellaan waren gevaren, en wier waarneming door Clusius werd vermeld. Wormius en Willughby verwezen beiden ook naar 'Anser Magellanicus' van Clusius. De vogel die Wormius beschreef en ook enige tijd levend in huis had gehouden, kwam echter naar eigen zeggen van de Faer\u00f6er; hij noemde de witte vlekken op de kop, en de afbeelding is onmiskenbaar van een reuzenalk. Willughby maakte in de tekst onderscheid tussen de 'Penguin' of 'Goi[r]fugel' die hij in de collectie van de Royal Society en in die van John Tradescant had gezien, en de 'Penguin Batavorum' of 'Anser Magellanicus' van Clusius. Hij maakte er gewag van dat Clusius de witte vlekken op de kop niet noemde. Zijn afbeelding is die van Wormius in spiegelbeeld. Bartholin had het expliciet over een niet vliegende vogel met witte vlekken op de kop. Het lemma van Ray is een herhaling van dat bij Willughby. De soort werd in 1791 door Pierre Joseph Bonnaterre in het geslacht \"Pinguinus\" geplaatst.\nEtymologie.\nClusius (1605) gaf als oorsprong van de naam 'pinguin' het Latijnse 'pinguedo', gen. 'pinguedinis', wat 'vet' of 'vetheid' betekent, en verwees daarbij naar de door de Nederlanders in 1599 gevangen pingu\u00efns in Straat Magellaan. De etymologie die Clusius voor de naam gaf, verklaart echter niet de uitgang -in. De naam 'pinguin' of 'penguin' dook volgens diverse auteurs voor het eerst op in de beschrijvingen die de Engelse en Nederlandse zeevaarders gaven van hun tochten om de zuidpunt van Zuid-Amerika en Kaap de Goede Hoop. Thomas Cavendish noemde ze in het verslag van zijn reis om de wereld (1586\u20131588), in 1589 bewerkt en uitgegeven door Richard Hakluyt. Ook Willem Lodewijcksz (1598) in zijn verslag over de reis om Afrika naar Indi\u00eb, en Olivier van Noort (1602) in het verslag van zijn reis om de wereld, noemden de vetganzen pingu\u00efns, en deze naam zou vanuit die verslagen in andere talen zijn overgenomen. Hakluyt nam in zijn werk echter ook een verslag op van de reis die de Engelsman Richard Hore in 1536 maakte naar Nova Scotia en Newfoundland, waarbij ook 'the Island of Penguin' (tegenwoordig Funk Island), een broedplaats van de reuzenalk, werd aangedaan. Een verklaring voor de oorsprong van de naam is dat die afkomstig is uit het Welsh: 'pen' betekent kop en 'gwyn' wit, wat zowel zou kunnen duiden op de witte vlekken tussen de ogen en de snavel van de vogel, als op eilanden waarop ze broedden, die wit waren van hun uitwerpselen. Dat de naam uit het Welsh zou komen werd al in 1612/13 geopperd door de Engelse dichter Michael Drayton in zijn gedicht \"Poly-Olbion\". De naam zou vervolgens door zeelieden die bekend waren met de reuzenalk ook zijn gebruikt voor de eveneens duikende en niet vliegende vogels van het zuidelijk halfrond, vanwege de oppervlakkige gelijkenis met de reuzenalk.\nVeldkenmerken.\nDe reuzenalk was zo'n 75\u00a0cm groot, woog tot 5\u00a0kg en hij had maar kleine vlerkjes, waarmee hij niet vliegen kon, maar des te beter duiken. Zijn poten zaten helemaal achteraan het lijf en ook dat kwam het duiken ten goede, maar hij kon er zich op het land maar moeizaam mee voortbewegen. Deze vogel had zijn voortbeweging zowel in de lucht als op het land dus grotendeels opgeofferd om onder water volledig in zijn element te zijn.\nVerspreiding en leefgebied.\nDe reuzenalk kwam voor in de hele Noord-Atlantische oceaan. Hij was een veelvoorkomende wintergast in het zuidelijke deel van de Noordzee, tussen Groot-Brittanni\u00eb en Nederland. Fossielen van de zustersoort \"Pinguinus alfrednewtoni\", daterend uit het vroege Plioceen, werden gevonden in West-Europa (Britse eilanden, Groenland en IJsland) en Noord-Amerika (Maine tot Labrador).\nKliffen waar andere (kleinere) alken veelal broedden waren voor de reuzenalk ontoegankelijk. Hij moest het daarom doen met kale, redelijk vlakke eilandjes, ver van het vasteland en van het ijs, zodat roofdieren (ijsberen bijvoorbeeld) er niet bij konden. Zulke plekken zijn schaars. Hij broedde daarom maar op een paar plaatsen in enorme kolonies, onder andere op Funk Island (ten noordoosten van Newfoundland), op de Magdalena-eilanden en Penguin Islands in de Saint Lawrencebaai en op een paar plekken aan de Groenlandse en IJslandse kust, met name op het eiland Geirfuglasker.\nUitsterven.\nDe Canadese broedplaatsen werden eerst geplunderd door matrozen die daarmee hun voedselvoorraad aanvulden. Later in de 18e eeuw vestigden zich mensen op de eilandjes om de vogels neer te knuppelen, ze te blancheren en dan van hun dons te ontdoen. De vette karkassen werden als brandstof gebruikt, onder andere voor lampolie. In 1785 was de afslachting door het donsverzamelen al zo ver dat kapitein George Cartwright voor het uitsterven van de soort waarschuwde. In de 19e eeuw was Geirfuglasker dan ook het laatste toevluchtsoord van de soort. Daar was de vogel al eeuwen veilig omdat de IJslanders een bijgeloof hadden dat het bezoeken van het eiland van de 'Geir'-vogel groot ongeluk bracht. Het eiland verdween in 1830 door een vulkaanuitbarsting van de aardbodem. Zo'n 40 vogels wisten te overleven en ze vestigden zich op Eldey, een eilandje dat ze tot dan nooit gebruikt hadden omdat het te dicht bij IJsland zelf lag. Daar vielen ze ten prooi aan de wetenschap. Vooral in Groot-Brittanni\u00eb was het in die tijd erg in zwang rariteiten op sterk water te zetten en zo ontstond er een handel in reuzenalkvellen. In 1844 werd het laatste paartje gedood en het laatste ei geraapt, dat nu te zien is in Stromness (Orkney). Men dacht in die tijd dat er verder naar het noorden nog wel meer zouden zijn, maar dat bleek niet het geval.\nEen opgezette reuzenalk en een reuzenalkei zijn onderdeel van de collectie van Naturalis in Leiden. Beide objecten zijn geen onderdeel van de vaste tentoonstellingen in het museum maar waren in 2020 en 2021 wel onderdeel van de tijdelijke tentoonstelling 200 jaar Naturalis."}
{"id": "8202", "revid": "583675", "url": "https://nl.wikipedia.org/wiki?curid=8202", "title": "Thora", "text": "De Thora, ook gespeld als \"Tora\" of \"Torah\" (Hebreeuws: \u05ea\u05bc\u05d5\u05b9\u05e8\u05b8\u05d4), zijn de \"eerste vijf boeken van de Tenach\" (Hebreeuwse Bijbel), die de grondslag van het joodse geloof vormen en daarmee als de voornaamste heilige boeken van deze monothe\u00efstische godsdienst gelden. Met de term wordt ook wel de joodse godsdienstige literatuur als geheel aangeduid (zie verderop).\nDe Griekse aanduiding \u03a0\u03b5\u03bd\u03c4\u03ac\u03c4\u03b5\u03c5\u03c7\u03bf\u03c2, \"Pent\u00e1teuchos\", \"vijf boeken\" ligt ten grondslag aan de aanduiding Pentateuch in de vakliteratuur.\nWoord.\nHet woord Thora wordt uitgesproken met de klemtoon op de tweede lettergreep, zoals bij de meeste Hebreeuwse woorden. Het woord 'Tora' wordt ook wel uitgesproken in het Nederlands-Asjkenazisch: 'Touro'. Het woord Tora is Hebreeuws dat onderwijzing, leer, instructie of wet betekent.\nInhoud.\nDe vijf boeken van de Thora zijn:\nIn sommige talen, onder andere Duits, heten ze 1 Mozes t/m 5 Mozes.\nTezamen staan deze vijf Thoraboeken ook bekend als:\nDe \"Thora\" beschrijft hoe volgens het jodendom de wereld en de mensheid zijn ontstaan (de schepping door God) en hoe de mensheid zich in de eerste tijd daarna ontwikkelde (de zondvloed, de verspreiding na de torenbouw in Babel, e.d.), alsmede de vroegste (religieuze) geschiedenis van de Isra\u00eblieten, de (voorlopers van de) Joden.\nDe Thora is om twee redenen voor het (religieuze) jodendom van zeer groot belang.Enerzijds omdat erin staat verhaald dat God een \"verbond\" met drie personen heeft gesloten (Awraham (Abraham), zoon Jitschak (Isaak) en kleinzoon Ja'akow (Jakob)) die als de aartsvaders zijn gaan fungeren van de Isra\u00eblieten, die vanwege dit verbond Gods uitverkoren volk zijn met een eigen door God aangewezen land, het Land van Isra\u00ebl (Eretz Jisrael). Dit verbond werd later bekrachtigd toen - dit wordt eveneens in de Thora vermeld - de Isra\u00eblieten onder leiding van Mozes uit Egypte naar Kana\u00e4n (het 'Beloofde Land') trokken (de uittocht uit Egypte). In de tussenliggende Sina\u00efwoestijn sloot God namelijk het hierboven vermelde verbond ook nog eens met de Isra\u00eblieten zelf waarbij Mozes als tussenpersoon optrad.Anderzijds heeft God - ook weer door middel van Mozes - in de Sina\u00efwoestijn zijn \"wet\" (mitswot, meervoud van mitswa, in het Nederlands voorschriften) aan de Isra\u00eblieten bekendgemaakt en hen opgedragen deze stipt na te leven (met als belangrijkste onderdeel de Tien geboden). Volgens het jodendom staan er 613 mitswot (284 geboden en 365 verboden) in de Thora (waarvan 611 via Mozes en twee rechtstreeks door God zijn geopenbaard) die de kern vormen van de halacha, het geheel van de rabbinale wetgeving die zeer bepalend is voor het joodse religieuze leven. Een deel van de mitswot zijn gericht op de gebruiken in de Tempel en worden heden ten dage niet meer nageleefd. De overige voorschriften zijn deels gericht op de relatie tussen mens en God, deels op de relatie tussen mensen onderling.\nDeze mitswot zijn in de Tora vaak kort omschreven. Een nadere verklaring van alle ge- en verboden staat in de Misjna, de mondelinge leer, die volgens orthodoxe joden tegelijk met de Tora door Mozes in ontvangst is genomen maar volgens liberale joden door generaties van rabbijnen is ontwikkeld.\nAndere betekenis.\nMet \"Thora\" duiden Joden soms ook het hele spectrum van gezaghebbende joodse boeken aan. Vanuit dat kader bezien bestaat de Thora dan uit de Tenach, de Misjna, de Talmoed en de Midrasj. Deze worden vaak weer onderverdeeld in de \"geschreven leer\" (Tenach) en de \"mondelinge leer\" (de rabbijnse boeken: Misjna, Talmoed en Midrasj). Op zijn breedst kan het woord worden gebruikt om een leer, lering of filosofie aan te duiden.\nToepassing in de synagoge.\nElk joods jaar wordt in de synagoge de hele Thora voorgelezen, elke sjabbat een gedeelte, parasja geheten. Deze cyclus begint en eindigt met het feest van Simchat Thora (vreugde van de wet). Op dit feest wordt de lezing van de Thora gevierd en in veel synagoges wordt de Thora dan tijdens processies rondgedragen. Tijdens Simchat Thora worden de laatste en de eerste parasja gelezen.Een nieuwe thorarol wordt doorgaans feestelijk ingewijd. Daarbij worden symbolen gebruikt van de choepa, de Joodse huwelijksceremonie. Traditioneel wordt er dan ook \"Baroech haba\" gezongen, de laatste verzen van psalm 118 (vers 26-29), zoals ook bij een Joods huwelijk. Zie de foto rechts en het filmpje van de inwijding van een thorarol.\nThorarollen.\nDe Thora wordt geschreven op een rol, die gemaakt is van perkament van de huid van een koosjer dier. De verschillende delen perkament worden met een pees aan elkaar bevestigd. De tekst van de Thora wordt met de hand met inkt op het perkament geschreven, waarbij er geen enkele fout gemaakt mag worden.\nAl duizenden jaren houden masoreten zich zeer nauwkeurig bezig met het op deze manier kopi\u00ebren van de teksten. Ter controle van de betrouwbaarheid van de overgeschreven teksten, maakten zij zelfs berekeningen die op de checksums van het moderne computertijdperk lijken.\nDe thorarollen worden bedekt bewaard, omhuld met textiel, zodat het perkament niet wordt beschadigd.\nDe tekst van een thora die in de synagoge voor de dienst wordt gebruikt is nooit versierd.\nVerklaringen op de Thora.\nDoor de eeuwen heen zijn er door beroemde rabbijnen vele verklaringen op de Thora geschreven. Enkelen hiervan zijn:\nEr zijn ook Nederlandse verklaringen op de Thora geschreven, zoals door de voormalige opperrabbijn van Gelderland Jo\u00ebl Vredenburg. Een modernere vertaling van de Thora uit de Hebreeuwse brontekst is die van Isaac Dasberg, uitgegeven door het Nederlands-Isra\u00eblitisch Kerkgenootschap in de jaren zeventig en reeds een aantal malen herdrukt. Talrijke andere verklaringen zijn er geschreven.\nSidrot (onderverdelingen).\nDe Thora is in 54 sidrot (enkelvoud sidra) verdeeld. Elke sidra is op haar beurt weer onderverdeeld in zeven parsjiot (enkelvoud parasja) of (ook wel aangeduid als \"parshios\", in het Sefardisch \"parshiot\").\nElke sjabbat leest men een sidra, in enkele gevallen twee omdat een jaar maar 52 weken kent of omdat een sjabbat uitvalt doordat de dag tevens een feestdag is en er dan het voor de feestdag bestemde gedeelte wordt gelezen dat de voortzetting van de wekelijkse volgorde onderbreekt.\nAlhoewel de term \"parsjiot\" oorspronkelijk duidt op de onderverdeling van een sidra, gebruikt men de term vandaag de dag ook als benaming van de gehele sidra. Deze be\u00efnvloeding komt uit het Hebreeuws, waar de sidra van de week \"parasjat hasjawoe'a\" heet.\nSpelling.\nVolgens het Groene Boekje (editie 1995) spelt men 'thora', dus met een 'h' na de 't'. Maar in het traditioneel Hebreeuws staat er geen 'h' klank achter de 't' klank en is deze spelling van het Groene Boekje dus fout.\nDe reden voor de keuze van de spellingswijze met 'h' is overigens onduidelijk, etymologisch gezien is het beter zonder 'h', maar sinds de 19e eeuw is de spelling met 'h' in het Nederlandse taalgebied het meest gebruikelijk, en een eerdere versie van het Groene Boekje had beide spellingswijzen, zowel met als zonder 'h'.\nDe 'h' aan het einde van het woord, kan volgens gangbare conventies worden weggelaten. Al met al zijn er dus vier schrijfwijzen in omloop: Thora, Thorah, Tora en Torah.\nIn het nieuwe Groene Boekje (editie 2005) werd gekozen voor de spelling 'Thora', dus met een hoofdletter die voorgeschreven is bij titels van (heilige) boeken.\nStichting Hebreeuwse en Jiddisje woorden in het Nederlands (2010-), wier spelling door de Nederlandse Taalunie is geratificeerd, hanteert 'Tora' (voor de Bijbelboeken en de leer als geheel) en 'tora' (leer) maar noemt ook de vaak gebruikte spelling 'Thora'.\nAndere visies.\nVolgens de joodse traditie is de Thora door Mozes op de Sina\u00ef ontvangen. Er zijn echter verschillende aanwijzingen dat de Thora en de Deuteronomistische geschiedenis in de zevende eeuw voor onze jaartelling hun uiteindelijke vorm gekregen hebben, na verschillende redactionele bewerkingen.\nDat er late redactionele bewerkingen zijn geweest zou af te leiden zijn uit de verschillen tussen de Masoretische Tekst, de Samaritaanse Pentateuch en de Septuagint. Deze redactionele bewerkingen laten echter ook ruimte voor de conclusie dat er \u00e9\u00e9n oudere tekst aan de basis van deze verschillende versies staat, dan wel dat de Samaritaanse Pentateuch en de Septuagint aan de hand van de Masoretische Tekst zijn opgesteld. De Septuagint is immers een Griekse vertaling en daarmee een verklaring van de hand van 70 vertalers. Verder laat de Samaritaanse versie overduidelijk het filosofische verschil van inzicht met het traditionele jodendom zien. Zo bevat de Samaritaanse Thora als Tiende Gebod van de Tien geboden het gebod een altaar te bouwen op de heilige berg Gerizim, alwaar het centrum van hun godsdienst is gelegen.\nDe oorspronkelijke tekst is volgens de huidige Bijbelse tekstkritiek ontstaan als samenstelling van waarschijnlijk vier verschillende teksten, die tussen de tiende en vijfde eeuw v.Chr. op schrift gesteld en tot \u00e9\u00e9n tekst gecombineerd zijn. Zie hiervoor Documentaire hypothese.\nZie verder de christelijke visie op de Thora.\nTawrat.\nHet woord tawrat, dat in de Koran een aantal malen voorkomt en wel wordt vertaald als \"thora\", wordt in de islam begrepen als openbaringen van God aan de profeet Moesa (Mozes). "}
{"id": "8203", "revid": "1340382", "url": "https://nl.wikipedia.org/wiki?curid=8203", "title": "Thorah", "text": ""}
{"id": "8204", "revid": "406997", "url": "https://nl.wikipedia.org/wiki?curid=8204", "title": "Egyptische kalender", "text": "De Egyptische kalender is een kalender die opgesteld en gebruikt werd in het Oude Egypte. De kalender telde drie seizoenen, opgedeeld in vier maanden van elk 30 dagen, die weer in drie decaden onderverdeeld wordt. Aan deze 360 dagen werden nog vijf dagen toegevoegd, zodat het kalenderjaar in totaal 365 dagen bedroeg. Het kalenderjaar begon met het overstromingsseizoen (volgens de latere juliaanse kalender op 19 juli).\nToegevoegde dagen.\nDe vijf 'toegevoegde' dagen of \"epagomenen\" werden beschouwd als de geboortedagen van enkele goden. De legende zegt dat deze dagen zelfs speciaal aan het jaar werden toegevoegd om deze geboortes mogelijk te maken. Ze werden als ongeluksdagen beschouwd. Vooral op de geboortedag van Seth kon maar beter niets ondernomen worden. De geboortedagen van de goden waren:\nDeze vijf dagen samen vormden de dertiende maand. Het was een ongelukkige periode, doordat het Nijlwater op zijn allerlaagste peil stond, wat insectenplagen meebracht die zich samen met de koude noordenwind verplaatsten. Bovendien verkeerde iedere weldenkende Egyptenaar in bange afwachting of de ster Sopdet wel terug zou komen en aldus de komst van de nieuwe vruchtbare Nijlvloed aankondigen. Het bijgeloof rond het ongeluksgetal 13 zou hiervan afkomstig zijn.\nVerschuiving.\nDoordat er geen schrikkeldagen waren liep deze kalender al snel uit de pas met de seizoenen. De Egyptenaren hebben daar vele eeuwen van geweten, want er was ook nog een andere tijdrekening. Die was gebaseerd op de opkomst van Sirius genaamd Sopdet (wat volgens Plutarchus \"zwangere vrouw\" betekende en in het Grieks als \"Sothis\" werd overgenomen). Er is in de Egyptische geschiedenis een aantal vermeldingen van de burgerlijke datum waarop het Sothisfeest viel. Dat is in het verleden wel gebruikt als ijkpunt voor de chronologie van het Oude Egypte. Zonder schrikkeldagen keerde het Sothisfeest namelijk eens in de 1460 jaar (een Sothisperiode) op dezelfde dag terug. Deze dateringsmethode bevat veel aannames en veronderstellingen, zodat men tegenwoordig terughoudend is met de toepassing ervan. "}
{"id": "8205", "revid": "1355670", "url": "https://nl.wikipedia.org/wiki?curid=8205", "title": "Parts per million", "text": "Parts per million (ppm) oftewel delen per miljoen is een maat voor concentratie. Een concentratie van 1 ppm geeft aan dat er \u00e9\u00e9n deel van een product is op een totaal van een miljoen delen, meestal uitgedrukt in massa. E\u00e9n ppm is duizend keer zo klein als \u00e9\u00e9n promille.\nDe dimensieloze eenheid ppm wordt vooral veel gebruikt om lage concentraties aan te duiden in de scheikunde en dan in het bijzonder binnen de toxicologie en de milieuwetenschappen. Maximaal aanvaarde concentraties van verontreinigingen worden vaak in ppm uitgedrukt of in eenheden die nog kleiner zijn, zoals ppb (\"parts per billion\") en ppt (\"parts per trillion\"). Hierbij wordt de Amerikaanse korte schaal van grote getallen gebruikt; \"parts per billion\" moet dus als \"deeltjes per miljard\" begrepen worden, \"parts per trillion\" als \"deeltjes per biljoen\".\nIn een overzichtelijk rijtje:\nVoorbeeld.\nVoorbeeld: als 1 liter water (ca. 1\u00a0kg, 1000 g) met 1 massa-ppm lood verontreinigd is, bevat dat water 1 milligram (0,001 g) van het zware metaal.\nKoper(II)sulfaat wordt opgelost in 632\u00a0ml water. Er bevinden zich 19,48\u00a0mg Cu2+-ionen in de oplossing, dus de concentratie in ppm kan als volgt berekend worden: 632\u00a0ml water heeft een massa van 632 gram of 0,632 kilogram, aangezien de dichtheid 1\u00a0kg/dm\u00b3 bedraagt. Met de massa Cu2+-ionen (opgeloste stof) in milligram en de massa water (oplosmiddel) in kilogram wordt vanzelf de factor 106 in aanmerking genomen. De concentratie Cu2+-ionen in de oplossing bedraagt dus:\nOverbodigheid van ppm.\nBinnen het SI is het werken met ppm en soortgelijke eenheden overbodig en ongewenst. Het verhoudingsgetal ppm kan gemakkelijker en overzichtelijker worden uitgedrukt met \u03bcL/L, \u03bcg/g, mg/kg, \u03bcm/m of iets dergelijks, waarbij de laatste notaties duidelijk laten zien welke eenheden in het spel zijn.\nBroeikasgassen en ppmv.\nMet ppmv wordt bedoeld de volumeconcentratie uitgedrukt in \"delen per miljoen\". Ppmv is een afkorting van het Engelse \"parts per million by volume\", in tegenstelling tot \u201cparts per million \"mass\"\u201d. \nDe eenheid wordt bijvoorbeeld gebruikt bij de beschrijving van het broeikaseffect en geeft dan aan hoeveel CO2 opgenomen is in de lucht. In 2005 dacht men dat bij een CO2 concentratie van 550 ppmv de temperatuursverandering van de atmosfeer beperkt blijft tot 2\u00b0C ten opzichte van het pre-industri\u00eble tijdperk, eind 19e eeuw, inclusief de equivalente concentratie van andere broeikasgassen, maar exclusief de invloed van aerosolen. Uit recentere CO2-metingen blijkt dat de CO2-concentratie sedert 2015 de 400 ppm(v) heeft overschreden."}
{"id": "8206", "revid": "264532", "url": "https://nl.wikipedia.org/wiki?curid=8206", "title": "Parts per billion", "text": "Parts per billion, ook wel bekend onder de Engelse afkorting ppb, is een natuurkundige eenheid die staat voor \"delen per miljard\".\nDeze maat is duizend keer kleiner dan de parts per million (ppm) en een miljoen keer kleiner dan de promille en wordt vooral gebruikt in de analytische chemie\nVoor een aantal stoffen bestaan detectiemethoden die zo gevoelig zijn dat dit soort concentraties inderdaad kunnen worden gemeten."}
{"id": "8207", "revid": "146462", "url": "https://nl.wikipedia.org/wiki?curid=8207", "title": "Parts per trillion", "text": "De Engelse afkorting ppt staat voor parts per trillion ofwel \"delen per biljoen\" ofwel per 1.000.000.000.000. \"Trillion\" komt hier overeen met een biljoen (zie ook Korte en lange schaalverdeling.)\nEen ppt is daarmee duizend maal zo weinig als een ppb en een miljoen keer zo weinig als een ppm.\nHoewel een concentratie van 1 ppt inderdaad erg laag is, zijn er technieken in de analytische chemie die resultaten opleveren op de ppt-schaal.\nDe term wordt een enkele keer ook als afkorting voor parts per thousand of \"delen per duizend\" gebruikt. Dit is 1 miljard keer zo veel als \"delen per biljoen\". Het gebruik leidt dus ook mogelijk tot verwarring en vereist soms toch een duidelijkere omschrijving."}
{"id": "8208", "revid": "1747", "url": "https://nl.wikipedia.org/wiki?curid=8208", "title": "Karel X Gustaaf van Zweden", "text": "Karel X Gustaaf van de Palts-Zweibr\u00fccken (Karl X Gustav) (Kasteel van Nyk\u00f6ping, 8 november 1622 \u2014 G\u00f6teborg, 13 februari 1660) was koning van Zweden van 1654 tot zijn dood. Hij trouwde met Hedwig Eleonora van Sleeswijk-Holstein-Gottorp. Zij hadden een zoon, Karel XI.\nBiografie.\nKarel was de zoon van paltsgraaf Johan Casimir van Palts-Kleeburg en prinses Catharina Wasa, de dochter van Karel IX. Hij was een neef van koningin Christina I van Zweden. De kinderen groeiden gezamenlijk op.\nIn 1638 maakte hij een grand tour en kwam via Groningen, Harlingen, Enkhuizen naar Amsterdam. Daar werd hij rondgeleid door Louis de Geer.\nToen zijn nicht Christina niet wilde trouwen, en in 1654 vrijwillig afstand deed van de kroon, volgde Karel haar op. Dat had zij al in 1649 bepaald, voornamelijk om Axel Oxenstierna dwars te zitten. De Zweedse financi\u00ebn waren op een dieptepunt na haar vertrek. De rijksraad gaf een concessie aan Johan Palmstruch, die het bankwezen reorganiseerde.\nKort na zijn troonsbestijging kwam hij in strijd met Polen. Jan II Casimir Wasa wilde hem niet als koning van Zweden erkennen. De Polen konden zich niet handhaven en Warschau en Wilna werden door de Zweden bezet, die, toen Brandenburg neiging toonde zich in de Poolse aangelegenheden te mengen, keurvorst Frederik Willem I van Brandenburg dwongen toe te staan dat de Zweden door Brandenburg trokken. Toen er echter gevaar ontstond dat de Republiek zich met de oorlog ging bemoeien, sloot Karel X met Brandenburg het verbond van Mari\u00ebnburg (1656). Daardoor is hem gelukt het verzet van de Polen, die in opstand waren gekomen, te breken.\nDe Oostzeestaten vreesden echter de vorming van een machtig Zweden. Denemarken begon de oorlog, daartoe aangezet door de Republiek, terwijl Brandenburg, na vrede gesloten te hebben met Polen (1657) een verbond sloot met Denemarken (1658). Karel X dwong Frederik III van Denemarken, die geen steun ontving van de Republiek, bevreesd voor een optreden van Engeland, tot de Vrede van Roskilde (1658). Karel X trok over een bevroren Oostzee. Toen de dood van Oliver Cromwell Engeland verhinderde zich met de Oostzee-aangelegenheden te bemoeien, trad Holland opnieuw op. Jacob van Wassenaer Obdam versloeg in een vereniging met Denemarken de Zweden tijdens de Slag in de Sont. Te midden van deze gebeurtenissen stierf Karel in 1660, vanwege overmatig drankgebruik.\nKarel X zat niet zo lang op de troon, maar had grote invloed op de Zweedse historie. Hij bracht het grootste deel van zijn regeerperiode door als aanvoerder van het Zweedse leger in Polen, Duitsland en Denemarken. Het leger behaalde vele successen, o.a. een offensief over de Grote Belt dat tot de Vrede van Roskilde leidde. Daarbij verloor Denemarken zijn bezittingen in het zuiden van Zweden. Zweden verloor haar bezittingen aan de Goudkust."}
{"id": "8209", "revid": "3674", "url": "https://nl.wikipedia.org/wiki?curid=8209", "title": "Teelbal", "text": "Teelbal, zaadbal, testikel of \"testis\" (meervoud: \"testes\") is de geslachtsklier van mannelijke organismen. Hier wordt het hormoon testosteron geproduceerd en de zaadcellen of gameten gemaakt. De zaadcellen landen daarna in de bijbal of epididymis.\nBij zoogdieren, waaronder de mens, bevinden zich twee testes in het \"scrotum\" (de balzak); een tussen de achterste ledematen aanwezige huidzak tussen de penis en de anus. Bij de meeste zoogdieren is voor de productie van zaadcellen namelijk een temperatuur nodig die lager ligt dan de normale lichaamstemperatuur. Bij olifanten en zeezoogdieren verblijven de testes normaal wel binnen in het lichaam.\nOntwikkeling.\nDe testis ontstaat uit de \"crista gonadalis\", de gonadale richel, die in deze fase morfologisch hetzelfde is bij beide geslachten. Chromosomaal is echter het geslacht al bepaald. Deze kiemklieren zijn aanwezig bij de achterste lichaamswand. Samen met de \"crista renalis\" vormt het de \"crista urogenitalis\".\nVanaf het einde van de derde embryonale week ontwikkelen de aanwezige kiemklieren zich door proliferatie van het epitheel van de lichaamsholte (coeloomepitheel) en het mesenchym (daaronder gelegen embryonaal bindweefsel). De epitheelcellen dringen binnen in het mesenchym en vormen kiemstrengen. In de zesde week nestelen de oerkiemcellen zich in de gonade in aanleg. Onder invloed van deze ingedrongen geslachtscellen zal de gonade zich afhankelijk van het geslacht gaan ontwikkelen.\nDe primaire kiemstrengen groeien door tot in het midden, oftewel het merg, van de gonade en vormen zaadbalstrengen. In de buurt van het \"hilum\" ontstaat uit de kiemstrengen een netwerk van fijne kanaaltjes, het latere \"rete testis\", dat zich later verenigt met de zaadbalstrengen. De zaadbalstrengen raken het contact met het coeloomepitheel kwijt en worden door een bindweefsellaag van het epitheel gescheiden. Deze bindweefsellaag is de \"tunica albuginea\". De eerst solide zaadbalstrengen bestaan nu uit spermatogonia en sertolicellen en hebben geen dwarsverbindingen meer. Rond de zesde of zevende week beginnen leydigcellen met het maken van testosteron. Dit brengt seksespecifieke ontwikkeling van de geslachtsgangen op gang. Al in het embryo begint de zaadbal af te dalen uit de hoge ligging in het abdomen richting het scrotum.\nPas aan het begin van de puberteit worden de zaadbalstrengen gekanaliseerd door een lumen. Hierna worden ze \"tubuli semeniferi\" genoemd.\nIndalen.\nDe teelballen ontstaan embryologisch gezien uit naast de nier gelegen weefsel en dalen bij de meeste zoogdieren voor of vlak na de geboorte af naar het scrotum (indalen). Bij de mens groeien de testes aan de dorsale wand van de peritoneale holte (rugzijde van de buikholte). Later dalen ze af (\"descensus testicolorum\"). Hierbij voeren ze de zaadstreng (\"ductus deferens\") met zich mee naar beneden. Het indalen gebeurt niet altijd, en als het goed is wordt van pasgeboren jongetjes na de geboorte en bij een aantal gelegenheden daarna (consultatiebureau of CLB) gecontroleerd of beide testes in het scrotum zijn gelegen. Als dit niet het geval is is er sprake van cryptorchisme.\nBij meer dan 80% van de mannen is de linkerteelbal iets kleiner dan de rechter en hangt deze lager in het scrotum. De reden of oorzaak is onduidelijk, maar deze is vermoedelijk dezelfde als van meerdere asymmetrie\u00ebn in het menselijk lichaam. Een verband met links- of rechtshandigheid wordt vermoed, maar is nog onvoldoende door onderzoek aangetoond.\nAnatomie.\nBeide testes liggen in het scrotum. Dit heeft twee functies, namelijk het beschermen van de zaadballen en de regulatie van temperatuur. De optimale temperatuur voor de testes is 35,6 graden, wat 2 graden onder de kerntemperatuur van het lichaam zit. Om de testikel zit een kapsel dat uit drie lagen bestaat: \"tunica vaginalis, tunica albuginea\" en de \"tunica vasculosa\".\nZowel de buitenste laag van de testes als de binnenste laag van het scrotum is bedekt met een serosa, de \"tunica vaginalis\". Hierin kunnen de testes een beetje bewegen. Hierdoor worden sommige beschadigingen tegengegaan.\nOnder de \"tunica vaginalis\" zit de \"tunica albuginea\", een vrij stevig kapsel. Deze bestaat uit straf fibrillair bindweefsel en verbreedt zich aan de achterzijde tot de \"mediastinum testis\". Van hieruit verdelen bindweefselsepta (tussenschotten tussen verschillende blaasjes) de zaadbal in ongeveer 250 piramidevormige lobben (\"lobuli\"). De tunica vasculosa bevat een netwerk van bloedvaatjes en zit onder de tunica albuginea.\nIn elke lob zitten \u00e9\u00e9n tot vier sterk gewonden zaadbuisjes (\"tubuli semeniferi\"), waarin de zaadcellen rijpen. Deze zaadbuisjes liggen ingebed tussen losmazig bindweefsel. Ze zijn ongeveer 150-250 \u00b5m in doorsnede en 30\u201370\u00a0cm lang. Deze zaadbuisjes zijn ongeveer 400 meter lang in totaal en zijn verantwoordelijk voor de helft van de testiculaire massa. Tussen de zaadbuisjes liggen Leydigcellen, die testosteron maken.\nAan het einde van elke tubulus vernauwt het kanaal zich. Hier gaat het meerlagige epitheel van de tubuli over in een eenlagig kubisch epitheel met microvilli. Deze delen van de kanaaltjes heten dan \"tubuli recti\". Ze verbinden de zaadkanaaltjes met het \"rete testis\", een netwerk van buisjes gelegen in het bindweefsel van het mediastinum testis. Uit het rete testis worden dan de zaadcellen (\"spermatozo\u00ebn\") vervoerd door de \"ductuli efferentes\" naar de bijbal (\"epididymis\").\nDe bloedvoorziening van de testikels wordt verzorgd door de \"arteriae testiculares\". Het bloed wordt vervolgens weer afgevoerd door aders die samen een netwerk vormen: de \"plexus pampiniformis\". Deze plexus vormt uiteindelijk aan elke zijde een \"vena testicularis\".\nDe testes zijn homoloog met de eierstokken.\nVolume.\nDe grootte of volume van een zaadbal verschilt sterk per individu. Om het volume te bepalen wordt meestal gebruikgemaakt van echografie of van orchidometrie. Voor de puberteit is het volume van een menselijke zaadbal ongeveer 1 tot 3 ml. Dit neemt in de puberteit toe tot een volwassen volume van 12-25 mL. De volwassen testikel heeft in de Westerse wereld een volume van gemiddeld 18,6 (SD 4,8 ml). De gemiddelde lengte is 4,6\u00a0cm (varieert tussen 3,6 en 5,5\u00a0cm) en breedte 2,6\u00a0cm (varieert tussen 2,1 en 3,2\u00a0cm)\nZiektes.\nDe testes hangen aan de zaadstreng en worden daarlangs met bloed en zenuwen verzorgd. Bij een torsio testis, een draaibal, is sprake van een verdraaiing van de zaadleider die, onbehandeld, kan leiden tot het afsterven van de testis. Kanker van de testis is bij tijdige ontdekking een van de best te behandelen kankersoorten."}
{"id": "8210", "revid": "321339", "url": "https://nl.wikipedia.org/wiki?curid=8210", "title": "Lichaamstemperatuur", "text": "De lichaamstemperatuur is de temperatuur die binnen in het lichaam van een dier heerst. Een organisme functioneert het beste binnen een bepaald temperatuursbereik. Daarbuiten dreigt functieverlies, blijvende beschadiging en ten slotte de dood.\nDieren.\nDe normale lichaamstemperatuur varieert tussen diersoorten. Bijna alle diersoorten (ongewervelden, vissen en amfibie\u00ebn) hebben nagenoeg dezelfde lichaamstemperatuur als hun omgeving. Zij zijn poikilotherm evenals de reptielen, die echter wel hun lichaamstemperatuur kunnen be\u00efnvloeden door warme of koele plekken op te zoeken. De meeste zoogdieren en vogels zijn homoiotherm: hun lichaamstemperatuur ligt normaal gesproken boven die van de omgevingstemperatuur, wordt gereguleerd door fysiologische mechanismen. Er zijn dus warmbloedige dieren, die zijn in staat zelf hun temperatuur in stand te houden, en koudbloedige, die daarvoor afhankelijk zijn van de omgeving. Een constante lichaamstemperatuur draagt bij aan de homeostase, het streven naar een constant inwendig milieu.\nHonden (38-39\u00a0\u00b0C), katten (38,5-39\u00a0\u00b0C) en vogels (huismus: 41\u00a0\u00b0C) hebben over het algemeen een hogere normale temperatuur dan mensen. Luiaards (32\u00a0\u00b0C) hebben juist een veel lagere normale lichaamstemperatuur. \nDe mens.\nDe mens heeft een gemiddelde lichaamstemperatuur die ligt tussen 35,5\u00a0\u00b0C en 37,8\u00a0\u00b0C. Er bestaat een zekere dagelijkse variatie; 's nachts om circa 3 uur is de temperatuur het laagst, 's avonds om circa 18 uur het hoogst; daarnaast kan bij grote lichamelijke inspanning de temperatuur tot boven de 38,5\u00a0\u00b0C oplopen zonder dat dit abnormaal wordt genoemd. Bij geslachtsrijpe vrouwen schommelt de lichaamstemperatuur gedurende hun menstruatiecyclus. In de twee weken na de menstruatie is de lichaamstemperatuur lager dan in de twee weken volgend op de eisprong.\nLichaamskoeling.\nEen methode om de lichaamstemperatuur te beheersen is transpiratie, met name via de huid. Sommige dieren wapperen met beweegbare lichaamsdelen, bijvoorbeeld olifanten met hun grote oren. Ook door hijgen kunnen dieren lichaamswarmte kwijt, zoals bij de hond. Lichaamsdelen zoals de pluimstaart bieden preventieve beschutting tegen de zon. Een fennek gebruikt zijn grote oren om warmte af te geven. Uitzonderlijk wordt overmatige warmte afgevoerd via rectale openingen zoals de cloaca."}
{"id": "8211", "revid": "1021966", "url": "https://nl.wikipedia.org/wiki?curid=8211", "title": "Benjamin (zoon van Jakob)", "text": "Benjamin (volksetymologisch \"zoon van de rechterhand\" of \"zoon van geluk\", zie etymologie verderop) is in de Hebreeuwse Bijbel de jongste zoon van Jakob en Rachel en broer van Jozef. Rachel stierf bij zijn geboorte. Zij noemde haar zoon aanvankelijk \"Ben-Oni\": \"zoon van (mijn) smart\" of \"zoon van (mijn) rijkdom of groeikracht\". Zijn vader veranderde dit in \"Ben-Jamin\".\nEtymologie van de naam.\nDe persoonsnaam Benjamin (\u05d1\u05b4\u05bc\u05e0\u05b0\u05d9\u05b8\u05de\u05b4\u05d9\u05df) is afgeleid van de naam van de stam Benjamin. De belangrijkste drager van de naam is de held-eponymus van de stam. In de naam van de stam verwijst het element \"jamin\" (\u05d9\u05de\u05d9\u05df) op de zuidelijke hemelrichting of de ware, eervolle kant van de naamgever. Benjamin is hierdoor bijna een aanduiding van het buitenland, en betekent letterlijk \"zoon van het zuiden\", \"tot het zuiden behorend\", \"zich aan de goede kant bevindend\", \"de bijzonder ge\u00eberde\". Waarschijnlijk stond de meervoudsvorm \u05d1\u05e0\u05d9 \u05d9\u05de\u05d9\u05df, \"zuiderlingen\" aan de basis van de ontwikkeling van de naam. Op dezelfde manier ontstaan, verschijnt in spijkerschrift in Mari (18e eeuw v.Chr.) de aanduiding \"DUMU.ME\u0160 ja-mi-in/na/ni\" = \"*m\u0101r\u016b jam\u012bn(a/i)\", \"zuiderlingen / Jaminieten\"."}
{"id": "8212", "revid": "3307", "url": "https://nl.wikipedia.org/wiki?curid=8212", "title": "Rachel (aartsmoeder)", "text": "Rachel (Hebreeuws: \u05e8\u05b8\u05d7\u05b5\u05dc, \"R\u0101\u1e25\u00eal\", \"ooi\") was volgens Genesis in de Hebreeuwse Bijbel de tweede vrouw van de aartsvader Jakob, na haar zus Lea, die eerder met Jakob trouwde. Rachel was de tweede dochter van Laban (na Lea), de broer van Jakobs moeder Rebekka. Rachel was dus een nicht van Jakob. Ze was de moeder van Jozef en Benjamin.\nHet verhaal.\nNadat Jakob met een list zijn vader Isaak hem de zegen van de eerstgeborene had laten geven, wilde zijn oudere (tweeling)broer Esau Jakob vermoorden. Jakobs moeder Rebekka adviseerde hem daarom te vluchten naar zijn oom Laban in Charan en bespeelde Isaak zodanig dat hij Jakob naar Charan stuurde om te zoeken naar een geschikte vrouw (Genesis 27:41-28:5).\nDirect na zijn aankomst in Charan ontmoette Jakob Rachel met haar kudde. Haar vader Laban nam Jakob direct op in zijn huishouden. Jakob werd verliefd op Rachel en werkte zeven jaar voor Laban om met haar te mogen trouwen. Toen Jakob de ochtend na het bruiloftsfeest wakker werd, zag hij dat hij de huwelijksnacht niet met Rachel, maar met haar oudere zus Lea had doorgebracht. Toen Jakob Laban hierop aansprak, zei Laban dat het tegen de gewoonte was als de jongere zus voor de oudere zou trouwen. Jakob mocht ook met Rachel trouwen als hij nog eens zeven jaar voor Laban zou werken. Dit deed Jakob (Genesis 29).\nJakob hield meer van Rachel dan van Lea. Daarom maakte God Rachel onvruchtbaar. Lea kreeg verschillende kinderen, zodat Rachel jaloers op haar werd. \"Toen dacht God eindelijk aan Rachel\", verhoorde haar gebeden om kinderen te kunnen krijgen en baarde Rachel Jozef.\nNa de geboorte van Jozef wilde Jakob terugkeren naar zijn geboortegrond en vroeg zijn schoonvader Laban toestemming om te vertrekken. Laban bood Jakob een beloning aan voor zijn trouwe dienst, maar Jakob vroeg bescheiden om een deel van de kudde. De motieven van Laban en Jakob in de betreffende passage zijn onduidelijk, maar uiteindelijk bleef Jakob en werd een rijk man (Genesis 30:25-43). Jakob merkte dat Laban afgunstig werd en toen God hem opdroeg terug te gaan naar zijn geboortegrond, vluchtte hij uit Charan, waarbij Rachel stiekem de terafim (beeldjes van huisgoden) van haar vader stal. Toen Laban ontdekte dat Jakob met have en goed was vertrokken, zette hij de achtervolging in om de godsbeeldjes terug te halen en haalde Jakob na zeven dagen in. Toen een zoektocht naar de beeldjes niets opleverde door een list van Rachel, werd Jakob (die niet wist van de diefstal) woedend op Laban. Uiteindelijk sloten Jakob en Laban een verbond en gingen vriendelijk uiteen (Genesis 31).\nRachel stierf bij de geboorte van haar jongste zoon Benjamin en werd begraven in Efrat, het huidige Bethlehem (Genesis 35:16-20)."}
{"id": "8213", "revid": "7583", "url": "https://nl.wikipedia.org/wiki?curid=8213", "title": "Jozef", "text": "Daarnaast wordt de naam Joseph (zelfde uitspraak) ook gebruikt voor niet-personen:"}
{"id": "8214", "revid": "1312480", "url": "https://nl.wikipedia.org/wiki?curid=8214", "title": "Aalten (gemeente)", "text": "Aalten () is een gemeente in het oosten van de Nederlandse provincie Gelderland, en ligt tegen de Duitse grens. De gemeente telt inwoners, waarvan in de kern Aalten, en heeft een totale oppervlakte van , waarvan land en water (, Bron: CBS).\nKernen.\nBuiten de plaats Aalten bevat de gemeente de kernen Dinxperlo en De Heurne en de stad Bredevoort. Bredevoort is de boekenstad van Nederland en trekt jaarlijks vele toeristen. Daarnaast vallen de volgende dorpen en buurtschappen onder de gemeente: Barlo, Dale, Haart, Heurne, IJzerlo, 't Klooster en Lintelo.\nLandschap.\nAan de noordwestkant ligt de Aaltense Goor, aan de oostkant van de gemeente Aalten liggen de natuurgebieden Landgoed Walfort, Loohuisbos, Slingeplas, Kloosterbos, Zwanenbroek en Grote Goor die alle deel uitmaken van het Nationaal Landschap Winterswijk.\nGemeentewapen.\nHet gemeentewapen van de nieuwe gemeente Aalten bestaat uit een combinatie van de boom uit het oude wapen van Aalten met de zwaarden uit het oude wapen van Dinxperlo. Boven een lindeboom en beneden twee omgekeerde schuingekruiste zwaarden van zilver, die bovenaan omstrengeld zijn door een gouden strop met afhangende uiteinden. Het schild is gedekt met een gouden kroon van drie bladeren en twee parels.\nGeschiedenis.\nIn de Franse Tijd werden enkele gemeentelijke herindelingen ingevoerd door het afschaffen van de heerlijkheid Bredevoort. De heerlijkheid werd in 1795 opgedeeld in vier gemeenten, Aalten, Bredevoort, Dinxperlo en Winterswijk. In 1798 werden deze gebieden weer verenigd in het Ambt Bredevoort. In 1811 werd het Ambt Bredevoort weer in drie \"mairie\u00ebn\" opgedeeld: Aalten/Bredevoort, en Winterswijk. In 1813 werden Aalten en Bredevoort weer beide zelfstandige gemeenten. Echter op 1 januari 1818 werd Bredevoort opnieuw bij de gemeente Aalten gevoegd. Op 1 januari 2005 werden de gemeenten Dinxperlo en Aalten opgeheven en samengevoegd tot een nieuwe gemeente, die een tijdelijke naam (gemeente Aalten) kreeg. De buurtschap \"De Heurne\" ten noorden van Dinxperlo, die deel uitmaakte van de gemeente Dinxperlo en ook wel bekendstaat als \"Dinxperlose Heurne\", viel vanaf dat moment ook onder de nieuwe gemeente. Hierdoor kan verwarring optreden. De buurtschap \"Heurne\", vanaf de grensovergang Heurne-Hemden ten zuiden van Aalten (\"Aaltense Heurne\"), ligt ook in de gemeente Aalten.\nIn 2008 woedde in de plaatselijke politiek en media een hoog oplopende discussie over de naam van de fusiegemeente. Het college wilde definitief \"Aalten\" vastleggen en als gemeentewapen het oude wapen van Dinxperlo gebruiken, raadsleden uit Dinxperlo waren echter van mening dat de naam gewijzigd moest worden in \"Aalten-Dinxperlo\", terwijl in met name Bredevoort de voorkeur uitging naar de oude naam \"Heerlijkheid Bredevoort\". In een op 11 februari 2009 gehouden referendum koos een meerderheid (63,1%) voor de bestaande naam \"Aalten\". In de oude gemeente Dinxperlo stemde een grote meerderheid voor de naam \"Aalten-Dinxperlo\". Het veel grotere aantal stemmers uit de oude gemeente Aalten gaf echter de doorslag.\nPolitiek.\nCollege B&amp;W.\nSinds 22 december 2017 is Anton Stapelkamp (ChristenUnie) burgemeester van de gemeente Aalten. Het college bestaat verder uit twee wethouders van het CDA, een van VVD en een van de lokale partij Progressieve Partij.\nGemeenteraad.\nDe behaalde zetels per partij bij de gemeenteraadsverkiezingen sinds 1982:\nOnderwijs.\nIn de gemeente is een ruim aanbod van scholen in het basisonderwijs. In de kernen en de buurtschappen staan 17 basisscholen waaronder twee scholen voor openbaar onderwijs. Ook zijn er twee scholen voor speciaal onderwijs. Aalten vervult een centrumfunctie voor het protestants-christelijk voortgezet onderwijs. Op meerdere locaties in Aalten worden verschillende vormen van voortgezet onderwijs verzorgd. Na de eerste twee leerjaren, waarin de leerlingen het programma volgen van de basisvorming, kunnen zij doorstromen naar het vwo (atheneum), havo, of het vmbo. Binnen het vmbo worden in een theoretische gemengde, kaderberoepsgerichte of een basisberoepsgerichte leerweg examenprogramma's aangeboden in de sectoren techniek (bouw-, elektro- en metaaltechniek), economie (handel en administratie), zorg, welzijn, landbouw en natuurlijke omgeving. Leerwegondersteunend onderwijs is onder voorwaarden mogelijk.\nOpenbaar vervoer.\nTrein.\nAalten heeft een station: station Aalten. Hier stoppen de stoptreinen van Arriva richting Arnhem en Winterswijk.\nBus.\nHet busvervoer ligt in Aalten in handen van Arriva.\nMonumenten.\nIn de gemeente zijn er een aantal rijksmonumenten, gemeentelijke monumenten en oorlogsmonumenten, zie:"}
{"id": "8215", "revid": "412140", "url": "https://nl.wikipedia.org/wiki?curid=8215", "title": "Aartsvader", "text": "Aartsvader (Hebreeuws: , \"ab\", ab) is in het jodendom en christendom een aanduiding voor Abraham, Isaak en Jakob. In de Islam wordt voornamelijk Abraham als aartsvader gezien. De term is hoofdzakelijk ontleend aan Sirach 44:19. Soms wordt ook wel de term patriarch gebruikt.\nDe verhalen over de aartsvaders staan in het boek Genesis in de Hebreeuwse Bijbel. Jozef wordt niet tot de aartsvaders gerekend, maar de verhalen over hem en zijn broers worden wel gerekend tot de verhalen over de aartsvaders.\nIn het Nieuwe Testament worden twee aartsvaders genoemd, Abraham en David, namelijk in Hebree\u00ebn 7:9 (Abraham) en Handelingen 2:29 (David).\nIn bredere zin wordt de term wel gebruikt voor alle stamvaders van Adam tot en met Jacob."}
{"id": "8216", "revid": "69463", "url": "https://nl.wikipedia.org/wiki?curid=8216", "title": "Wolin (eiland)", "text": "Wolin (Duits: Wollin) is een eiland in de Oostzee voor de kust van West-Pommeren, sinds 1945 behorend tot Polen. Het ligt tussen het Oderhaf in het zuiden en het eiland Usedom en de Pommerse Bocht in het noorden. Het eiland meet 265 km\u00b2.\nDe grootste plaats op Wolin is \u015awinouj\u015bcie (voor 1945: Swinem\u00fcnde), dat deels op Wolin en op het Poolse deel van Usedom ligt, aan de Swina, de rivier die het Oderhaf met de Oostzee verbindt en een deel van het water van de Oder afvoert. \nEen andere belangrijke plaats is het stadje Wolin, gelegen in de gelijknamige gemeente Wolin.\nVanwege hun natuurwaarden hebben het eiland en directe omgeving in 1960 de status van nationaal park gekregen. De oppervlakte van dat park is 10.937 ha. Het hoofdkantoor is gevestigd in Mi\u0119dzyzdroje, voor 1945: Misdroy. \nHet strand- en kuurtoerisme speelt een belangrijke rol in de economie van Wolin. Het eiland heeft een vaste oeververbinding met het Poolse vasteland en veerdiensten op Denemarken (Bornholm) en Zweden. \nGeschiedenis.\nWolin is een tweelingeiland van Usedom en daarvan gescheiden door de Odermonding. Het werd door Germaanse Rugi\u00ebrs bewoond en na hun vertrek in de 7e eeuw kwamen Slavische stammen binnen, die Pomoranen ('aan de zee wonenden') genoemd werden. Vikingen vestigden zich in handelskolonies aan de kust en wierpen aarden burchtwallen op. In het kader van kersteningspogingen slaagde de Duitse keizer Otto I erin om de Pomoranen onder zijn leenheerschappij te brengen, maar de Poolse hertog Mieszko I legde een soortgelijke relatie en de Pomoraanse hertogen schipperden tussen beide totdat in 1124 bisschop Otto van Bamberg en met pauselijke en keizerlijke steun het christendom gewapenderhand oplegde. Het eiland werd nu bevolkt door kolonisten uit het westen en deze zogenaamde Duitsers mengden zich met de \"Wenden\" zoals de Pomoranen ter plaatse heetten. Het eiland ontwikkelde zich rond 1400 tot een zeeroversnest dat het Verbond van de Hanze zoveel schade toebracht dat het met geweld onderworpen moest worden. \nGedurende de Dertigjarige Oorlog veroverden de keizerlijk troepen eerst het eiland met zijn strategische ligging. Zij werden afgelost door de Zweden die het bij de Vrede van Westfalen in 1648 behielden als een deel van Zweeds Pommeren. Brandenburg (later Pruisen genaamd) slaagde er in 1721 in om het eiland samen met Usedom en de stad Stettin in handen te krijgen.\nNapoleontische troepen bezetten de stad Wollin tijdelijk in 1809. Daarna werd het eiland weer deel van de Pruisische provincie Achter-Pommeren. In de loop van de 19e eeuw ontwikkelden zich aan kust een reeks badplaatsen die vooral door Berlijners bezocht werden. \nOpdat de gehele Odermonding onder Polen zou vallen werd het eiland in 1945 samen met het oostelijke deel van Usedom (de havenstad Swinem\u00fcnde, sindsdien \u015awinouj\u015bcie) aan Polen toegewezen. De bevolking, voor zover niet gevlucht, werd uitgewezen en Polen kwamen in hun plaats. Zie Verdrijving van Duitsers na de Tweede Wereldoorlog. "}
{"id": "8217", "revid": "231402", "url": "https://nl.wikipedia.org/wiki?curid=8217", "title": "Sinai", "text": ""}
{"id": "8218", "revid": "20437", "url": "https://nl.wikipedia.org/wiki?curid=8218", "title": "Geografisch middelpunt van Europa", "text": "De bepaling van het geografisch middelpunt van het continent Europa is vanzelfsprekend afhankelijk van de vraag naar de uiterste grenzen. Zolang immers het debat over de oostgrens van Europa niet beslecht is, zullen verschillende plaatsen in Europa zich het geografische (exacter: geometrische) middelpunt kunnen noemen. Het meest opgetuigde middelpunt bevindt zich in Litouwen bij het plaatsje Rad\u017eiuliai, 25 km ten noordoosten van de hoofdstad Vilnius. Dit punt is in 1989 berekend door het Franse Nationale Geografische Instituut (IGN).\nHieronder een lijst van plaatsen die zich het geografisch middelpunt van Europa noemen, en waar deze claim met een bordje, een kunstwerk of andersoortig monument wordt ondersteund.\nEuropese Unie.\nHet door de IGN berekende geografische middelpunt van de Europese Unie ligt sinds de Brexit in Duitsland in Gadheim in de gemeente Veitsh\u00f6chheim in de Duitse deelstaat Beieren."}
{"id": "8220", "revid": "3", "url": "https://nl.wikipedia.org/wiki?curid=8220", "title": "Aartsvaders", "text": ""}
{"id": "8222", "revid": "46653", "url": "https://nl.wikipedia.org/wiki?curid=8222", "title": "Absolute temperatuur", "text": "Absolute temperatuur of thermodynamische temperatuur is de temperatuur gemeten op een ratioschaal ten opzichte van het absolute nulpunt. De absolute temperatuur is vastgelegd door de verhouding van temperaturen in een carnotproces.\nDe temperatuur van een voorwerp of systeem is een maat voor de thermische energie van dat voorwerp, dat wil zeggen van de hoeveelheid beweging van de samenstellende delen, bijvoorbeeld moleculen, van het voorwerp. Er is daarom een laagst mogelijke temperatuur, namelijk waarbij deze delen alleen nog bewegen met de nulpuntsbeweging (nulpuntsenergie). Dit is het absolute nulpunt, gelegen op -273,15 \u00b0C, of (per definitie) 0 K. Een lagere temperatuur is niet mogelijk.\nDefinitie.\nDe relatieve verhouding van twee absolute temperaturen formula_1 en formula_2 is gedefinieerd als het energierendement van een carnotproces tussen deze temperaturen.\nwaarin formula_4 de arbeid is die in een carnotproces door het gas wordt verricht en formula_5 de hoeveelheid warmte die door het proces als warmte wordt opgenomen uit een reservoir met temperatuur formula_6.\nHet carnotproces verloopt als volgt:\nHet is niet moeilijk aan te tonen dat de verhouding formula_14 voor al zulke carnotprocessen hetzelfde is.\nTemperatuurschaal.\nDoor de keuze van een vast punt op de temperatuurschaal en daarvan de absolute temperatuur vast te leggen, ontstaat een schaal voor absolute temperatuur. Absolute temperatuur wordt doorgaans uitgedrukt in kelvin, de SI-basiseenheid voor temperatuur. \nTot de herdefinitie van de basiseenheden in 2019 werd voor de gebruikelijke kelvinschaal voor het punt 273 K het tripelpunt van water gekozen. Daarna is de kelvin gedefinieerd door middel van de constante van Boltzmann. De rankineschaal is een andere schaal voor absolute temperatuur, die parallel loopt met de fahrenheitschaal. Het punt 459,67 R komt overeen met 0 \u00b0F.\nLiteratuur.\nKronig, R, \"Leerboek der natuurkunde\",Delft, 1958."}
{"id": "8226", "revid": "68196359", "url": "https://nl.wikipedia.org/wiki?curid=8226", "title": "Harry Potter (boekenreeks)", "text": "Harry Potter is een zevendelige fantasyserie geschreven door de Britse schrijfster J.K. Rowling. De boeken volgen chronologisch de puberteit en de adolescentie van leerling-tovenaar Harry Potter en zijn beste vrienden Ron Wemel en Hermelien Griffel, met wie hij samen studeert aan Zweinsteins Hogeschool voor Hekserij en Hocus-Pocus. Het hoofdverhaal concentreert zich op Harry's gevecht tegen de duistere tovenaar Voldemort, die Harry's ouders vermoordde in een poging onsterfelijkheid te verwerven en de tovergemeenschap te onderwerpen.\nSinds de publicatie van het eerste boek, \"Harry Potter en de Steen der Wijzen\", op 30 juni 1997 heeft de serie internationaal veel aandacht gekregen. Critici benoemden de steeds sterker wordende duistere toon van de boeken. Volgens een berekening uit juni 2008 waren er toen wereldwijd al meer dan 400 miljoen exemplaren verkocht in 67 verschillende talen. De laatste vier boeken waren bovendien de snelst verkopende boeken aller tijden.\nDe Engelstalige versies van de serie werden gepubliceerd door Bloomsbury in het Verenigd Koninkrijk en door Scholastic Press in de Verenigde Staten. Allen &amp; Unwin, ook bekend als de uitgeverij van \"In de ban van de ring\", verzorgde de Australische versie.\nAlgemeen.\nDe boeken gaan over Harry Potter, aan wie op elfjarige leeftijd wordt geopenbaard dat hij magische gaven heeft en dat hij op de tovenaarsschool Zweinstein mag studeren. Rowling heeft hiervoor een complete en tamelijk consistente fantasywereld geconstrueerd waarin de verhalen zich afspelen. Er komen veel elementen in voor die ook in andere succesvolle kinderboeken terug te vinden zijn, maar wel op een heel eigen en originele wijze.\nDe gebruikelijke fantasythema's uit fantasyboeken (bijvoorbeeld de \"Aardzee\"-serie van Ursula Le Guin of \"In de ban van de ring\" van J.R.R. Tolkien) spelen een grote rol in de verhalen over Harry. Verder is er invloed merkbaar van sprookjes, Engelse kostschoolboeken (zoals \"Tom Brown's Schooldays\") en bepaalde sciencefictionboeken. Rowling heeft in een interview verteld dat ze zich onder andere heeft laten inspireren door \"Grieselstate\" van Anthony Horowitz. De delen die zich bij de familie Duffeling afspelen doen denken aan de kinderhorror van Roald Dahl.\nHoewel de boeken in eerste instantie bedoeld zijn als kinderboeken, worden ze ook door veel volwassenen gelezen. De boeken worden vaak niet als kinderachtig beschouwd; ze snijden heel volwassen thema's aan zoals racisme, wraak, moord en het verlies van dierbaren. In het Verenigd Koninkrijk worden er ook zogeheten \"adult editions\" van de boeken uitgegeven met een identieke tekst maar een cover die serieuzer overkomt.\nBoeken.\nDe serie boeken bestaat uit zeven delen. Deel zeven werd in het Engels uitgebracht op 21 juli 2007 en in de nacht van 16 op 17 november in het Nederlands.\nIn 2016 volgde een boekpublicatie van het script van het theaterstuk \"Harry Potter en het Vervloekte Kind\".\nFilms.\nAlle \"Harry Potter\"-boeken zijn inmiddels verfilmd. Het zevende boek werd in twee delen verfilmd.\nPersonages.\nEen groot aantal personages komt in alle boeken voor, zoals Harry Potter, Ron Wemel, Hermelien Griffel en de meeste leraren van Zweinstein. Enkele schoolgenoten zoals Draco Malfidus en Marcel Lubbermans maken ook in elk boek hun opwachting. De familie Wemel speelt eveneens een belangrijke rol in alle boeken, hoewel een aantal leden van de familie pas in latere delen aan bod komen. Ook Harry's aartsvijand Voldemort is in elk boek een belangrijk personage, behalve in boek nummer 3 (Harry Potter en de gevangene van Azkaban).\nVertaling.\nDe boeken zijn in het Nederlands vertaald door Wiebe Buddingh', de zoon van de dichter C. Buddingh', en uitgegeven door de uitgeverij De Harmonie (voor Nederland).\nKritieken.\nCommercieel zijn de boeken een enorm succes. Ze zijn in vele talen vertaald en alle zeven delen werden binnen enkele jaren na het verschijnen al met een groot budget verfilmd.\nIn de boeken neemt de emotionele diepgang van de hoofdpersonen en de 'plot' vanaf het eerste deel voortdurend toe. Harry en zijn medespelers maken evenals de schrijfster een duidelijke ontwikkeling door. Zo wordt vaak grondig beschreven hoe een hoofdpersoon (vooral Harry) zich voelt, wat hij denkt en hoe hij dat uitdrukt.\nDe films daarentegen mikken op de grootste gemene deler van het kijkerspubliek met als gevolg dat de nadruk meer ligt op veel spectaculaire speciale effecten en minder op diepgang. Vooral vanaf \"Harry Potter en de Vuurbeker\" worden de boeken dusdanig dik dat het onmogelijk is het volledige verhaal te verfilmen, en moeten de scriptschrijvers keuzes maken en plotlijnen herschrijven waardoor de films steeds verder gaan afwijken van de boeken. Details die de boeken een komische noot geven ontbreken verder vaak in de films.\nEen andere vorm van kritiek is die op de verhalen op zich: de gelijkenissen tussen \"Grieselstate\" van Anthony Horowitz en de \"Harry Potter\"-boeken zijn talrijk. Rowling heeft toegegeven dat ze inderdaad een groot deel van haar inspiratie gehaald heeft uit voorgenoemde.\nReacties van kerken.\nOmdat de boeken magie en het occulte zouden verheerlijken, zijn ze volgens sommige christenen verderfelijk. Volgens hun interpretatie van de Bijbel is magie, in welke vorm dan ook, verkeerd. In Nederland en Belgi\u00eb is er echter weinig openbaar protest tegen de boeken. In Amerika is het echter anders: daar worden ze soms zelfs verbrand, vooral als er nieuwe delen werden/worden uitgegeven.\nDe Rooms-Katholieke Kerk heeft, bij monde van E.H. Don Peter Fleetwood, secretaris van de Europese bisschoppenconferentie, in februari 2003 verklaard dat de boeken van J.K. Rowling op zich niet slecht zijn en niet dienen om een anti-christelijke ideologie te propageren. Ze helpen bovendien de lezers het verschil te zien tussen goed en kwaad.\nDe docent Engelse literatuur John Granger betoogt dat de \"Harry Potter\"-boeken de christelijke antwoorden op de grote wereldvragen weerspiegelen en ondersteunen: 'Op zoek naar God bij Harry Potter.'\nIn de week van 17 januari 2008 heeft het Vaticaan in de offici\u00eble krant van het Vaticaan, \"L\u2019Osservatore Romano\", kritiek geuit op de \"Harry Potter\"-boeken. Dit gebeurde bij monde van Rialti, hoogleraar literatuur aan de Universiteit van Florence. Zo waren de boeken 'doordrenkt' met newagefilosofie en geven ze een 'omgekeerd' beeld van spiritualiteit. 'Het is een wereld waar het kwaad goed wordt.' Ook gaf de hoogleraar kritiek op het feit dat enkele mensen de 'kennis' hadden, andere mensen niet. 'Alleen uitverkorenen, de intellectuelen, weten hoe ze duistere machten kunnen beheersen en omvormen tot goede machten.'\nEen ander kritiekpunt waar conservatieve christenen over vallen, is de homoseksuele geaardheid van professor Perkamentus, waar in het laatste deel vaag op wordt gehint en hetgeen Rowling expliciet heeft bevestigd.\nDe schrijfster J.K. Rowling is overigens zelf lid van de Church of Scotland, een presbyteriaanse kerk.\nRaakvlakken met mythologie.\nRowling heeft bevestigd dat enkele personages en namen van personages wortelen in de Griekse en Noorse mythologie. Ook diverse fabeldieren die Rowling opvoert komen in de oude Griekse verhalen voor.\nEnkele voorbeelden:"}
{"id": "8228", "revid": "210472", "url": "https://nl.wikipedia.org/wiki?curid=8228", "title": "J. K. Rowling", "text": ""}
{"id": "8229", "revid": "64631519", "url": "https://nl.wikipedia.org/wiki?curid=8229", "title": "Rick Laird", "text": "Rick Laird (Dublin, 5 februari 1941 \u2013 New City (New York), 4 juli 2021) was een bassist en jazzmusicus. Hij had al vanaf jonge leeftijd veel interesse in muziek, en groeide op met veel verschillende invloeden. Hij ging op piano en gitaarles, maar vond zijn uiteindelijke draai toen hij naar Nieuw-Zeeland verhuisde met zijn vader en de jazz ontdekte.\nNa omzwervingen via Engeland en Australi\u00eb kwam Laird in de Verenigde Staten terecht, en speelde met veel kopstukken uit de jazzwereld (onder andere Chick Corea en Buddy Rich) en in het Mahavishnu Orchestra. Hij speelde basgitaar en componeerde ook zelf stukken.\nLater werkte hij samen met Jan Hammer en Hall &amp; Oates, vervolgens werd hij fotograaf.\nLaird overleed op 80-jarige leeftijd aan longkanker."}
{"id": "8230", "revid": "166195", "url": "https://nl.wikipedia.org/wiki?curid=8230", "title": "Salpeter", "text": "Salpeter is de triviale naam voor een aantal salpeterzure metaal-zouten:\nHet woord \"salpeter\" komt van het Latijnse woord \"sal\" (zout) en het Latijnse/Griekse woord \"petra\"/\"\u03c0\u03b5\u03c4\u03c1\u03b1\" (stenen/steen), omdat het zout oorspronkelijk van de stenen rondom mestvaalten geschraapt werd.\nToepassingen.\nSalpeter kan gebruikt worden voor het maken van explosieve mengsels zoals zwart buskruit en andere sassen. Nitraten zijn vrij sterke oxidatoren en dat is de reden dat een gepoederd mengsel van salpeter met houtskool en zwavel explosief is (buskruit): het nitraat oxideert de zwavel en de houtskool en daar komt veel warmte bij vrij en bovendien zetten de vaste stoffen met klein volume zich om in gassen met groot volume.\nAls meststof vindt salpeter ook toepassing, bijvoorbeeld als kalkammonsalpeter. Het bevat het nitraation NO3\u2212 dat voor de plantenwereld een belangrijke bron van gebonden stikstof is. Stikstof is nodig voor de synthese van aminozuren, de bouwstenen van alle eiwitten. Hoewel de atmosfeer grotendeels uit stikstofgas bestaat, zijn de meeste planten niet in staat direct van deze bron gebruik te maken maar alleen via de hulp van bepaalde bacteri\u00ebn.\nHet wordt (soms) ook toegevoegd tijdens de wrongelbereiding bij het kaas maken om het ontkiemen van boterzuurbacteriesporen te voorkomen. Daardoor zou anders \"laatlos\" kunnen ontstaan in de kaas tijdens de rijping.\nAls salpeter verhit wordt zonder een toegevoegde brandstof zoals houtskool of zwavel, dan ontleedt de stof onder vrijmaking van zuurstof. Bijvoorbeeld:\nDeze reactie was al vroeg in de 17e eeuw bekend. Cornelis Drebbel heeft de ontleding waarschijnlijk gebruikt om adembare 'lucht' aan te maken aan boord van zijn onderzeeboot.\nProductie.\nSalpeter werd aanvankelijk geproduceerd uit nitraathoudende aarde, die in oude stallen van boerderijen te vinden was als een mengsel van mest en grond. Het kon ook kunstmatig worden geproduceerd in \"salpeterbedden\". Dit waren lagen van mest, urine en aarde. Uiteindelijk kon men het in sommige landen ook delven als guano.\nOm hieruit salpeter te verkrijgen werd de aarde vermengd met potas of weedas en opgelost in water. Na filtratie bleef een vloeistof van salpeter, andere zouten, en verontreinigingen over. Dit werd ingekookt zodat een kristallijne massa ontstond. Dit werd opnieuw opgelost in water, verhit en geconcentreerd door verdamping. De verontreinigingen werden afgeschuimd. De zouten zonken naar de bodem en werden uitgeschept. De overblijvende vloeistof koelde men af en aldus ontstonden salpeterkristallen. Deze werden eventueel opnieuw gewassen teneinde de vereiste zuiverheid te verkrijgen.\nIndustrieel wordt salpeter uit salpeterzuur verkregen, dat uit ammoniak wordt vervaardigd via het Ostwaldproces."}
{"id": "8231", "revid": "107", "url": "https://nl.wikipedia.org/wiki?curid=8231", "title": "Zwart buskruit", "text": ""}
{"id": "8232", "revid": "189138", "url": "https://nl.wikipedia.org/wiki?curid=8232", "title": "Ole Bull", "text": "Ole Bornemann Bull (Bergen, 5 februari 1810 \u2013 Lys\u00f8en, 17 augustus 1880) was een Noors violist en componist. Hij wordt beschouwd als een der grootste violisten van de 19e eeuw.\nBiografie.\nZijn ouders waren de apotheker Johan Storm Bull en Anna Dorothea Geelmeyden. Al op jonge leeftijd leerde hij klassieke muziek waarderen, al zag zijn vader liever een zoon die theologie studeerde. Als grotendeels autodidact werd hij toch een virtuoos violist. In 1829 maakte hij kennis met Louis Spohr in Kassel en in 1832 gaf hij in Parijs zijn eerste concert. Hij trouwde een Fran\u00e7aise en kwam in contact met Fr\u00e9d\u00e9ric Chopin en Heinrich Wilhelm Ernst. Robert Schumann schreef dat Bull behoorde tot \"de grootsten aller tijden\" en dat hij op de hoogte stond van Niccol\u00f2 Paganini vanwege de virtuositeit en helderheid van zijn spel. Bull was ook bevriend met Franz Liszt en trad meermalen met hem op. Hij was ook populair in Itali\u00eb en Engeland.\nIn 1843 vertrok hij naar de Verenigde Staten, maar hij richtte in 1850 ook het Noorse Theater op in Bergen. In 1852 stichtte hij een kolonie in Pennsylvania onder de naam \"Oleana\" of \"New Norway\". Hij hoopte hier het leven voor de Noren makkelijker te maken, waar ze samen konden leven in harmonie en de Noorse tradities konden overleven in een nieuwe omgeving. Het project was vanaf het begin gedoemd te mislukken - het bergachtige terrein gaf weinig mogelijkheden voor landbouw, en in de winter was het gebied afgesloten van commerci\u00eble centra in het land. Binnen twee jaar waren de meeste kolonisten uitgeweken naar andere gebieden. Gedesillusioneerd ging hij terug naar de muziek, waar zijn reputatie snel hersteld was. In de zomer van 1864 was hij de mentor van de jonge Edvard Grieg. In 1870 hertrouwde hij, deze keer met een Amerikaanse.\nNaast vioolspelen componeerde hij ook een aantal werken, met name voor viool, waaronder twee vioolconcerten.\nHij overleed in 1880 op het eiland Lys\u00f8en, nabij Bergen, Noorwegen aan kanker.\nTrivia.\nEen van zijn vioolconcerten is deels op- en overgenomen in de compositie \"BULL's eye\" van de Noorse componist Olav Anton Thommessen."}
{"id": "8233", "revid": "68199539", "url": "https://nl.wikipedia.org/wiki?curid=8233", "title": "Microsoft Word", "text": "Microsoft Word, of meestal alleen Word, is een van de meest gebruikte tekstverwerkers ter wereld. Het is gemaakt door Microsoft.\nMicrosoft Word werkt op Windows en macOS. Met behulp van Wine werken versies pre-2013 ook op Linux.\nEr zijn verschillende commerci\u00eble, gratis en vrije alternatieven beschikbaar, zoals LibreOffice, OpenOffice.org en AbiWord. Tot in het begin van de jaren 90 was WordPerfect de meest gebruikte tekstverwerker, maar toen voor de pc het DOS-besturingssysteem door Windows werd vervangen, werd Word de algemeen gebruikte tekstverwerker. Word is in veel talen beschikbaar.\nGeschiedenis.\nVersie 1.0 van Word kwam uit in 1991.\nTot aan versie 2002 werd het programma alleen Word genoemd. In 2003 bracht Microsoft het pakket Microsoft Office op de markt. Om duidelijk te maken dat Word het onderdeel is van een suite, die ook op andere besturingssystemen kan worden gebruikt, wordt het sindsdien Microsoft Word genoemd.\nIn 2014 werd de broncode van versie 1.1a vrijgegeven.\nKenmerken.\nWord biedt de gebruiker uitgebreide ondersteuning bij het maken van bijvoorbeeld brieven en rapporten. Ingebouwd in Word zijn een spellingcontrole, tekstopmaakfaciliteiten zoals tabellen, WordArt en vele andere opties. Het is mogelijk documenten van andere Office-pakketten in te sluiten en het kan macros gebruiken: Visual Basic for Applications VBA.\nVeel bewerkingen kunnen door sneltoetsen in Word worden opgegeven. Dit zijn toetsencombinaties of functietoetsen die snel toegang geven tot functies die anders door een menu moeten worden opgegeven.\nMicrosoft Word is zoals veel andere Windows-applicaties relatief makkelijk te automatiseren middels het Component Object Model COM. Door een klein computerprogramma te schrijven in bijvoorbeeld Object Pascal of Visual Basic, is het mogelijk om bijvoorbeeld een brief te laten typen door MS Word vanuit die applicatie met gebruikmaking van alle opmaakfaciliteiten van MS Word. Vereiste is wel, dat de juiste versie van het MS Office-pakket moet zijn ge\u00efnstalleerd.\nBestandsformaten.\nOmdat Word zoveel wordt gebruikt, proberen de andere producenten van tekstverwerkers om in elk geval documenten te kunnen lezen die in Word zijn gemaakt, en vaak probeert men ook om documenten in het Word-formaat op te kunnen slaan. Het formaat is echter tot en met versie 2003 niet goed gedocumenteerd. In versie 2007 wordt gebruikgemaakt van een nieuw bestandsformaat, dat in tegenstelling tot eerdere versies wel duidelijk is omschreven.\nOm tekst aan te leveren bij een bedrijf, zoals bij een krant, wordt soms gevraagd om dat als Word-document aan te leveren. Het programma WordPad, dat vanaf Windows 95 al bij Windows zit, kan omgaan met tekst zonder stuurcommando's erin, met Word 6.0 en RTF-bestanden. Een RTF-bestand is met Word te openen en kan tekst, afbeeldingen en beperkte opmaak bevatten. Standaard worden bestanden in Word als .doc opgeslagen en in nieuwere versies van Word als .docx.\nOnderdelen.\nWordArt.\nWordArt is een opmaaksysteem in Microsoft Office Word. Het systeem laat gebruikers korte teksten in een verzameling vooraf bepaalde stijlen opmaken. De complexiteit van de in WordArt beschikbare lettertypen is dermate groot dat een duidelijk verschil bestaat tussen WordArt en reguliere lettertypen in Word. Het aantal mogelijke variaties is alleen beperkt.\nWordArt is ook te gebruiken in onder meer PowerPoint en Excel.\nTechnisch tekenen in Microsoft Word.\nHoewel Microsoft Word geen grafisch programma is, biedt het voor de niet-professionele tekenaar die een technische tekening wil maken voldoende mogelijkheden. Word als tekstverwerker wordt door heel veel mensen gebruikt, maar de tekenmogelijkheden blijven meestal ongebruikt. Als voorbeeld de bijgaande schets van een motorkeerkoppeling, in MS Word gemaakt. Combinaties van tekeningen, teksten en afbeeldingen zijn goed mogelijk. Het programma is geschikt voor het samenstellen van ge\u00efllustreerde cursusboeken of voor het illustreren van tijdschriftartikelen.\nFormule-editor.\nHet is met MathType mogelijk in een Word-bestand wiskundige formules in te voeren.\nEaster egg.\nMicrosoft Word heeft ook een Easter egg. Door \"=rand()\" in te voeren en daarna enter te geven, komt er een tekst over tekstopmaak te staan. Door middel van deze functie kan Word een proeftekst genereren. Door twee getallen tussen de haakjes te plaatsen, worden een \"x\" aantal alinea's met een \"y\" aantal zinnen gegenereerd, bijvoorbeeld: \"=rand(10,5)\". Hetzelfde kan gedaan worden voor een willekeurig gegenereerde lorem-ipsumtekst, door middel van bijvoorbeeld \"=lorem(7,12)\"."}
{"id": "8238", "revid": "755343", "url": "https://nl.wikipedia.org/wiki?curid=8238", "title": "Lambermont (gebouw)", "text": "Lambermont wordt dikwijls gebruikt als aanduiding van de ambtswoning van de eerste minister in Belgi\u00eb, vergelijkbaar met het Catshuis in Den Haag en 10 Downing Street in Londen.\nHet is gelegen aan de hoek van de Lambermontstraat en de Hertogsstraat te Brussel, op een hoekje van het park waarin het Academi\u00ebnpaleis ligt, niet ver van het Koninklijk Paleis en het Paleis der Natie.\nDeze ambtswoning is niet te verwarren met de Wetstraat 16, waar het Kabinet van de Eerste Minister is gevestigd.\nHet gebouw is genoemd naar baron Auguste Lambermont (1819-1905), de secretaris-generaal van het Ministerie van Buitenlandse Zaken die een belangrijke rol speelde bij de afkoop van de Scheldetol van Nederland in 1863 en in 1885 een belangrijk aandeel had in de verwerving van Kongo-Vrijstaat door koning Leopold II.\nHet gebouw gaf ook zijn naam aan het Lambermontakkoord, de staatshervorming van 2001."}
{"id": "8240", "revid": "573372", "url": "https://nl.wikipedia.org/wiki?curid=8240", "title": "Geronimo (indianenleider)", "text": "Geronimo (Gila Wilderness, Arizona, 16 juni 1829 \u2013 Fort Sill, Oklahoma, 17 februari 1909) was een Noord-Amerikaanse indianenleider, behorende tot de stam van de Apaches, meer bepaald de \"Chiricahua-Apaches\". Zijn Apachenaam luidde 'Goyaa\u0142\u00e9' (\"hij die geeuwt\"). De naam Geronimo is hiervan een verbastering.\nGeronimo ontsnapte diverse keren uit het reservaat van San Carlos, dat door de Amerikaanse regering aan de Chiricahua-Apaches was toegewezen. Telkens werd hij door het Amerikaanse leger opgespoord, eerst onder leiding van generaal George Crook (1883\u20131884), daarna onder leiding van kolonel Nelson A. Miles (1884\u20131886).\nGeronimo gaf zich uiteindelijk definitief over in september 1886; er was een troepenmacht van ongeveer 5000 man nodig om 36 indianen te vangen. Alle Chiricahua-Apaches werden naar Florida gedeporteerd. In 1894 werden ze 'vrijgelaten' en naar Oklahoma gebracht waar Geronimo zijn laatste jaren doorbracht als boer en verkoper van souvenirs aan toeristen. Ook werd hij er lid van de gereformeerde kerk.\nGeronimo's angst dat zijn volk zou uitsterven, was terecht. Destijds waren er meer dan 1.200 Chiricahua. Tegen de tijd dat ze werden vrijgelaten waren er nog 265 over. Volgens zijn naasten speet het Geronimo dat hij zich aan Miles had overgegeven en dat hij het niet tot aan de laatste man had uitgevochten in de Sierra Madre.\nOp een winternacht in 1909 viel Geronimo, toen 79 jaar oud, van zijn paard. Hij lag tot de volgende ochtend in een greppel en stierf een paar dagen later aan longontsteking. Op zijn sterfbed somde Geronimo de namen op van zijn krijgers. Hij werd begraven op het Apache-kerkhof van Fort Sill, te midden van 300 Chiricahua."}
{"id": "8241", "revid": "61757087", "url": "https://nl.wikipedia.org/wiki?curid=8241", "title": "Beatgeneration", "text": "De beatgeneration of beatgeneratie omvat een klein aantal invloedrijke schrijvers uit de jaren 50 en 60 van de 20e eeuw en met name Jack Kerouac, die de term bedacht, Allen Ginsberg en William S. Burroughs vormden de harde kern. Zij ontmoetten elkaar in Manhattan in 1940 en brachten hun tijd door in het huis van Burroughs, dat al snel een ontmoetingsplaats werd voor ambitieuze jonge schrijvers. De dichters van de beatgeneration, zoals Ginsberg, worden ook weleens de 'Beat Poets' genoemd.\nAndere schrijvers die met deze beweging worden geassocieerd zijn dichter Gregory Corso, straatartiest Herbert Huncke en Neal Cassady die de inspiratie was voor Kerouacs boek \"On the Road\". De groep breidde zich verder uit en veel leden verhuisden naar San Francisco, alwaar ze Gary Snyder, Lawrence Ferlinghetti, Michael McClure, Philip Whalen en Lew Welch ontmoetten.\nIn de jaren vijftig waren ze nog apolitiek. Ze waren eerder op zoek naar een persoonlijke 'intensive experience'. Hierdoor hadden ze weinig impact op het sociaal-cultureel leven, maar kunnen wel als de voorlopers worden beschouwd van de revolutionaire generatie van de jaren zestig.\nDe dichters uit deze groep staan daarom ook wel bekend als de \"Beat Poets\", al moet daarbij gezegd worden dat volgens sommigen die naam sloeg op de sterke ritmische po\u00ebzie die zij voordroegen. \nDe term \"beatnik\" werd later de aanduiding voor een hele generatie jonge mensen die de levensstijl van de originele (\"beat\"-)schrijvers trachtten na te volgen. De term \"Beatnik\" werd bedacht door Herb Caen in een artikel in de San Francisco Chronicle op 2 april 1958. Caen bedacht de term door het toevoegen van de Russische achtervoegsel -nik zes maanden na de lancering van de Russische Spoetnik I. Allen Ginsberg, belangrijk ideoloog en icoon van de beatgeneration maakte bezwaar tegen de term, omdat die een fabricage was van de media en de waarachtigheid van de beatgeneration sterk vertroebelde."}
{"id": "8243", "revid": "1225632", "url": "https://nl.wikipedia.org/wiki?curid=8243", "title": "Jack Kerouac", "text": "Jean-Louis Lebris de Kerouac (Lowell (Massachusetts), 12 maart 1922 \u2013 Saint Petersburg (Florida), 21 oktober 1969) was een Amerikaans schrijver.\nLevensloop.\nJack Kerouac is geboren en getogen in Lowell, in de Amerikaanse staat Massachusetts. Hij groeide op in een gezin waar de voertaal Frans was en leerde Engels toen hij eenmaal naar school ging. Hij was goed in sport en kreeg een beurs aangeboden voor de universiteit.\nHij ging naar New York, maar de universiteit, waar hij een van vele getalenteerde atleten was, interesseerde hem niet zo. Uiteindelijk stopte hij met zijn studie en had verschillende baantjes, voordat hij William S. Burroughs en Allen Ginsberg ontmoette. Hij ging deel uitmaken van wat nu de Beat Generation heet, maar wat toen bekendstond als \"The Libertine Circle\". Het was door deze groep dat hij zijn muze leerde kennen, Neal Cassady. Hij was de man die zijn avonturen over het hele continent met hem deelde en die de inspiratie werd voor het boek \"On the Road\".\nDe Beat Generation was een goede naam voor deze groep schrijvers. Er wordt gezegd dat Kerouac de term bedacht heeft: \"Beat\", eerst naar aanleiding van het feit dat zij onderdrukt werden en later om de term \"Beatific\" (gelukzalig) aan te duiden. Hun filosofie was die van ontdekkingsreizen en de aantrekkingskracht van het onbekende, het verbodene. Kerouac wilde het leven van de Amerikaanse reiziger vastleggen en ontwikkelde een spontane stijl van proza dat de essentie van beweging probeerde vast te leggen in een oneindige stroom rauwe gedachten en observaties. Zijn boek \"On the Road\" uit 1957 is hier het beste voorbeeld van. Hij schreef de eerste, nog ruwe en expliciete versie van dit boek op een enorme rol papier van ruim 36 meter lang. Aangedreven door benzedrine en koffie hamerde Kerouac On the Road in april 1951 in drie luttele weken op zijn typemachine, ondanks het feit dat de roman pas zes jaar later zou verschijnen.\nGemiddeld 6.500 woorden per dag op acht papierrollen van 3,6 meter die vervolgens aan elkaar werden gekleefd. Dat was nodig om zijn 'spontane proza' zo weinig mogelijk te verstoren door het indraaien van een vers vel papier.\nKerouac is niet vaak van Amerikaanse bodem geweest, omdat hij altijd dicht bij zijn familie wilde zijn. Uiteindelijk verhuisde hij terug naar Massachusetts, nadat zijn moeder verlamd was geraakt na een hartaanval. Samen met haar en zijn derde echtgenote Stella Sampas verhuisde Kerouac naar Florida waar het weer beter was voor de conditie van \"M\u00e9m\u00e8re\". De schrijver was in politiek opzicht uitgesproken conservatief geworden en moest niets hebben van de hippiecultuur die in de jaren 1960 tot bloei kwam, onder andere ge\u00efnspireerd door \"On The Road\" en de Beat Generation.\nKerouac overleed op 21 oktober 1969 aan inwendige bloedingen, veroorzaakt door cirrose. Hij werd 47 jaar oud. Jack Kerouac werd begraven in zijn geboorteplaats Lowell.\nIn november 2008 verscheen \"En de nijlpaarden werden gekookt in hun bassins\" (geschreven samen met William Burroughs) in de Nederlandse vertaling.\nPriv\u00e9leven.\nKerouac was drie keer getrouwd; van 1944 tot 1948 met Edie Parker (1922-1993), van 1950 tot 1951 met Joan Haverty (1931-1990) en van 1966 tot zijn overlijden met Stella Sampas (1918-1990). Zowel Parker als Haverty worden onder verschillende namen beschreven in zijn boeken. Uit zijn tweede huwelijk heeft Kerouac een dochter, de in 1952 geboren schrijfster Jan Kerouac. Haar ouders gingen al voor haar geboorte uit elkaar en Jan en Jack ontmoetten elkaar slechts twee keer. Jan Kerouac overleed in 1996 aan een nierziekte.\nBibliografie.\nPostuum verschenen:"}
{"id": "8245", "revid": "264532", "url": "https://nl.wikipedia.org/wiki?curid=8245", "title": "Gustav Klimt", "text": "Gustav Klimt (Wenen, 14 juli 1862 \u2013 aldaar, 6 februari 1918) was een Oostenrijkse symbolistische schilder, wandschilder en tekenaar. Hij geldt als het meest prominente lid van de Wiener Secession, waarvan hij ook enige tijd voorzitter was. Kenmerkend voor zijn latere werken, waarmee hij het meest bekend werd, is het \"decoratief ornamentalisme\" (waarbij hij vaak ook werkte met bladgoud) en de suggestief-erotische symboliek. \nKlimt maakte vooral naam met zijn vrouwenportretten en allegorische werken, maar schilderde ook een groot aantal landschappen. Klimts kunst ontstond tijdens een artistieke bloeiperiode in het Wenen van de belle \u00e9poque en wordt vaak geassocieerd met de jugendstilbeweging en de art nouveau. Zijn oeuvre wordt wel beschouwd als exemplarisch voor het toenmalige spanningsveld tussen behoudzucht en drang tot vernieuwing.\nWenen in de belle \u00e9poque.\nTijdens den belle \u00e9poque gold Wenen, als hoofdstad van Oostenrijk-Hongarije, met zo'n twee miljoen inwoners als een dynamische, kosmopolitische metropool. Er woonden mensen uit alle delen van het keizerrijk en van allerlei ras en taal. De oprukkende industrialisatie zorgde voor een sterke en kapitaalkrachtige burgerklasse, waardoor de stad uitgroeide tot een centrum van elegantie, luxe en vermaak. Er werden grootse bouwprojecten gestart, zoals de aanleg van de Ringstrasse, die het centrum van de buitenwijken afsloot. Daarbinnen voltrok zich het \"tijdperk van de Ring\", met haar grote bals, de aristocratische salons, de walsen van Johann Strauss jr. en de Biedermeier.\nTegelijkertijd was in het Wenen van het fin de si\u00e8cle ook een cultuurcrisis voelbaar, die samenhing met het in verval raken van het Oostenrijks-Hongaarse rijk. Het was een stad vol paradoxen, waar schitterende bals werden georganiseerd en tradities in stand werden gehouden die de opkomende veranderingen (\"moderniteit\") moesten verbloemen, maar waarbinnen sociale tegenstellingen steeds nadrukkelijker voelbaar werden. Dit spanningsveld tussen behoudzucht en drang tot vernieuwing bleek rond 1900 een uitstekende voedingsbodem voor een hele generatie kunstenaars, dichters, architecten en wetenschappers, die nieuwe wegen insloegen, op de drempel van een nieuwe eeuw. Tot hen behoorden de componisten Gustav Mahler en Arnold Sch\u00f6nberg, de schrijver Arthur Schnitzler, de psychoanalyticus Sigmund Freud, de filosoof Ludwig Wittgenstein en diverse kunstschilders, zoals Oskar Kokoschka, Egon Schiele en Gustav Klimt. Met name Klimt wist met zijn werk een brug te slaan tussen twee eeuwen, de oude wereld en de nieuwe.\nOpgeleid en begonnen als academisch kunstschilder, geliefd ook als portrettist van de hogere klassen, brak Klimt halverwege zijn leven radicaal met het traditionele, op zoek naar vernieuwing. Als belangrijkste initiatiefnemer van de Secession-beweging, koos hij voor een volstrekt persoonlijke en geheel eigen stijl, die een synthese was van een veelheid aan invloeden, zoals de decoratieve kunst, de Japanse prentkunst, de esthetische kunst van de Prerafa\u00eblieten en de symbolistische kunst, onder andere van de Nederlander Jan Toorop en de Belg Fernand Khnopff.\nZo schiep hij een ultiem persoonlijke esthetische schoonheid, verwant aan de jugendstil, maar welbeschouwd in geen enkele stroming duidelijk in te delen.\nKlimt als persoon.\nOndanks zijn vooraanstaande positie in de Weense kunstwereld, was en bleef Klimt een vrij stugge, zwijgzame, introverte, bijna schuwe man. Hij nam zelden de pen ter hand (\"Ik heb geen talent om te spreken of te schrijven, vooral niet als ik iets over mijzelf of mijn werk moet zeggen\"). Ook liet hij geen echte zelfportretten na (\"Ik heb geen interesse in mijzelf als thema voor mijn schilderijen, maar enkel in anderen, vooral vrouwen\"). Zijn werken zeggen ook nauwelijks iets over hemzelf als persoon, afgezien van zijn viriele seksuele geaardheid en zijn obsessieve belangstelling voor het andere geslacht.\nFysiek gezien was Klimt een wat kleine, corpulente, maar tegelijkertijd ook gespierde man. Hij had een luide stem en stond bekend om zijn vaak platte humor, een beeld dat duidelijk contrasteerde met de verfijnde, elegante schilderijen die hij maakte. Hoewel hij al vanaf jonge leeftijd midden in de belangstelling van de kunstwereld stond bleef hij hechten aan zijn dagelijkse routines. Hij woonde zijn hele leven bij zijn moeder en twee ongetrouwde zusters, ging dagelijks in de morgen naar zijn nabijgelegen atelier, waarin hij diverse katten hield, en keerde elke avond weer strikt op tijd, zij het laat terug voor het avondeten. Zwijgend at hij dan grote hoeveelheden en ging vervolgens slapen in zijn kleine, schaars gemeubileerde slaapkamer. \"Ik ben er van overtuigd dat ik geen bijzonder interessant persoon ben\", zei hij ooit over zichzelf: \"Ik heb niets speciaals. Ik ben gewoon een schilder die dag in dag uit en van vroeg tot laat werkt\". Slechts een enkele keer doorbrak hij zijn gewoontes door in de avond met enkele vrienden te gaan kegelen. Bijna ieder jaar ging hij op vakantie naar de Attersee.\nHet enige onconventionele aan de persoon Klimt was zijn liefdesleven. Hij had regelmatig korte romances met modellen die voor hem poseerden en voortdurend (half)naakt door zijn atelier liepen. Hij had minimaal drie, maar waarschijnlijk nog veel meer kinderen bij zijn modellen, soms met meerdere tegelijk. Daarnaast deelde hij ook regelmatig het bed met dames uit de hogere Weense kringen die voor hem poseerden, hetgeen hem - tegen zijn zin - een reputatie van vrouwenversierder bezorgde. De meest duurzame relatie had hij met Emilie Fl\u00f6ge, de schoonzus van zijn broer en een getalenteerd kledingontwerpster. De precieze aard van hun relatie, vriendschap of romance, is nooit helemaal duidelijk geworden, hun relatie was nooit officieel. Fl\u00f6ge was overigens ook verantwoordelijk voor een ander onconventioneel element aan de persoon Klimt, namelijk zijn kleding. Beiden droegen ze, ge\u00efnspireerd door de Japanse cultuur, doorgaans ruim zittende kleding, Klimt meestal een lang indigoblauw tuniek met daaronder platte sandalen. Wat opvalt is het contrast van deze vormloze stoflappen met de uitermate elegante kleding van de modellen die hij schilderde.\nKlimt overleed in 1918 als gevolg van de Spaanse griep.\nArtistieke ontwikkeling.\nOpleidingsjaren.\nKlimt werd geboren als zoon van een goudgraveur en een muzikaal begaafde moeder, als tweede van zeven kinderen, drie jongens en vier meisjes. Reeds in zijn kindertijd legde hij een bijzondere begaafdheid voor tekenen aan de dag. Van 1876 tot 1883 studeerde hij met een beurs aan de Universit\u00e4t f\u00fcr Angewandte Kunst, binnen Europa de enige in zijn soort afgezien van Engeland. Hij volgde lessen in decoratief tekenen, koos vervolgens voor de richting architectonisch tekenen, en leerde tegelijkertijd de kunst van de \"esthetische veredeling\" van een product, hetgeen in die tijd volledig aansloot bij de smaak van de rijke liberale burgerij.\nIn de tijd dat Klimt op de academie zat was er kritiek op de opleiding: deze zou te veel gericht zijn op de pure tekenkunst en het slaafs kopi\u00ebren van voorbeelden, zonder de artistieke creatie te stimuleren. Ook Klimt zelf hield zich tijdens zijn studie streng aan de voorbeelden uit de klassieke kunstgeschiedenis, welke neiging ook later in zijn werk herkenbaar zou blijven.\nNog tijdens zijn studie, in 1880, vormde Klimt met zijn jongere broers Ernst en Georg en zijn vriend Franz Matsch, die allen ook op de kunstnijverheidsacademie zaten, de zogenaamde Kunstenaarscompagnie, werkend vanuit een gezamenlijk atelier aan de Sandwirtgasse. Ze kregen opdrachten voor theater- en decorbouw in Wenen, toentertijd een lucratieve markt. Klimt zelf legde zich vooral toe op naturalistisch schilderwerk, vaak muurschilderingen, sterk be\u00efnvloed door de conservatieve academische historieschilder Hans Makart.\nVroege werk.\nKlimts vroege werk bestaat vooral uit schilderijen gemaakt in opdracht. In de tien jaar tussen zijn afstuderen in 1883 en het decennium dat daarop volgde maakte hij vooral muurschilderingen, veelal vanuit het Kunstenaarscollectief met Frans Matsch en zijn broer Ernst. Al tijdens hun studietijd kregen ze opdracht voor de decoratie van het Weense Palais Sturay, maar ook vanuit het buitenland, onder andere het Staatstheater van Reichenberg en het Gemeentetheater van Karlsbad. Een bijzonder blijk van het kunnen van Klimt spreekt uit zijn door Mackart en Michelangelo ge\u00efnspireerde schilderij \"Idylle\" uit 1884, voor het Kunsthistorisch Museum. In 1886 krijgt het collectief een grote offici\u00eble opdracht voor de beschildering van de fronton- en plafondgedeelten van het net gereedgekomen Burgtheater in Wenen, waarin ze de geschiedenis van de kunsten van de Klassieke Oudheid tot aan Shakespeare uitbeeldden. Met deze opdracht waren ze twee jaar bezig, waarna hij met Matsch voor de Weense stadsraad ook nog een hoog geprezen schilderij maakte van het interieur van het oude Burgtheater, met een fotografisch precieze weergave van het publiek. In 1890 kreeg hij een keizerlijke onderscheiding voor dit werk. Korte tijd later daarna werd hij erelid van zowel de Universiteit van M\u00fcnchen als de Universiteit van Wenen, hetgeen de grote waardering voor zijn vroege traditioneel-academische werken onderstreept.\nKlimt maakte zich in deze vroege werken echter geleidelijk los van zijn vrienden en scholing. Hij nam geen genoegen meer met klassieke motieven. Steeds vaker voegde hij er fotografische- en realistische portretten aan toe en introduceerde contemporaine elementen, zoals in \"Theater in Taormina\". Tegelijkertijd ging hij steeds meer vari\u00ebren met technieken, met name ook in de decoratieve gedeelten. Met deze eigenzinnigheden begint in feite de artistieke vernieuwing die zijn latere werk zou kenmerken. Zonder de klassieke thema's af te zweren verraadt het een stilistische ontwikkeling naar symbolistische ornamentalisme dat zijn manifest zou worden. In 1892 proclameerde hij zijn streven naar modernisering van het artistieke systeem zelfs expliciet tijdens een internationale tentoonstelling van muziek en theater, aanhakend bij de oprichting van de M\u00fcnchener Secession korte tijd eerder. Met het overlijden in 1892 van zijn broer Ernst aan tuberculose kwam in formele zin een einde aan het collectief.\nVroege portretten.\nHet succes van Klimt als decoratieschilder vanuit het Kunstenaarscollectief, maakte dat hij onder de Weense bourgeoisie ook uitermate populair werd als portretschilder. Met name in de late jaren 1890 en kort na de eeuwwisseling zou hij een hele reeks portretten in opdracht maken, waarbij in toenemende mate elementen van zijn nieuwe kunstfilosofie kunnen worden ontwaard. Toch blijft in deze vroege portretten de herkenbaarheid van de afgebeelde persoon een eerste vereiste, waarmee aansluiting behouden bleef met de heersende burgerlijke smaak. Klimt schilderde als een der eersten in Wenen veel portretten naar foto's, hetgeen veel discussie opriep. Het resultaat was een hyperrealistische weergave, die dan vaak gecombineerd werd met klassieke elementen in de omlijsting, die steevast een belangrijk onderdeel van Klimts portretten waren geworden.\nEen aantal van Klimts portretten uit deze periode tonen ten volle al de experimenteerdrift en de zoektocht naar nieuwe vormen, zoals die kenmerkend was voor de Secessionskunst. Schoolvoorbeeld is zijn bekende \"Judith I\" uit 1901. Het academische en daarmee de eis van waarheidsgetrouwe gelijkenis werd losgelaten en de afbeelding van de ruimte wordt voorzichtig vervangen door een decoratieve vlakbehandeling, die kenmerkend zou worden voor zijn latere werk. Ook verwerkt hij steeds vaker suggestief-erotische symboliek in zijn werken. Van Margaret Stonborough-Wittgenstein, een van de meest vooraanstaande dames uit de Weense aristocratie, werd gezegd dat ze voor haar portret naakt had geposeerd, waarna Klimt haar omhulde met een lange witte huwelijksjurk. In zijn faculteitsschilderingen, uit dezelfde periode, komt het erotische - en daarmee de breuk met het traditionele - nog nadrukkelijker naar voren.\nFaculteitsschilderingen.\nReeds in 1894 kregen Klimt en Matsch opdracht tot het maken van een aantal plafondschilderingen voor de aula van de nieuwe Universiteit van Wenen, met als thema \"De triomf van het licht op de duisternis\", een klassieke verheerlijking van de rationalistische wetenschappen beogend. In de uiteindelijke uitwerking tussen 1899 en 1907 van de drie aan hem toegewezen \"faculteitsschilderingen\", \"Filosofie\", \"Geneeskunde\" en \"Jurisprudentie\", geeft hij echter een geheel eigen synthese van zijn wereldbeeld. Be\u00efnvloed door Friedrich Nietzsche en Sigmund Freud, drukt hij de verwarring van de moderne mens uit via taboe-thema's als ziekte, verval en vooral eroticisme. Noch filosofie, noch geneeskunde, noch jurisprudentie kan de mens gelukkiger maken, zo luidt zijn boodschap. Deze negativistische significatie, gedrenkt in erotiek, maakte hem in Wenen van een eerder gevierd kunstenaar tot een sterk controversi\u00eble persoon. De burgerlijke pers verweet hem vanaf de eerste presentatie in 1900 \"pornografie\" en \"perversie\", maar het zou hem niet van de wijs brengen. Hij besloot korte tijd later om geen werken meer in publieke opdracht te maken. Met zijn schilderij \"Goudvissen\" uit 1902, dat hij in eerste instantie \"Aan mijn critici\" noemde en bedoeld was als antwoord op de kritiek, bevestigde hij de door hem ingeslagen weg.\nDe faculteitsschilderingen werden tijdens de Tweede Wereldoorlog genationaliseerd en samen met 13 andere werken van Klimt opgeslagen in Schloss Immendorf bij het plaatsje Wullersdorf. Aan het einde van de oorlog werd het slot door terugtrekkende Duitse SS-eenheden in brand gestoken en gingen de werken verloren. Met uitzondering van een detail uit \"Medizin\" (\"Hygieia\") resteren alleen zwart-wit foto's.\nSecession.\nIn 1897 stond Klimt mede aan de wieg van de oprichting van de Wiener Secession. De Secession bestond uit een groep jonge kunstenaars die eerder deel uitmaakten van de klassiek-traditionele vereniging K\u00fcnstlerhaus en die zich afzetten tegen hun oudere vakbroeders. Aansluiting werd gezocht bij andere Secession-bewegingen in Berlijn en M\u00fcnchen, maar bijvoorbeeld ook bij symbolistische groeperingen als Les XX in Brussel en in geval van Klimt met name het werk van Fernand Khnopff en Jan Toorop. Klimts schilderij \"Nixen\" uit 1899 laat bij uitstek de vroege invloed van deze symbolistische schilders zien en geldt als voorloper van zijn latere definitieve stijl.\nKlimt werd de eerste voorzitter van de Wiener Secession. Andere leden van het eerste uur waren Koloman Moser, Josef Hoffmann, Joseph Maria Olbrich, Max Kurzweil, Wilhelm Bernatzik en Otto Wagner. Later zouden ook baanbrekende kunstenaars als Egon Schiele en Oskar Kokoschka bij de beweging - of restanten daarvan - aansluiten. De Secession beoogde gelegenheid te bieden voor jonge kunstenaars in diverse modernistische stijlen om hun werk te exposeren. Ook richtte ze zich op architectuur, grafische- en industri\u00eble vormgeving, alsmede andere kunstvormen. Een ideaalbeeld werd gevonden in het Gesamtkunstwerk: een artistiek harmonieuze samenvoeging van meerdere kunstvormen, met een maatschappelijke functie. Moderniteit werd gedefinieerd als een volkomen nieuwe artistieke vorm die niet meer paste in welke voorafgaande stijl dan ook.\nTussen 1898 en eind 1903 komt hun tijdschrift \"Ver Sacrum\" uit (Heilige Lente), met veel illustraties van Klimt, die ook in de redactie zitting had. \"Ver Sacrum\" zou, als spreekbuis van de Secessionbeweging, de bakermat worden voor de Jugendstil. Exposities werden gehouden in hun in 1898 door Olbrich ontworpen Secessionsgebouw, nabij de Karlsplatz. De eerste vond plaats in 1898, waar ook Toorop exposeerde. In 1900 was werk van Klimt en andere Secessionleden te zien op de Wereldtentoonstelling van Parijs.\nBeethovenfries.\nIn de ogen van Klimt en de Secessionkunstenaars heeft alleen kunst de macht om de mens te verheffen. Vanuit die overtuiging werd voor hun veertiende tentoonstelling in 1902 gewerkt aan een Gesamtkunstwerk in hun eigen Secessiongebouw. Het moest een eerbetoon worden aan Beethoven, met de Beethoven-sculptuur van Max Klinger als middelpunt. Josef Hofman ontwierp de binnenhuisarchitectuur en Klimt schilderde eromheen zijn zogenoemde \"Beethovenfries\". De uitvoering van muziek van Beethoven moest zorgen voor een synthetische ervaring.\nDe \"Beethovenfries\" bestaat uit drie gedeelten: de eerste schildering op de lengtewand tegenover de ingang verbeeldt \"het verlangen naar geluk\", de tweede, op de smalle wand, \"de vijandige krachten\" en \"knagend verdriet\", en de derde op de tweede lengtewand \"de kus voor de gehele wereld\". De opzet van de werken houdt rekening met de zaal en de versierde stucvlakken. Typerend voor Klimt is het gebruik van diverse materialen, zoals case\u00efne-verf, stucwerk en verguldsel. Lijnen en ornamenten verzelfstandigen in de schildering op verregaande, soms bijna abstracte wijze.\nIn het werk vond Klimt een positief antwoord op het negativisme van de faculteitsschilderingen, waarmee hij op dat moment nog bezig was. De reactie van het publiek was echter nog steeds afwijzend. De boodschap kwam nauwelijks over en het waren vooral de uiterlijke \"lelijkheden\" en seksualiteit die de aandacht trokken.\nKlimt-groep, Stoclet-fries.\nIn 1905 kwam het binnen de Secession tot een breuk tussen de sterk op het decoratieve gerichte Stilisten en de Nurmaler (louter schilders). Klimt verliet de vereniging en vormde samen met Hoffmann, Moll, Wagner en Moser de zogenaamde Klimt-groep. Kort na deze afscheiding kregen Klimt en Hoffmann van de Belgische industrieel Adolphe Stoclet opdracht tot het bouwen en ontwerpen van een paleisachtige woonhuis te Brussel, waarvoor Klimt de wanddecoraties moest maken. Uitgangspunt was dat er opnieuw interactie moest zijn tussen de kunsten: architectuur, beeldhouwkunst en schilderkunst. Klimt werkte in een negental panelen opnieuw een levenscyclus uit, maar deze keer duidelijk vrolijker dan in de \"Beethovenfries\". Zijn \"Stockletfries\" is bij uitstek ornamenteel, met uitvoerig gebruik van moza\u00efektechnieken en bladgoud, dat exemplarisch zou worden voor zijn werk in deze periode. De opzet sluit aan bij het kubusachtige woningontwerp van Hoffmann. Thematisch verwerkt hij tal van verholen zowel als aperte symbolen, vaak de levensvreugde uitdrukkend. Centraal staat de levensboom, weergegeven in het midden van de twee langste panelen, omgeven door gestileerde vogels en vlinders, maar ook donkere zwarte symbolische figuren. De vervlochten opzet vormt een opmaat voor een aantal latere werken waarin de vereniging en verstrengeling van de geslachten eveneens centraal zou staan.\nKunstschau, Gouden periode.\nEen hoogtepunt in de geschiedenis van de Klimt-groep was hun tentoonstelling van 1908: de Kunstschau genaamd. Ze vond plaats in een nieuw gebouwencomplex, waarvoor Hoffmann het architectonisch kader leverde. De expositie in 54 zalen was de grootste ooit in Wenen gehouden en bevestigde als geheel de oorspronkelijke Secession-doelstelling van het Gesamtkunstwerk, een communicatief totaalconcept dat in staat was het dagelijks leven te veranderen. De Klimt-expositie in zaal 22, een door Kolomon Moser ontworpen ruimte, trok verreweg de meeste aandacht en werd in de recensies zelfs de \"kathedraal van de moderne kunst\" genoemd. Hij exposeerde er zestien doeken, waaronder \"Die drei Lebensalter der Frau\", \"Dana\u00eb\", de portretten \"Adele Bloch-Bauer I\" en \"Fritza Riedler\", enkele landschappen, twee versies van \"Wasserschlangen\" en \"De Kus\". Het zijn hoogtepunten uit wat later zijn Gouden periode zou worden genoemd: werken uitgevoerd in een grafische perfectie met een overdaad aan ornamentiek, in het bijzonder veel bladgoud, dat doet denken aan Byzantijnse iconen. Met name in zijn vrouwportretten versterkt dit \"imperiale\" goud de koninklijke waardigheid van de modellen en geeft het een bijna sacrale glans aan bepaalde objecten. Erotiek is het centrale thema. De afgebeelde vrouwen geven een contrast te zien van koele, afstandelijke aristocratische vrouwen, waardoorheen een sterke erotische gloed schemert, versterkt door de overdadige decoratieve symbolen. In \"Dana\u00eb\" uit 1907 verbeeldt hij bijvoorbeeld de ultieme en ge\u00efsoleerde beleving van de vrouwelijke seksualiteit. Gekoppeld aan het aperte thema van de erotiek gaan Klimts werken echter vooral over het noodlot van de man, die per definitie volgend is aan de vrouw, vaak in een hoedanigheid als femme fatale. De wijze waarop die man-vrouwverhouding precies moet worden gezien blijft mysterieus. Samenvattend noemde hij zijn werken wel \"levensraadsels\".\nMedio 1909 werd een tweede Kunstschau georganiseerd welke de laatste expositie van de Klimt-groep zou zijn. Ook Egon Schiele en Oskar Kokoschka deden mee. Klimt exposeerde onder andere twee versies van \"Die Hoffnung\" en \"Judith II\".\nLandschappen.\nKlimt is bovenal gekend om zijn decoratieve werken met vrouwfiguren, maar schilderde ook veel landschappen: bijna een kwart van zijn schilderijen zijn aan dit thema gewijd. Opvallend is dat het allegorische in zijn landschappen nauwelijks een rol speelt. Het zijn vooral stemmings- en bezinningswerken, met invloeden vanuit het impressionisme, vaak vierkant van formaat, statisch, zonder beweging, vooral gericht op rust en harmonie.\nKlimts vroege landschappen, daterend van rond het jaar 1900, laten veel verspreide, opschietende bomen zien en ademen zwaarmoedigheid en eenzaamheid uit. Na deze tijd neemt de afstandelijkheid af en laat hij vooral de bloeiende schoonheid van tuinen, bloemen en vruchten zien, zich verdichtend tot een bont tweedimensionaal kleurengordijn. Het zijn vlakke decoratieve patronen die de toeschouwer als het ware buitensluiten. Ze geven nauwelijks menselijke activiteit te zien, ook de hemel en wolken worden amper geschilderd, maar de aandacht wordt vooral getrokken door een statische weergave van langzaam groeiende natuurelementen, waarin het weer noch de lichtinval noemenswaardige verandering veroorzaakt.\nVeel van Klimts landschappen werden gemaakt tijdens vakanties aan de Attersee, die hij daar doorbracht bij de familie Fl\u00f6ge. Ze zeggen iets over zijn vermeende kleinburgerlijkheid en vonden naar eigen zeggen een motivatie in het alledaagse en zijn behoefte een regelmatige bezigheid te hebben tijdens deze verblijven. Daarenboven zijn ze een spiegel van zijn eigen innerlijk, een beschouwing die niets te maken heeft met vooropgezette idee\u00ebn, zoals de Secession en later de Klimt-groep die predikte. Daarmee was het ook een contrastvorm in zijn eigen denken.\nTekeningen.\nReeds tijdens zijn leven en nog steeds zijn er kunstcritici die Klimts tekeningen rekenen tot het beste uit zijn oeuvre. Tijdens zijn leven waren ze bij het grote publiek echter weinig bekend, vooral toch ook vanwege het aperte erotische gehalte. Slechts een klein aantal werd gepubliceerd, onder andere via het tijdschrift \"Ver Sacrum\". Pas in 1984 kwam Astrid Strobl tot een omvattend overzicht van 3000 bewaard gebleven tekeningen.\nKlimt viel al tijdens zijn opleiding op door zijn bijzondere tekentalent. Diverse potloodstudies uit deze periode, vooral van mannelijke naakten, zijn bewaard gebleven. Bovendien maakte hij zijn hele carri\u00e8re talloze voorstudies voor zijn schilderwerken, soms wel meer dan dertig, welke veelal als kunstwerkjes op zichzelf beschouwd kunnen worden. Vaak tekende hij zijn vrouwelijke modellen ook naakt, zoals ze doorgaans ook door zijn atelier liepen, regelmatig met meerdere tegelijk, ook waar ze uiteindelijk gekleed op het schildersdoek werden afgebeeld.\nDe faam van Klimt als groot tekenaar dankt hij heden ten dage vooral aan zijn erotische tekeningen, die de grens van het pornografische vaak overschreden. Waar de erotische inhoud van zijn schilderijen vaak nog verpakt ging onder een symbolische inhoud, is daar in zijn tekeningen geen enkele sprake van. Het zijn provocerende afbeeldingen van fatale, niet ge\u00efdealiseerde vrouwen, in gewaagde houdingen of met gespreide benen, zichzelf bevredigend of in een lesbische of heteroseksuele omstrengeling.\nDe duiding van Klimts erotische tekeningen gaat verder dan alleen zijn persoonlijke obsessie met erotiek en voyeurisme. Tegenover feministische afwijzing is gewezen op het emancipatorische aspect, namelijk de vrouw die zelfstandig kan beschikken over haar eigen seksualiteit, ge\u00efsoleerd, ontdaan van elke dimensie in tijd en ruimte. Erotiek wordt voorgesteld als het enige domein waarop absolute zelfstandigheid te verwezenlijken is. De man blijft op afstand, neemt geen deel: als kunstenaar behoudt hij afstand en zelfbeheersing. Van de andere kant is het niet het vrouwelijke in het algemeen dat Klimt interesseert, maar het concrete lichaam dat hij waarneemt en dat hem prikkelt, los van de verdere psychische of maatschappelijke werkelijkheid. Wel gaat het daarbij altijd om een wisselwerking waarin, in de woorden van kunsthistoricus Werner Hofmann, \"de macht van de man beperkt wordt, en omgevormd in een dialoog van geven en nemen\".\nLate werken.\nIn het najaar van 1909 maakte Klimt een studiereis naar Praag, Parijs en Madrid, waar hij zich ori\u00ebnteerde op de moderne kunst, die toen nog sterk gedomineerd werd door de impressionisten en postimpressionisten. De reis markeert het einde van zijn \"gouden\" ornamentalistrische periode. Terug in Wenen schilderde hij het impressionistische portret \"Dame mit Hut und Federboa\", maar deze stijlverandering zou van korte duur zijn. Al snel na de voltooiing ervan raakte hij opnieuw ge\u00efnteresseerd in het ornament, vanaf 1912 vooral ook met Oosterse invloeden. Zijn werk werd optimistischer, kleuriger, minder donker en ook zonder zwaarmoedige tragiek of allegorische toespelingen op de maatschappelijke werkelijkheid. De vrouwen die hij portretteert lijken in een soort van droomwereld te zijn geplaatst, een schemertoestand van de zintuigen die niet door het ontwaken verlost zal worden. Het inhoudelijke en suggestieve maakt plaats voor een groter formele vrijheid. Meer nog dan in het verleden is de man afwezig. Stilistisch is sprake van een minder strakke, meer schilderachtige penseelvoering. Het decoratieve en de hang naar het erotische, als het ultieme, aan de natuur ontsproten geluksgevoel, zijn echter blijvend.\nKlimt zou altijd in Wenen blijven werken, waar veel van zijn collega's naar het buitenland vertrokken. Zijn aanvankelijke bewonderaars Schiele en Kokoschka sloegen nieuwe wegen in naar een meer rauwe, expressionistische kunst, hetgeen de rol van Klimt als groot vernieuwer relativeerde. \"Ze gaan een andere kant op\", zei hij daarover, \"Ik weet niet of ik nog wel meetel\". Hoewel zijn faam internationaal nog steeds groeiende was, mede na een paar succesvolle internationale exposities (Berlijn 1909, Veneti\u00eb 1910, Rome, 1911, Boedapest, 1913), en niettegenstaande een eredoctoraat aan de plaatselijke universiteit, werd zijn stijl door de Weense kritiek als gedateerd afgedaan. Hem werd wel verweten dat de veranderingen in de wereld en de turbulente tijd van de Eerste Wereldoorlog volledig aan hem voorbij leken te gaan, hetgeen in feite ook zo was.\nIn februari 1918 overlijdt Klimt aan een longontsteking, 55 jaar oud, diverse werken niet geheel afgerond achterlatend in zijn atelier. Hij werd begraven op het Hietzinger Friedhof in Wenen. Op de steen staat zijn typerende handtekening gebeiteld. Met zijn overlijden (alsook door de dood van Egon Schiele, Kolomon Moser en Otto Wagner, later dat jaar) kwam een definitief einde aan de bloeiperiode van de Weense kunst, die zo'n twee decennia had geduurd.\nRoem en populariteit.\nKlimt wordt tegenwoordig gerekend tot de grootste modernisten uit de kunsthistorie en vaak in \u00e9\u00e9n adem genoemd met kunstenaars als Pablo Picasso, Piet Mondriaan en Salvador Dali. Zijn werk is in de huidige samenleving (en niet alleen in de Westerse) alom zichtbaar, in de reclamewereld, de posterkunst, maar ook als decoratief motief op talloze gebruiksvoorwerpen, bekers, vazen, tegels enzovoort, een ontwikkeling die aansluit bij zijn zelfgekozen doelen van het Gesamtkunstwerk.\nDe waarde van Klimts werk overstijgt het ornamentele en moet gezocht worden in haar oer-thematiek: de oer-energie\u00ebn van geboorte, sterfelijkheid, liefde en vooral ook erotiek. \"Alle kunst is erotisch\", was een bekende uitspraak van Klimt, doelend op de verdrongen werking van seksualiteit als bron van elke scheppingsdrang. In de openheid waarmee hij naar beelden zocht voor het leven van driften en seksualiteit kan een parallel worden gezocht met het werk van zijn tijdgenoot Sigmund Freud, die net als hijzelf inspiratie zocht in de klassieke oudheid. Schoonheid (van de vrouw) en verval schuren voortdurend tegen elkaar aan. De kracht van zijn werk ligt in de spanning tussen het decadentisme van het fin de si\u00e8cle en de modernistische vernieuwing, welke nog altijd aanspreekt.\nIn de eerste decennia na zijn dood bleven Klimts werken bij het grote publiek redelijk onbekend, mede omdat zijn schilderijen moeilijk toegang vonden tot de grote internationale musea. Toch is het beeld dat lang van hem bestond, namelijk van een verguisde en miskende kunstenaar, nooit terecht geweest. Reeds tijdens zijn leven werd hij, niettegenstaande de weerstand in conservatieve kringen tegen zijn erotische thematiek, een gevierd kunstenaar, en ook na zijn dood verdween hij nooit echt in de vergetelheid. In de jaren 1960 was er echter sprake van een complete herontdekking, waarop volgend alle aspecten van zijn werk belicht werden. Met de golf aan tentoonstellingen rond het millennium tot en met de viering van zijn honderdvijftigste geboortedag in 2012 en zijn honderdste sterfdag in 2018, kwam zijn roem op het niveau van de allergrootsten. Zijn invloed op de moderne schilderkunst is groot. Cultuurwetenschapper Jacques Le Rider vatte de invloed van Klimt op de moderne schilderkunst samen als \"een hulde aan het matriarchaat, dat de moderne schilderkunst beheerst\".\nOp veilingen en in de kunsthandel brengen Klimts werken tegenwoordig prijzen op uit de allerhoogste categorie. Zo verwierf Oprah Winfrey in 2006 tijdens een veiling bij Christie's \"Portret van Ad\u00e8le Bloch-Bauer II\" voor 88 miljoen dollar, om het in 2016 voor 150 miljoen dollar weer door te verkopen aan een Chinese particulier. \"Portret van Ad\u00e8le Bloch-Bauer I\" bracht op dezelfde veiling in 2006 135 miljoen dollar op. Beide portretten van Ad\u00e8le Bloch-Bauer verschijnen nog steeds in tal van lijsten van duurste schilderijen ooit. \"Dame mit F\u00e4cher\" werd in juni 2023 in Londen geveild voor 85,3 miljoen pond (108,4 miljoen euro).\nTrivia.\nIn december 2019 werd achter de muur van de Galleria d'arte moderna Ricci Oddi (in Piacenza, Itali\u00eb) het schilderij \"Portret van een dame\" teruggevonden dat in 1997 uit het museum werd gestolen. Na onderzoek bleek dat het doek eigenlijk een overgeschilderd werk is. De waarde wordt geschat op tientallen miljoenen Euro\u2019s."}
{"id": "8247", "revid": "231402", "url": "https://nl.wikipedia.org/wiki?curid=8247", "title": "196 v.Chr.", "text": "Het jaar 196 v.Chr. is een jaartal in de 2e eeuw v.Chr. volgens de christelijke jaartelling."}
{"id": "8248", "revid": "1061913", "url": "https://nl.wikipedia.org/wiki?curid=8248", "title": "Judit (boek)", "text": "Judit (Hebreeuws: \u05d9\u05b0\u05d4\u05d5\u05bc\u05d3\u05b4\u05d9\u05ea, \"J\u0259h\u016bd\u012bt\", \"Jodin\", \"vrouw uit Judea\"), soms geschreven als Judith, is een vrouw uit het gelijknamige deuterocanonieke Bijbelboek. Dit betekent dat het boek onderdeel is van de Septuagint en in de Rooms-Katholieke Kerk en de Oosters-orthodoxe kerken onderdeel uitmaakt van het Oude Testament, maar door protestanten en Joden als apocrief gezien wordt.\nDe naamdag van Judit is op 24 maart of 7 september.\nAchtergrond.\nMen vermoedt dat het boek zoals wij het kennen, de Griekse vertaling is van een Hebreeuws of Aramees origineel uit rond 100 v.Chr. De auteur maakt in de inleiding bewust veel historische fouten. Zo was Nebukadnezar II geen koning van Assyri\u00eb, maar koning in Babyloni\u00eb, die in de zesde eeuw voor Christus Judea veroverde. Er staat niet wat er staat: in werkelijkheid wordt hier een geschiedenis weergegeven die we vinden in 1 Makkabee\u00ebn 7. De Seleucidische koning Demetrius I stuurde rond 163 v.Chr. zijn generaal Nikanor naar Judea, maar het leger werd verslagen en Nikanor onthoofd. Deze geschiedenis was de lezers bekend. De schrijver parodieert hier ironisch op.\nMan-vrouwverhouding.\nHet Bijbelverhaal over Judit is een van de weinige uit de Bijbel waar de macht van de vrouw die van de man overstijgt. Andere voorbeelden hiervan zijn de Bijbelverhalen over Simson en Delila (in Rechters 13-16), Ester in het gelijknamige Bijbelboek, Ja\u00ebl en Sisera (Rechters 4) en Debora (Rechters 4 en 5).\nHet verhaal.\nDe stad Betulia wordt belegerd door de legendarische Holofernes, een legeraanvoerder die van Nebukadnezar II de opdracht kreeg de hele wereld te veroveren. Het enorme Assyrische leger trekt naar het westen en lijkt onoverwinnelijk. De Isra\u00eblieten sloten de passen af, bouwden versterkingen op alle hoge bergtoppen en wierpen hindernissen op in de vlakten.\nDe stedelingen raken uitgedroogd en wanhopen over de goede afloop. De mooie, rijke weduwe Judit maakt zich op en trekt het Assyrische legerkamp binnen met haar bediende Abra. Na drie dagen denkt Holofernes haar na een maaltijd te kunnen verleiden. Holofernes drinkt meer dan ooit en valt uiteindelijk in slaap. \nFragment tekst Judit 13 vanaf vers 7 (NBV):&lt;br&gt;\nJudit gaat terug naar haar stad. De inwoners vallen de belegeraars aan, die in verwarring raken als ze zien dat het hoofd van Holofernes op de stadsmuur is tentoongesteld. Het Assyrische leger slaat op de vlucht.\nJudit in de beeldende kunst.\nVeel kunstenaars zijn ge\u00efnspireerd door het dramatische verhaal van Judit. Donatello goot als eerste kunstenaar een bronzen plastiek, voor de paleistuin van de Medici; Michelangelo schilderde Judit in een hoek van het plafond in de Sixtijnse Kapel. Ook Lucas Cranach, Botticelli, Paolo Veronese en Caravaggio hebben Judit geschilderd.\nHet bloederige thema was rond 1600 zeer geliefd, vooral onder caravaggisten: Cristofano Allori maakte rond 1610 het werk \"Judit met het hoofd van Holofernes\", waarop Judit met het hoofd van Holofernes in haar linkerhand staat afgebeeld. Ook Caravaggio zelf schilderde het doek Judith onthoofdt Holofernes. Adam Elsheimer be\u00efnvloedde de Utrechtse caravaggisten en Michiel Jansz. van Miereveld. \"Judit onthoofdt Holofernes\" is een beroemd schilderij van de Italiaanse schilderes Artemisia Gentileschi, herontdekt door feministen. Ook Peter Paul Rubens en Jan de Bray schilderden Judit, een populair onderwerp onder de jezu\u00efeten en tijdens de contrareformatie. \nRecenter schilderde Gustav Klimt een Judit met het hoofd van Holofernes in de hand, hij maakte zelfs twee schilderijen over haar, Judith I en Judith II.\nIn 1945 maakte Niel Steenbergen ter gelegenheid van de bevrijding het beeld Judith met het hoofd van Holofernes.\nJudit in muziek en film.\nAlessandro Scarlatti schreef in 1693 \"La Giuditta\", een oratorium dat voor het eerst in Napels werd opgevoerd. Antonio Vivaldi componeerde in 1716 \"Judita triumphans\". Het werk was een opdracht na de overwinning van de Venetianen in Korfoe op de Turken. Mozart componeerde in 1771 muziek bij het dramatische oratorium \"La Betulia Liberata\". Pietro Metastasio schreef het libretto. Het werk (KV 118) geeft blijk van de enorme vooruitgang die Mozart maakte in zijn vijftiende levensjaar. In 1914 verscheen ook een film hierover, Judith of Bethulia.\nDe Duitse componist Siegfried Matthus componeerde een opera Judith op dit thema. Deze opera ging in 1985 in premi\u00e8re bij de Komische Oper in het toenmalige Oost Berlijn.\nJudit in de literatuur.\nUit waarschijnlijk de 10e eeuw stamt een fragment van een Oudengels episch gedicht, Judith. Friedrich Hebbel schreef in 1840 zijn debuut, een psychologiserend werk, dat de innerlijke tegenstrijdigheden van Judit exploreert. "}
{"id": "8249", "revid": "6224", "url": "https://nl.wikipedia.org/wiki?curid=8249", "title": "Lijst van goden en godinnen", "text": "Hieronder staat een alfabetische lijst van goden en godinnen.\nF.\nFreyr (God)"}
{"id": "8250", "revid": "135307", "url": "https://nl.wikipedia.org/wiki?curid=8250", "title": "Anahita (mythologie)", "text": "Anahita, ook wel bekend als Ana\u00eftis (Oudgrieks: , \"Ana\u0129tis\"), is een Perzische godin.\nDeze Aziatische natuurgodin werd in Armeni\u00eb, Cappadoci\u00eb, Medi\u00eb en andere Aziatische landen vereerd. Zij komt voor op het reli\u00ebf van de \"Taq-e-Bustan\". Zij was de godin van de liefde en van de vruchtbaarheid en kreeg het epitheton van Moeder van God.\nHaar priesters waren tot een stand met eigen bezittingen verbonden. De Grieken zagen in haar een maangodin en identificeerden haar met Aphrodite of Artemis."}
{"id": "8251", "revid": "847019", "url": "https://nl.wikipedia.org/wiki?curid=8251", "title": "Nedersaksisch", "text": "Het Nedersaksisch (Duits: \"Nieders\u00e4chsisch\" of \"Westniederdeutsch\") is een in Nederland en Duitsland officieel erkende regionale taal, die bestaat uit een groep niet-gestandaardiseerde dialecten die op hun beurt tot het Nederduits behoren. Volgens de gangbare definitie behoort hiertoe alleen het West-Nederduits, volgens andere definities tevens het Oost-Nederduits dat wordt gesproken in het noordoosten van Duitsland, wat voor 1945 ook het huidige noorden van Polen omvatte. De Baltische Duitsers in Estland en Letland spraken oorspronkelijk ook Nederduits. Genoemde varianten zijn nauw verwant. Mennonieten vormen in Rusland, en Noord en Zuid-Amerika kleinere gemeenschappen van Nederduitssprekenden. Oost-Pommers wordt onder andere in Brazili\u00eb gesproken (Pomerano).\nDe Nedersaksische dialecten worden voornamelijk gesproken in het noordelijke deel van Duitsland en in het noordelijke en oostelijke deel van Nederland (de provincies Groningen, Drenthe, Overijssel, de Gelderse regio's Veluwe en Achterhoek, in Utrecht ten oosten van de Utrechtse Heuvelrug, op Urk in Flevoland en in de Stellingwerven en rond Kollumerpomp in Friesland).\nNedersaksisch is, naast het Limburgs, een van de twee offici\u00eble streektalen in Nederland. Anders dan het Westerlauwers Fries, dat de status heeft van regionale bestuurstaal, kent het Nedersaksisch geen normerende, overkoepelende standaardtaal. Net als bij het Limburgs is er sprake van een groot aantal lokale varianten. Het ontbreken van een Nedersaksische eenheidstaal leidt ook tot uiteenlopende spellingswijzen van de verschillende dialecten, ondanks pogingen om tot een overkoepelende eenheidsspelling te komen.\nSinds 1998 erkent Nederland het Nedersaksisch als minderheidstaal, onder het Europees Handvest voor regionale talen of talen van minderheden. In 2018 trad het Convenant Nedersaksisch in werking, waarbij de regionale overheden in het Nedersaksisch-talige deel van Nederland aangeven zich in te spannen voor het behoud en de bevordering van het Nedersaksisch; dit is echter niet juridisch afdwingbaar.\nOok Duitsland erkent sinds 1998 het Nederduits (zowel Nedersaksisch als Oost-Nederduits), onder het Europees handvest voor regionale en minderheidstalen. In de Europese Unie is het Nedersaksisch en Nederduits een officieel erkende streektaal. De taalcode (ISO 639-2) van beide streektalen nds. Wikipedia maakt onderscheid tussen \"Nedersaksies\" (nds-nl) en ' (nds).\nVoor het aantal sprekers in Nederland zijn geen betrouwbare actuele cijfers voorhanden. Eind 2002 sprak in de betreffende gebieden 28% van de ouders Nedersaksisch, maar bij hun kinderen lag dit aandeel lager. In 2012 is dit aantal gezakt naar respectievelijk 15% (ouders) en 2% (kinderen). In een onderzoek uit 2005 gaf 53% van de respondenten aan thuis nog Nedersaksisch te spreken, al dan in combinatie met het Nederlands. 71% zou het nog kunnen spreken. In Duitsland werd het aantal sprekers in 1984 op 5,5 miljoen geschat. In 2016 waren er 2,2 miljoen sprekers onder de categorie 'zeer goed' en bijna 5 miljoen sprekers onder de categorie\u00ebn 'zeer goed' en 'goed'.\nIn Nederland wordt het aantal sprekers (2005) thuis op circa 1,6 miljoen geschat en het totale aantal sprekers op 2,15 miljoen. Deze cijfers berusten dan wel op zelf-opgaven en zijn niet wetenschappelijk op grond van objectieve gemeten taaleigenschappen vastgesteld. Dat verklaart de grote variatie in aantallen. Zowel in Duitsland als in Nederland was voor de oorlog een Nedersaksische taalvariant bij een meerderheid van de huishoudens als gezinscommunicatiemiddel in gebruik. Recent onderzoek laat zien dat dat nu nog bij enkele procenten het geval is en dat stelt vragen bij de opgaven van aantallen sprekers van deze varianten in de orde van miljoenen.\nAanduiding.\nDe term 'Nedersaksisch' werd tot in de jaren negentig van de 20e eeuw alleen gehanteerd door historisch taalkundigen en - vooral in de jaren vijftig - door een groep streektaalschrijvers en -activisten. Sprekers van de Nedersaksische vari\u00ebteiten refereerden aan hun dialect met de naam van de plaats of streek: bijvoorbeeld het Achterhoeks, Twents, Drents, Veluws, Elspeets, of met de aanduiding Plat (ook \"Platduuts\"). Onder invloed van diverse streektaalbewegingen heeft de politiek het begrip 'Nedersaksisch' overgenomen, en het Nedersaksisch uiteindelijk als streektaal erkend. In Duitsland wordt het Nedersaksisch vaak als Niederdeutsch aangeduid (Nederduits) of als Plattd\u00fc\u00fctsch/Plattdeutsch. Cornelis Kiliaan noemde in zijn woordenboek uit 1599 de noordoostelijke vormen 'Saksisch' of 'Saxonisch.' Vanwege de verwarrende termen Saksisch, Nedersaksisch, Nederduits, Plat en Platduits heeft William Foerste in 1949 de term 'Saxonisch' voorgesteld. Hoewel enkele keren gebruikt sloeg deze term niet aan. De voorloper van het hedendaagse Nedersaksisch, het Middelnederduits werd in die tijd door de sprekers aangeduid als 'Sassesch' of 'De Sassesche Spr\u00e2ke.'\nHet Nedersaksisch omvat een complex van streektalen, van \u00e9\u00e9n uniforme cultuurtaal is geen sprake. Dit komt mede doordat uniformering van spelling en woordenschat, door de sprekers als wezensvreemd voor de grote vari\u00ebteit aan dialecten wordt afgewezen. De afhankelijkheid van de Nederlandse dan wel Duitse spellingwijze, en de talloze leenwoorden uit respectievelijk het Duits en het Nederlands bemoeilijken bovendien steeds meer grensoverschrijdende herkenning en acceptatie. Waar vroeger herkenning en verstaanbaarheid over de staatsgrenzen heen groot was, werd deze door het onderwijs grotendeels vervangen door de kennis en het dominerende gebruik van de nationale standaardtalen. In Nederland ervaart men de varianten van het Nedersaksisch als Nederlandse dialecten, in Duitsland als Duitse (Nederduitse) dialecten. Toch zijn er verscheidene pogingen ondernomen om tot een overkoepelende spelling te komen. De meest recente poging is de Nysassiske Skryvwyse, die bedacht is door leden van de Duitse en Nederlandse Nedersaksische Wikipedia-gemeenschap, om de Duits/Nederlandse verschillen in de spelling van het Nedersaksisch te overbruggen. In Duitsland wordt de Sass'sche Schrievwies door velen als meest geschikt beschouwd.\nIn het grote verspreidingsgebied van het (Neder)Saksisch - oudtijds van Blaricum tot Nimmersatt - ontstonden er veel dialectvarianten, die kunnen worden ingedeeld in drie hoofdgroepen:\nDe westelijke varianten (met name in Nederland, Oost-Friesland en Bentheim) zijn sinds de 17e eeuw sterk be\u00efnvloed door de Nederlandse school- en kerktaal, de oostelijke varianten vooral door het Hoogduits.\nHet Stellingwerfs wordt soms als Friso-Saksisch gezien en onder het Noord-Nedersaksisch ingedeeld. Een andere indeling is het Gelders-Overijssels los van het Westfaals. Dit Gelders-Overijssels bevat het Drents, Sallands, Urkers, Oost-Veluws en West-Veluws. Eventueel ook het Stellingwerfs. Deze term is niet hetzelfde als de term Gelders-Overijssels die, ondanks dezelfde naam, het Sallands en het niet Twents-Graafschapse deel van het Achterhoeks beslaat.\nIn de Liemers wordt een Nederfrankisch dialect gesproken met Nedersaksische invloeden; in de Gelderse Vallei wordt een Hollands-Nedersaksisch overgangsdialect gesproken, dat officieel tot het Nedersaksisch gerekend wordt. Zie ook hoofdstuk 'Varianten van het Nedersaksisch'.\nIn de middeleeuwen was het Nedersaksisch (Middelnederduits) een zeer prominente taal, die onder meer diende als offici\u00eble voertaal van de Hanze. De variant van L\u00fcbeck gold tot in de 16e eeuw als min of meer de standaard, mede omdat hier de belangrijkste boekdrukkers waren gevestigd. Het Oost-Nederlands werd op de zelfde manier be\u00efnvloed door Deventer;\nDe invloed van het Nederduits op de Scandinavische talen was zelfs zo groot, dat deze talen sommige grammaticale eigenschappen verloren en daarnaast een groot deel van hun nieuwe woordenschat aan het Nedersaksisch c.q. het Nederduits ontleenden. Later werd Nedersaksisch/Nederduits, als 'lingua franca' en als schrijftaal, door het Hoogduits verdrongen.\nMigratie.\nHet gebruik van het Nedersaksisch maakt de migratie van de Saksen naar (het latere) Noord- en Oost-Nederland zichtbaar. Waar de Friezen met name de kuststreken bevolkten en niet landinwaarts trokken, kwamen de Saksen vanuit het binnenland richting de rijke kust- en deltastreken. Ze vestigden zich vooral als boerengemeenschappen.\nHouding.\nIn \"Steenwijk: Folk Perception and Regional Language of the Youth werden\" 141 middelbare scholieren ondervraagd die in klas 2 en 4 van mavo, havo en vwo zaten. De jongeren oordeelden dat het Steenwijks en Nederlands aangevuld met Steenwijkse woorden als minder modern, slim, aantrekkelijk, normaal, en mooi opgevat worden ten opzichte van het Nederlands. Daarnaast wordt er negatiever geoordeeld over de rijkdom van een spreker van het Steenwijks maar was er geen verschil te bemerken tussen het Nederlands en Nederlands aangevuld met Steenwijkse woorden. Tussen de vriendelijkheid van het Steenwijks, Nederlands en Nederlands met Steenwijkse woorden zat geen significant verschil. Jongeren die zelf de regionale taal of elementen daarvan gebruiken oordelen positiever over sprekers van het Steenwijks dan niet-sprekers. De tweede klassen oordeelden positiever over het Steenwijks dan de vierde klassen.\nIn een enqu\u00eate uit 2018 op negen verschillende Drentse middelbare scholen onder 376 middelbare scholieren uit klas 1 en 2 die op vmbo basis lwoo, vmbo basis en vmbo kader zaten werd, ten opzichte van het Nederlands, Drents als een beetje ouderwets gezien, meer landelijk en enigszins grappiger (niet serieus, niet grappig versus zeer serieus). Daarnaast werd het Drents als minder intelligent dan het Nederlands beschouwd. Enkel degene die aangeven Drents te spreken beoordeelden zowel het Nederlands als Drents als even intelligent. Zowel Nederlands als Drents scoorden in de categorie 'quite sociable' alhoewel het Drents slechter scoorde. De Drentstaligen oordeelden dat het Drents socialer klonk dan het Nederlands, terwijl de niet-Drentstaligen en de personen die een beetje Drents konden oordeelden dat Drents iets minder sociaal klonk. Het Drents werd als minder mooi beoordeeld dan het Nederlands. De Drentstaligen oordeelden dat het Drents mooier klonk dan het Nederlands, het omgekeerde gold voor de niet-Drentstaligen en de personen die een beetje Drents konden. Beiden groepen oordeelden positief over het Drents. Drentstaligen gaven aan positief te oordelen over Drents als vak op de middelbare school waar personen die een beetje Drents konden wat minder positief oordeelden. Beiden groepen zouden het zonde vinden als het Drents zou verdwijnen. Dit standpunt gold voor Drentstaligen het sterkst. 53,8% van de niet-Drentstaligen gaf aan het niet belangrijk te vinden of het Drents zou (blijven) bestaan. 46,2% vond dat wel belangrijk. 34,5% vond het Drents (zeer) fijn om te horen, 65,5% (zeer) onplezierig. 18,5% van de niet-Drentstaligen was bereidt Drents te leren en 81,5% niet. Contact met het Drents gebeurde het vaakst bij de grootouders en ouders en met vrienden.\nExpansie, neergang en opleving van het Nedersaksisch.\nIn feite ontwikkelden zich in de Middeleeuwen drie algemene communicatietalen in het Duits-Nederlandse dialectcontinu\u00fcm:\nHet is hierbij verwarrend dat de naam 'Nederduitsch' destijds zowel voor de tweede als de derde variant werd gebruikt.\nSinds de publicatie van de Bijbelvertaling van Luther in het Hoogduits, begon het Middelnederduits allengs te wijken voor het Hoogduits.\nIn de 16e eeuw werd in de oostelijke delen van Nederland ook wel een tussenvorm tussen Nedersaksisch en (Vlaams-Brabants) 'Nederdietsch' gepropageerd, onder de naam van 'Oostersch', maar deze taalvorm kon de concurrentie met het Nederlands niet aan.\nHet Nedersaksisch behield tot na de middeleeuwen een zekere expansiekracht. Zo gingen omstreeks 1500 de tevoren Friese dialecten sprekende Groningse Ommelanden, onder invloed van de van oudsher Nedersaksische stad Groningen, over op het Nedersaksisch. Een soortgelijk proces herhaalde zich minder dan een eeuw later in Oost-Friesland. Deze expansiekracht was het gevolg van de economische en politieke kracht van de Hanze, waar grotere steden in het gebied zoals Groningen, Oldenburg en Bremen deel van uitmaakten.\nTot in de 19e eeuw werd het Nedersaksisch nog in Estland gesproken (o.a. Tallinn), mogelijk zelfs tot in de vroege 20e eeuw. Met de verdrijving van Duitsers na de Tweede Wereldoorlog verdween het Nedersaksische taalgebied ten oosten van de hedendaagse Duits-Poolse grens.\nInvloed op de Scandinavische en andere talen.\nIn de late middeleeuwen (Hanze) oefende het Nedersaksisch (Middelnederduits) een grote invloed uit op het Deens, het Zweeds en het Noors, wat er mede toe heeft bijgedragen dat deze talen voor Nederlands- en Duitstaligen nog tamelijk gemakkelijk aan te leren zijn. Geschat wordt dat een gesprek tussen twee Noren binnen twee tot drie minuten een leenwoord uit het Nedersaksisch bevat. Handelaren, ambachtslieden en invloedrijke personen vestigden zich in kolonies in Scandinavi\u00eb. Zo bestonden er in de Middeleeuwen bijvoorbeeld ruim vijftienhonderd leenwoorden in het Deens die voor het overgrote deel uit het Middelnederduits en dus vaak ook uit het toenmalige Nedersaksisch afkomstig waren. Deze invloed kwam op vanaf de 11e eeuw en was het sterkst in de 13e, 14e en de eerste helft van de 15e eeuw. Daarna nam de invloed af omdat de macht van de Hanze afnam en het Middelnederduits dientengevolge steeds meer verdrongen werd door het Hoogduits dat in die jaren de offici\u00eble taal van bestuur, onderwijs en kerk in het noorden van het Duitse Rijk werd.\nVan de 500 vaakst gebruikte woorden in het Deens zijn er 100 leenwoorden uit het Middelnederduits afkomstig. In standaardteksten van hedendaags Deens is 16-17% van de woordenschat een leenwoord uit het Middelnederduits. Circa 25% van de totale woordenschat van het Deens, Zweeds en Noors is van Middelnederduitse herkomst. Andere schattingen gaan tot 30% of zelfs 55 tot 60%. Scandinavist Didrik Arup Seip benoemd dat een conversatie tussen twee Noren al binnen enkele minuten een leenwoord uit het Nederduits bevat (zonder dat de sprekers het zelf beseffen). Daarnaast heeft het Middelnederduits uitgangen van woorden be\u00efnvloed of nieuwe ge\u00efntroduceerd. Voorbeelden betreffen be-, for-, bi-, an en -aktig, -heit en -inne. Verder was er invloed op voornamen vanuit het Middelnederduits. Voorbeelden betreffen de voornamen Henrik, Frerik, Kristian, Otto en Kristoffer. Vooral in Bergen, een belangrijke plaats ten tijde van de Hanze, werden Middelnederduitse namen vaker gebruikt ten opzichte van de rest van West-Noorwegen. Vrouwelijke voornamen uit het Middelnederduits werden minder geleend en gebruikt. Bepaalde plaatsnamen in het zuidwesten van Noorwegen lijken Middelnederduits te zijn of daardoor be\u00efnvloed. Hellquist (1930) vermeldde de Middelnederduitse invloed als zodanig dat, indien Gustaaf I van Zweden niet de onafhankelijke positie van Zweden herwonnen had en de Reformatie niet zo'n sterk nationaal karakter qua taal had, het Zweeds zich mogelijk in een vorm van het Nedersaksisch had kunnen ontwikkelen.\nDe Middelnederduitse invloed valt samen met het verlies van het naamvallensysteem en de ontwikkeling van een synthetische taal naar analytische taal, belangrijke veranderingen in de Scandinavische talen ten tijde van de late middeleeuwen. Sommige veranderingen zoals het ontbreken van u-umlaut (strand vs strond) en de verandering van drie naar twee woordgeslachten kunnen beschreven worden als dialectnivellering. De speciale positie van Bergen als dialecteiland in het Noord-Germaanse dialect continu\u00fcm kan mogelijk voor een deel be\u00efnvloed zijn door het Middelnederduits. Het \"Bergensk\" kent geen u-umlaut, heeft geen e-apocope (kaste vs kast), verlengde medeklinkers in plaats van verlengde klinkers (venn vs ven), het ontbreken van i-umlaut in de tegenwoordige tijd van sterke werkwoorden (kommer vs kjem), monoftongering (\u00f8ga vs auga) en twee woordgeslachten in plaats van drie. Sommige van deze veranderingen zoals onder andere de sin-genitief, de verandering van drie naar twee woordgeslachten, te als markering van het infinitief en de -et uitgang in het verleden tijd van zwakke werkwoorden waren al begonnen voor het hoogtepunt van de Hanze.\nDe sin-genitief (mannen sin hatt, de man zijn hoed) wordt vooral gebruikt in de dialecten van Noord, Midden en West-Noorwegen en is geleend uit het gesproken Middelnederduits. De sin-genitief is bezig met een opmars in de dialecten van Oost-Noorwegen en geschreven Noors, vooral in informeel taalgebruik.\nOngeveer 15% van de leenwoorden in het Estisch komen uit het Nedersaksisch. Daarnaast zijn het Lets, Litouws en Fins duidelijk be\u00efnvloed.\nCommunicatie tussen sprekers van het Middelnederduits en de Scandinavische talen.\nEr bestaan verschillende theorie\u00ebn over de communicatie tussen sprekers van het Middelnederduits en de Scandinavische talen. In de jaren 50 en 60 werd gesuggereerd dat een pidgin of mengtaal gebruikt zou worden als Lingua franca bij onderlinge communicatie vanwege de verschillen tussen de talen. Vanaf de jaren 90 kwam de gedachte op dat er sprake was van semi-communicatie of passieve of receptieve tweetaligheid. Vanwege de verwantschap en gelijkenissen tussen de (dialecten van de) talen verstond men elkaar in grote mate bij het gebruik van de eigen taal. Hier en daar moest men zich het eigen taalgebruik echter aanpassen aan de ander. Zo werden er veel woorden gebruikt die aanwezig waren in beide talen. Berg (2016) vermeldt dat aan het begin van de 16e eeuw de onderlinge verstaanbaarheid waarschijnlijk beperkt was en er sprake was van codewisseling en actieve tweetaligheid wat indiceert dat sprekers de Scandinavische talen en het Middelnederduits als verschillende talen beschouwden. Verder zouden sprekers van de Noord-Germaanse talen het Middelnederduits beter verstaan dan andersom. Verzonden (Oud)zweedse brieven uit Zweden naar het hedendaagse Tallinn ten tijde van de Hanze werden vertaalt naar het Middelnederduits maar niet andersom. Dit illustreert statusverschil tussen de twee talen maar ook het feit dat de wederzijdse verstaanbaarheid niet dusdanig groot was dat kennis van een van de twee talen genoeg was om de andere taal te begrijpen. In dit geval zonder veel blootstelling aan het Zweeds in Tallinn. Vanwege meer blootstelling aan het Zweeds ging het Middelnederduitse scribenten in Zweden beter af met het Zweeds.\nInvloed van het Middelnederduits en Nedersaksisch op Slavische talen.\nDe woordenschat en de grammatica van het Kasjoebisch hebben een grote invloed ondergaan van het Middelnederduits, onder andere door taalcontact via de Oostkolonisatie. Voorbeelden zijn het gebruik van \"miec\" (hebben) en \"b\u00ebc\" (zijn) bij bepaalde werkwoordtijden. De noordelijke Kasjoebische dialecten hebben een grotere Nedersaksische invloed op de woordenschat dan de zuidelijke Kasjoebische dialecten. De uitspraak van bepaalde woorden is eveneens be\u00efnvloed door het Middelnederduits/Nedersaksisch. Het samenvallen van de \u0142 met l wordt toegeschreven aan Nedersaksische invloed. Met de verdrijving van Duitsers na de Tweede Wereldoorlog is er geen contact meer tussen het Nedersaksisch en het Kasjoebisch. Nedersaksische leenwoorden met een Middelhoogduitse leenwoord als equivalent in het Pools worden vaak vervangen door het Middelhoogduitse Poolse leenwoord. Oudere Nedersaksische leenwoorden zijn echter behouden gebleven omdat ze niet herkend worden als 'vreemd' en gezien worden als karakteristiek voor het Kasjoebisch.\nMet het opgang komen van de Oostkolonisatie en de invloed van de Hanze begon de be\u00efnvloeding en verdringing van de Slavische talen door het Middelnederduits in het huidige noordelijke deel van Oost-Duitsland en het noorden van Polen. Dit kwam vanaf ongeveer de 12e eeuw opgang. Vanaf de 14e en 15e eeuw nam de invloed van het Middelnederduits toe op het Kasjoebisch, Sorbisch en het Polabisch. Vanaf ongeveer de 16e eeuw was er enkel nog contact met het Kasjoebisch, Polabisch en de noordelijke Poolse dialecten. Met de neergang van de Hanze nam de invloed van het Middelnederduits/Nedersaksisch af, vooral na de 17e eeuw. Het Polabisch heeft eveneens een grote invloed ondergaan van het Nedersaksisch op de woordenschat. Het Nedersorbisch en de noordelijke Poolse dialecten hebben een minder grote lexicale invloed ondergaan. Enkele leenwoorden bestaan daarnaast ook in het gestandaardiseerde Pools en in het Russisch.\nTeloorgang en aantal sprekers in Nederland.\nDe Nedersaksische streektaal werd in 1995 door 35% van de volwassenen gesproken, en 7% van de kinderen sprak het met vrienden en vriendinnen. In 2011 was dat 15%, respectievelijk 0,85%. Zie tabel 2. Deze cijfers verschillen aanzienlijk met de cijfers uit een onderzoek uit 2005, waaruit bleek dat in het onderzochte gebied 29,2% thuis uitsluitend Nedersaksisch sprak en 47,9% zowel Nedersaksisch als Nederlands. 71% zou nog Nedersaksisch kunnen spreken en 53% sprak het thuis ook. Zie tabel 3. De afname van sprekersaantallen vindt in vrijwel alle Nedersaksische streektalen plaats. Miskenning en imago-schaamte, met maatschappelijke achterstand als schrikbeeld, deed decennialang veel sprekers besluiten alleen Algemeen Nederlands tegen hun kinderen te spreken. Opmerkelijk genoeg gold dit ook voor degenen die later streden voor behoud van de streektaal. De rol van de streektaal als gemeenschapstaal in de dorpen en steden (stadswijken) loopt terug door het negatieve beeld van de streektaal en door migratie. Vroeger werden de weinige nieuwelingen in de dorps- of streektaal geassimileerd, tegenwoordig drukken de in eigen omgeving tot minderheid gereduceerde streektaligen zich meer en meer in het AN uit. Ook de verschuiving van het dialect tot regiolect speelt een rol in het proces van teloorgang. Kinderen worden vaak in het Nederlands opgevoed, terwijl onderling Nedersaksisch gepraat wordt. Ook in contact met de grootouders wordt vaak in het Nederlands geantwoord terwijl de grootouders in Nedersaksisch communiceren. Het Nedersaksisch wordt wel verstaan maar maar meestal zonder de capaciteit het zelf te kunnen spreken; een luistertaal.\nUit een groep van 141 middelbare scholieren in Steenwijk die in 2015 in de tweede en vierde klas van mavo, havo en vwo zaten gaf ongeveer 56% \"zelf\" aan de regionale taal of elementen uit de regionale taal te gebruiken. Het meest met de grootouders (46,1%), vervolgens op Whatsapp (31,2%) en daarna met de ouders (26,2%). Tussen de verschillende klassen was veel variatie te zien. Met name in mavo 4 werd de regionale taal of elementen daarvan gebruikt.\nIn een enqu\u00eate uit 2018 op negen verschillende Drentse middelbare scholen onder 376 middelbare scholieren uit klas 1 en 2 die op vmbo basis lwoo, vmbo basis en vmbo kader zaten gaf 20,0% aan volledig de regionale taal te kunnen praten. 48,4% gaf aan een beetje de regionale te kunnen praten en 31,6% gaf aan helemaal niet de regionale taal te kunnen praten. 68,4% gaf dus aan affiniteit met het Drents te hebben. 93,8% van de Drentssprekenden was opgegroeid in de provincie Drenthe tegenover 85,7% van de niet-Drentstaligen. Na het invullen van een vragenlijst scoorde 28,0% in de categorie 'proficient user', 49,8% in de categorie 'independent user' en 22,2% scoorde in de categorie 'basic user.' Zie tabel 4.\nIn Ooststellingwerf bedroeg het percentage kinderen dat onderling \"streektalen\" gebruikte in 2019 2,6% en in Weststellingwerf 5,4%.\nAantal sprekers Duitsland.\nNa de verdrijving van Duitsers na de Tweede Wereldoorlog nam het verspreidingsgebied van het Nedersaksisch flink af en hield het dialectcontinu\u00fcm van het Oost-Pommers, Nederpruisisch en Marks-Brandenburgs ten oosten van de hedendaagse Duits-Poolse grens op te bestaan. Oost-Pommers leeft echter voort Latijns-Amerika.\nIn Duitsland zou het aantal sprekers op bijna 5 miljoen liggen in 2016, onderverdeeld naar 'goed' en/of 'zeer goed' kunnen spreken. In het hele Nedersaksische gebied zou 15,7% het nog kunnen spreken, vari\u00ebrend van 2,8% in Brandenburg tot 24,5% in Sleeswijk-Holsteen. Circa 2,2 miljoen mensen zouden het Nedersaksisch nog zeer goed kunnen spreken. In 2007 zou dat 14,3% zijn en in 1984 nog 35%. Het percentage dat 'zeer goed', 'goed' en 'matig' Nedersaksisch kan spreken bedroeg in de jaren 2007 en 2016 37,7% en 32,4%.\nIn het Landkreis Hildesheim begon de teruggang van het Nedersaksisch, evenals andere gebieden in de omgeving van Hannover, vroeger dan in andere gebieden. Reeds in 1943 werd het Hildesheimer Platt met minder dan 50% van de kinderen gesproken door de ouders. Van de volwassen praatte nog maar 8,1% met elkaar de regionale taal in 1963.\nOpleving.\nHet Nedersaksisch lijkt sinds het begin van de 21e eeuw bezig met een bewust georganiseerde heropleving in erkenning als cultureel erfgoed. Er worden in toenemende mate culturele activiteiten georganiseerd en het Nedersaksisch wordt steeds vaker ingezet in politiek en marketing.\nIn 2008 liet de Twents/Sallandse gemeente Rijssen-Holten bekendmaken dat ze officieel tweetalig zijn. Bezoekers van de gemeentebalie kunnen ervoor kiezen om in het Nederlands of Nedersaksisch geholpen te worden.\nTijdens de 2012-editie van het nationale liefdadigheidsevenement 'Het Glazen Huis' van nationale radiozender 3FM presenteerde radio-dj Michiel Veenstra een uur lang in het Twents.\nIn 2012 en 2013 gebruikten verschillende commerci\u00eble instanties het Nedersaksisch in hun reclames. Voorbeelden hiervan zijn MoneyBird en RegioBank\nIn aanloop naar de gemeenteraadsverkiezingen van 2014 gebruikten veel lokale politieke partijen het Nedersaksisch om bij de inwoners gehoord te worden. De Groningse gemeente Eemsmond riep haar inwoners zelfs met de Groningstalige verkiezingsrap \"Nait stemmen, nait soezen\" op om te gaan stemmen.\nOp de website van de provincie Overijssel werd ook in 2014 een oproep geplaatst om het Nedersaksisch in het onderwijs te introduceren.\nJuridische status.\nNederland erkent het Nedersaksisch als taal en zegt er beperkte steun aan toe, al is deze steun volgens de Raad van Europa onvoldoende. Sinds 1998 is het Nedersaksisch als taal erkend onder Europees Handvest voor regionale talen of talen van minderheden, waarbij deel II van toepassing is verklaard (minder verplichtingen dan onder deel III). In 2018 trad het Convenant Nedersaksisch in werking, waarbij de regionale overheden in het Nedersaksischtalige deel van Nederland zich verplichten tot inspanningen voor behoud en bevordering van het Nedersaksisch. Daarbij kan het ministerie van Binnenlandse Zaken een ondersteunende rol spelen. De Wet op het primair onderwijs van 1998 biedt ruimte voor het onderwijzen van Nedersaksisch.\nEnkele karakteristieken.\nGrammatica.\nWerkwoorden.\nIn sommige dialecten is het ik wark, ie warken, hee warkt etc., hoorbaar in liedjes van Skik en Dani\u00ebl Lohues. In de noordelijke dialecten is dit in de als eerste genoemde gevallen altijd -n. In het Gronings is het ik waark, doe waarkst, hai waarkt, wie waarken, joe waarken, sai waarken. Deze isoglosse heet Eenheids-pluralislijn of Rijn-IJssellinie.\nVarianten van het Nedersaksisch.\nOver de indeling van het Nedersaksisch bestaat geen eenstemmigheid. Bovendien lopen veel dialectgebieden over de grens door. Zo vormt het Gronings (met name het Oldambtsters) met het Oostfries \u00e9\u00e9n dialectgebied, het Twents en het Achterhoeks sluiten aan bij het Westfaals. Dit geldt ook voor provinciegrenzen. Zo wordt het Veenkoloniaals gesproken in de Groninger Veenkoloni\u00ebn, maar ook in het noordelijke en oostelijke deel van de Drentse Veenkoloni\u00ebn: de Drentse Monden. Dit wordt verklaard door de migratie van veenarbeiders vanuit Groningen. Van Barger-Compascuum en Zwartemeer tot en met Veenoord spreekt men varianten van het Zuid-Drents, veelal met invloeden vanuit Emsland. Interessant is ook het verschil tussen plaatsen waar men verwantschap zou verwachten door de naam; Weerdinge (Drents) en Nieuw-Weerdinge (Veenkoloniaals) of Schoonebeek (protestant-christelijk en Drents) en Nieuw-Schoonebeek (rooms-katholiek en Drents met veel Emslandse invloeden). Die invloeden zijn een gevolg van de immigratie van rooms-katholieke Emslanders in de 19de eeuw.\nNederland.\nDialectkaart van Jo Daan.\nDe onderstaande indeling is gebaseerd op de dialectkaart van Jo Daan.\nToelichting.\nDe indeling van Jo Daan wordt het meest gehanteerd door de Nedersaksische streektaalorganisaties. De indeling die door de meeste mensen gebruikt wordt, verschilt hier wel wat van. Zo wordt het Westerkwartiers tot het Gronings gerekend, het Twents-Graafschaps tot het Twents en de Gelders-Overijsselse dialecten worden als aparte dialecten beschouwd. Het Noord-, Midden- en Zuid-Drents worden vaak gezien als dialecten van het Drents.\nDuitsland.\nUit onderzoek blijkt dat ondanks het uit elkaar groeien van het Nederlands-Nedersaksisch en het Duits Nedersaksisch richting het Standaardnederlands en Hoogduits de wederzijdse verstaanbaarheid niet per se aangetast wordt en dat de basis hetzelfde blijft.\nHet Nedersaksische gebied is ongeveer het oude Saksische woongebied voor de tijd van voor de oostkolonisatie, dat wil dus zeggen tot aan oostelijk Holstein en de Elbe. Van daaruit verder naar het oosten is het Oost-Nederduitse gebied ontstaan, namelijk door de zogenaamde 'oostkolonisatie' in de Middeleeuwen. Er is bij het ontstaan van die dialecten in en na de 12de eeuw weinig taalgoed van de oorspronkelijke Slavische bevolking meegenomen, met uitzondering van vele topografische namen. Tussen het Nedersaksisch en de oostelijke (Oost-Nederduitse) dialecten is overigens geen principi\u00eble grens te trekken.\nDoordat er ook kolonisten uit streken ten westen van het Nedersaksisch gebied betrokken waren, zoals Vlamingen, Hollanders en Friezen, zijn er in sommige Oost-Nederduitse dialecten wel in engere zin 'Nederlandse' invloeden te bespeuren.\nHet belangrijkste verschil tussen het Nedersaksisch en het Oost-Nederduits zijn te vinden in de uitgangen van werkwoorden in de onvoltooid tegenwoordige tijd (praesens).\nHet Nedersaksisch heeft over het algemeen een uitgang op \"-et\", het Oost-Nederduits op \"-en\".\nBijvoorbeeld: \"wi, ji, se hebb(e)t\" in het Nedersaksisch, \"wi, ji, se hebben\" in het Oost-Nederduits.\nTaalvoorbeelden.\nGebed: Onzevader.\nPlatt, Nedersaksen/Sleeswijk-Holstein, Duitsland:\n Unse Vader in' Himmel!\n Laat hilligt warrn dienen Namen.\n Laat kamen dien Riek.\n Laat warrn dienen Willen so as in'n Himmel,\n so ok op de Eerd.\n Uns' d\u00e4\u00e4glich Brood giff uns vundaag.\n Un vergiff uns unse Schuld,\n as wi di vergeben hebbt,\n de an uns sch\u00fcllig s\u00fcnd.\n Un laat uns nich vers\u00f6cht warrn.\n Mak uns frie vun dat B\u00f6se.\n Aam\nHardenberg, Overijssel/Salland, Nederland:\n Oons Va in d'hemel,\n Oen name w\u00f6rd eheiligd;\n Oen Keuninkriek kump;\n Oen wille w\u00f6rd edoane,\n zo as in d'hemel, zo ok op d'eerde.\n Geef oons vandage 't neudige stoete;\n en vergeef oons oonze zunden,\n net asse wi-j vergeeft,\n \u2019n aander oons an-edoane hef.;\n loat oons nie in verleiding kommen,\n mar verl\u00f6s oons van't kwoade.\n Want van OE is 't Keuninkriek\n de kracht en de heerlikheid\n noe en in alle dagen.\n Aam'n.\nWinterswijk, Achterhoek/Gelderland, Nederland:\n Unzen Vader in de hemelen,\n laot dienen name eheiligd worden;\n laot dien k\u00f6nninkriek kommen;\n laot dienen wille gebeuren\n op de earde zo as in den hemel.\n Gef uns no uns dageliks brood\n en vergef uns unze scholden\n zo as ok wi'j vergaevet\n wel bi'j uns in de schold steet;\n en breng uns neet in verzeuking,\n maor maak uns vri'j van 't kwaod.\n Want van Di'j is 't k\u00f6nninkriek\n en de krach en de glorie\n no en alle dage.\n Amen."}
{"id": "8253", "revid": "610231", "url": "https://nl.wikipedia.org/wiki?curid=8253", "title": "Domnu", "text": "Domnu was in de Keltische mythologie de moeder van de Fom\u00f3iri, die als kwade goden gezien werden.\nZie ook:"}
{"id": "8254", "revid": "294876", "url": "https://nl.wikipedia.org/wiki?curid=8254", "title": "Danu (Keltische mythologie)", "text": ""}
{"id": "8255", "revid": "86479", "url": "https://nl.wikipedia.org/wiki?curid=8255", "title": "Dagda (Keltische mythologie)", "text": "De Dagda werd in de Keltische mythologie van Ierland vaak gezien als de Vader der Goden, vergelijkbaar met Jupiter (D\u00edspater). Het woord zelf betekent \"De goede God\", niet in de morele zin, maar in een algemene zin, overal goed in, macht over alles. De keltische goden hadden niet echt een specialisatiegebied, en er kan dus ook niet echt over een pantheon worden gesproken. Ze waren allen goed in alles, zoals de Griekse god Apollo. Hij is ook bekend als Eochaidh Ollathair (Al-vader), Aedh (Vuur) en Ruadh Rofessa (De Rode Heer van Kennis).\nDe Dagda was een vader-figuur. Hij was de zoon van Danu en Bileacute. Ierse verhalen schilderen de Dagda af als een figuur met immense macht, gewapend met een magische knuppel en met een ketel. E\u00e9n haal met de knuppel zou negen mannen neer kunnen slaan, en met het handvat zou hij ze weer terug tot leven kunnen brengen. De ketel was bodemloos, en zou een leger te eten kunnen geven. Hij bezat ook een rijkelijk versierde magische harp, gemaakt van eikenhout. Als de Dagda de harp bespeelde kon hij de seizoenen in de juiste volgorde zetten. Andere verhalen vertellen over hoe hij met zijn harp zijn leger in de oorlog kon commanderen.\nDe Dagda was ook de Hoge Koning van de Tuatha D\u00e9 Danann, de bovennatuurlijke wezens die Ierland bewoonden voor de Ieren.\nHij was getrouwd met Breg, en had een affaire met Boann, de vrouw van Nechtan. Om zijn affaire stil te houden zorgde hij ervoor dat de zon negen maanden stil stond. Dit maakte het mogelijk dat zijn zoon Aengus werd verwekt en geboren op \u00e9\u00e9n dag. Samen met Boann helpt hij Aengus zijn ware liefde te vinden.\nDe Dagda was ook de vader van Badb Dearg, die hem opvolgde als Koning van de Tuatha De Danann."}
{"id": "8258", "revid": "14738", "url": "https://nl.wikipedia.org/wiki?curid=8258", "title": "Science Fiction", "text": ""}
{"id": "8260", "revid": "189138", "url": "https://nl.wikipedia.org/wiki?curid=8260", "title": "Honorat de Bueil", "text": "Honorat de Bueil, seigneur de Racan (ook wel marquis de Racan genoemd, hoewel hij nooit die titel droeg) is een Franse dichter en toneelschrijver, hij werd geboren op kasteel La Roche-Racan op 5 februari 1589 en overleed op 21 januari 1670. \nHij was een page aan het hof van Hendrik IV, en ging daarna in het leger. Hij erft uiteindelijk land en een woning en krijgt hierdoor de kans om zich geheel aan de po\u00ebzie te wijden. \nHij was een navolger van Malherbe, die hij kende uit zijn tijd aan het hof. Hij schreef gedichten en een toneelstuk, \"Bergeries\" dat uit vijf stukken bestaat. Een gedeelte met de naam \"Arth\u00e9nice\" werd opgevoerd in 1619. Het stuk werd later uitgebracht onder de titel \"Les Bergeries\" (1625). \nHij schreef verder: \nEr is een overzicht van zijn werk uitgegeven in 1857 onder de titel \"OEuvres completes\" geredigeerd door Tenant de Latour. Hier staat ook een biografie in.\nDe Bueil werd in 1634 verkozen tot lid van de Acad\u00e9mie fran\u00e7aise."}
{"id": "8263", "revid": "324133", "url": "https://nl.wikipedia.org/wiki?curid=8263", "title": "West-Germaans", "text": ""}
{"id": "8266", "revid": "1154042", "url": "https://nl.wikipedia.org/wiki?curid=8266", "title": "Stellingwerven", "text": "De Stellingwerven vormen een gebied in het oosten van Friesland, ten zuidoosten van de rivier de Kuinder (Fries: Tsjonger, Nedersaksisch: Kuunder), dat zich van de rest van de provincie onderscheidt doordat er voorheen deels een andere taal dan het Fries werd gesproken. Tot de jaren zeventig van de twintigste eeuw werd het Stellingwerfs, een Nedersaksische streektaal, frequent gesproken. Tegenwoordig spreken de jongere generaties het Stellingwerfs duidelijk minder. Hedendaags wordt er naast Stellingwerfs ook Fries gesproken in het gebied. Ooststellingwerf is vanaf de 19e eeuw, ten tijde van de turfwinning, sterk verfriest. In beide gemeenten is de bestuurders- en kerktaal Nederlands in opmars geraakt en is nu de dominante taal in de twee gemeentes. Het Fries en Stellingwerfs volgen op de tweede en derde plek. \nBestuurlijk omvat de Stellingwerven de beide gemeenten Ooststellingwerf en Weststellingwerf. Landschappelijk vormt het met een aantal omliggende gebieden de Friese Wouden. In het grensgebied van Drenthe en Friesland ligt hier het Nationaal Park Drents-Friese Wold.\nDe belangrijkste plaatsen in de Stellingwerven zijn Wolvega, Oosterwolde, Appelscha, Noordwolde en Haulerwijk.\nGeschiedenis.\nDe naam Stellingwerf wordt voor het eerst vermeld. \"Werf\" betekent \"plaats waar recht wordt gesproken\" en \"stelling\" betekent \"bestuurder\". Stellingwerf werd bestuurd door drie stellingen, die jaarlijks werden gekozen. Eerder hoorde Stellingwerf bij Drenthe en viel het onder het gezag van de bisschop van Utrecht. Waarom Stellingwerf zich losmaakte van Drenthe, en de manier waarop dat gebeurde, is grotendeels onbekend. Drenthe, onderdeel van het Oversticht, en Friesland verkeerden in die dagen regelmatig in oorlog met elkaar, maar of dat de reden voor het uittreden uit Drenthe is geweest blijft onduidelijk. Friesland was rijker dan Drenthe, wat een mogelijke reden voor de overstap zou kunnen zijn.\nOostelijk Stellingwerf maakte voor 1300 deel uit van het westelijk landsdeel van Drenthe. Rond 1300 sloten de oostelijke Stellingwervers zich aan bij de westelijke Stellingwervers die toen deel uitmaakten van de Friese Vrijheid.\nIn de late middeleeuwen gedroeg Stellingwerf zich als een autonome boerenrepubliek. Zo was er geen ridderwezen, geen grafelijk gezag en geen leenstelsel. Gezamenlijk werd hier door de 'vrije boeren' een eigen rechtspraak en bestuur uitgeoefend. In september 1500 moest Stellingwerf als laatste van de Vrije Friezen in het huidige Friesland zijn autonomie opgeven. Bij Vrije Friezen gaat het hier niet om 'de Friezen' maar om representanten van een politiek en bestuurlijk bestel dat de Friese Vrijheid heette. De Stellingwerven hadden van oudsher als taal het Stellingwerfs wat een streektaal is van het Nedersaksisch. Naar alle waarschijnlijkheid maakte de Stellingwervers ook geen deel uit van de oude Friese stamverbanden.\nHet moerasland rond de Kuinder bleef voor de Saksen eeuwenlang een natuurlijke barri\u00e8re met Friesland. De Stellingwerven zijn een van de armste en minst ontwikkelde gebieden van Friesland. \nKeuterboertjes zoals in Drenthe bepaalden tot in de vorige eeuw het beeld.\nIn 1504 werd Stellingwerf formeel ingedeeld bij Friesland. In 1517 werd Stellingwerf gesplitst in twee grietenijen: Stellingwerf-Oosteinde, later: Ooststellingwerf, en Stellingwerf-Westeinde, later: Weststellingwerf.\nGriffioen.\nIn het wapen van de Stellingwerven staat de mythische leeuw-vogel: de griffioen. De rode leeuw-vogel impliceert de bewieroking van kracht, snelheid en onverschrokkenheid. \nPolitiek.\nPolitiek was het gebied in de 20e eeuw sterker naar links geneigd dan het landelijk gemiddelde. Afkomstig uit deze streek is Jeltje van Nieuwenhoven van de PvdA. Al eerder kende Nederland een nationaal politicus uit deze streek, namelijk Anne Vondeling uit Appelscha. In de 21e eeuw verschoof de politieke keuze richting VVD en rechts-populistische partijen als PVV en FVD. Namens de VVD was Stellingwerver Halbe Zijlstra in 2018 kortstondig Minister van Buitenlandse Zaken tot hij moest aftreden.\nLandrecht.\nIn 2009 ontdekte de Friese wetenschapper Oebele Vries in het rijksarchief te Arnhem een tot dan toe onbekend afschrift van het Landrecht van Stellingwerf. Het zou hierbij gaan om een vertaling, die gedateerd wordt in de 15e eeuw van een oorspronkelijk in het Latijn opgestelde tekst uit de 14e eeuw. De tekst kan een nieuw licht werpen op de middeleeuwse geschiedenis van de Stellingwerven."}
{"id": "8267", "revid": "67460932", "url": "https://nl.wikipedia.org/wiki?curid=8267", "title": "Lijst van streken in Nederland", "text": "Dit is een lijst van streken in Nederland (tussen haakjes staan de \"provincies van Nederland\" toegevoegd en eventueel andere landen). Hiermee worden alle hedendaagse en historische gebieden bedoeld die geen provincie, bestuurlijke regio of gemeente zijn en die min of meer kunnen worden afgebakend. Sommige streken of gebieden vallen wel samen met provincies, bestuurlijke regio's of gemeenten. Ook hebben in het verleden sommige streken of gebieden een bestuurlijke status gehad. Als landstreken komen zoal in aanmerking: eilanden, grote polders, grote waarden, heuvelruggen, valleien, stedelijke gebieden etc."}
{"id": "8268", "revid": "344538", "url": "https://nl.wikipedia.org/wiki?curid=8268", "title": "Steen der wijzen", "text": "De steen der wijzen (Latijn: \"lapis philosophorum\") is een legendarische alchemistische substantie waarvan men geloofde dat men er gewone metalen in edelmetalen mee kon veranderen, met name in goud. De steen werd tevens beschouwd als heelmiddel bij alle kwalen (panacee) en als levensverlengend middel, in de Chinese (in tegenstelling tot de Europese) alchemie zelfs als middel tot onsterfelijkheid. \nTraditioneel wordt het vinden van de steen der wijzen als het hoofddoel van de alchemie beschouwd. De \"transmutationele\" ('stof-omzettende') \"alchemie\", was onderverdeeld in \"chryso-po\u00ebia\" (Grieks voor 'goud maken'), en \"argyro-po\u00ebia\" ('zilver maken'). Het totale productieproces dat moest resulteren in de Steen stond bekend als het 'Grote Werk' (Latijn: \"magnum opus\"). \nDe benaming 'steen der wijzen' ontstond doordat alchemisten naar zichzelf verwezen als 'filosofen', zoals in de tekst \"Turba philosophorum\". In alchemistische geschriften komen naast 'steen der wijzen' ook \"elixir\" (oorspronkelijk Arabisch) en \"rode tinctuur\" voor. Om hun teksten 'hermetisch' (ontoegankelijk) te maken gebruikten de alchimisten nog diverse andere verhullende termen, zoals 'basilisk', 'salamander' en 'kameleon'.\nOndanks de claims van alchemisten als Nicolas Flamel dat ze goud hadden gemaakt, is die mogelijkheid pas overtuigend aangetoond door Glenn Seaborg. In 1980 slaagde hij er met behulp van nucleaire technieken in op microscopische schaal van bismut goud te maken. \nVervaardiging van de steen der wijzen.\nAangezien \"transmutatie\" ('stof-omzetting') langs scheikundige weg feitelijk onmogelijk is, was er nooit sprake van een eenduidig recept in de alchemistische geschriften. Men gebruikte wel een min of meer gestandaardiseerde beeldspraak in de 'chryso-po\u00ebtische traktaten' (recepten voor het goud maken). Verder moet men zich bij 'recept' niet veel concreets voorstellen: diverse traktaten vermelden de inzet van een speciale oven (\"athanor\"), maar zonder bouwplan, handleiding of receptuur.\nAlchemisten die de steen wilden maken konden ingredi\u00ebnten betrekken uit allerlei materialen; toch waren er drie hoofdstromingen, achtereenvolgens zij die de steen dachten te vervaardigen uit:\nOm het alchemistisch bereidingsproces in gang te zetten gebruikte men een 'katalysator' (gangmaker): een 'specifieke' voor \u00e9\u00e9n materiaal (\"patricularium\"), en een 'universele', de steen der wijzen.\nStadia van het Grote Werk.\nHet Grote Werk beslaat verschillende stadia, van het basale kook- en fermentatiestadium (\"nigredo\") tot de productie van de witte tinctuur (\"albedo\") tot de uiteindelijke productie van de rode tinctuur (\"rubedo\"). Per stadium zijn er diverse stappen, en het precieze aantal kan verschillen per bron. De invloedrijke \"Summa perfectionis\" van pseudo-Geber somt er acht op, genaamd modus sublimatio, descensio, distillatio, calcinatio, solutio, coagulatio, fixio en ceratio (\"Libri secundi\"). De \"Mirror of Alchymy\" van pseudo-Roger Bacon noemt echter twaalf: calcinatie, dissolutie, separatie, conjunctie, putrefactie, congelatie, cibatie, sublimatie, firmentatie, exaltatie, multiplicatie en projectie. \nBeknopt houden de gangbare stappen het volgende in:\nDe op die wijze verkregen materie wordt soms het filosofisch ei genoemd.\nNicolas Flamel (1330-1418) stelde de volgende 'vereenvoudigde' werkwijze voor:\nEr zouden drie belangrijke etappes zijn in het vervaardigen van de steen der wijzen:\nDe Groene Leeuw en de Zon.\nDe opeenvolgende fasen van het alchemistisch proces worden ook beschreven als waargenomen veranderingen in kleur. Hierbij associeert de alchemist elke kleur en fase met een of meerdere dieren: zwart met Zwarte Kraai, Raaf of Pad; wit met Witte Zwaan of Witte Arend; groen met Groene Leeuw, enzovoort.\nDe \"Groene Leeuw die de Zon verslindt\" is een beroemd beeld in de alchemie. Hij wordt afgebeeld in vele manuscripten en gravures, en wordt in het algemeen gezien als koningswater \"(aqua regia)\" dat het zonnegoud ontbindt, waarbij een oplossing gevormd wordt die gewone metalen zou omzetten in goud. Uit gecodeerde documenten en tekeningen van Isaac Newton blijkt dat hij dacht dat de \"Groene Leeuw die de zon eet\" een sleutelrol had in het maken van de steen der wijzen, maar dat de tekening nog niet volledig was gedecodeerd.\nDe tekening waar Newton naar verwijst bestaat uit drie delen:"}
{"id": "8269", "revid": "211114", "url": "https://nl.wikipedia.org/wiki?curid=8269", "title": "Zoekmachine", "text": "Een zoekmachine is een computerprogramma waarmee informatie kan worden gezocht in een bepaalde collectie; dit kan een bibliotheek, het internet, of een persoonlijke verzameling zijn.\nZonder nadere aanduiding wordt meestal een webdienst bedoeld waarmee met behulp van vrije trefwoorden volledige tekst (\"full text\") kan worden gezocht in het wereldwijde web.\nIn tegenstelling tot startpagina's of webgidsen is er geen of zeer weinig menselijke tussenkomst nodig; het bezoeken van de webpagina's en het sorteren van de rangschikkingen gebeurt met behulp van algoritmes.\nTechnieken.\nIndexeren.\nZoekmachines indexeren webpagina's geautomatiseerd door middel van robots/spiders/webcrawlers. Dit zijn programma's die webpagina's scrapen en vervolgens nuttige informatie uit deze pagina's halen, zoals woorden en verwijzingen (\"links\") naar andere webpagina's. Deze links worden op hun beurt ook aan de spider gegeven om dan weer gedownload te worden. De gevonden woorden worden opgeslagen in een database.\nHet aantal spider-based-zoekmachines is beperkt. Grote internationale zoekmachines zijn Google, DuckDuckGo en Bing. Tot eind jaren 1990 waren er ook Nederlandse zoekmachines actief, bedoeld om te zoeken naar Nederlandstalige pagina's. Voorbeelden zijn Ilse en Track. \nSorteren.\nDe zoekmachines werken met verschillende technieken. Oorspronkelijk werkten de zoekmachines met de door de webmasters zelf opgegeven zoektermen (\"keywords\"), maar daar werd veel misbruik van gemaakt doordat de webmasters keywords gingen gebruiken die veel publiek trokken, maar geen verband hielden met de inhoud van de pagina, zoals het woord 'seks'.\nDaarom zijn diverse alternatieve technieken ontwikkeld. Zo werkt onder andere Google met de populariteit van de websites: het aantal malen dat een website op andere websites wordt vermeld. Op de websites van de zoekmachines is meestal wel informatie te vinden over hoe ze werken.\nAssociatieve zoekmachines.\nAssociatieve zoekmachine zoeken associaties bij de zoekvraag van de gebruiker. Deze associaties kunnen verwante zoektermen, spellingssuggesties of synoniemen zijn. Zoekmachines geven spellingssuggesties voor verkeerd of ongebruikelijk gespelde woorden. Als bij Google het zoekwoord \"zoeken\" wordt ingegeven, dan verschijnen onderaan de pagina: \"zoeken op internet\", \"zoeken telefoon\", \"mensen zoeken\" etc. Ook de zoekfunctie van Wikipedia stelt mogelijks interessante andere zoektermen voor.\nGebieden.\nDe meeste zoekmachines zijn bedoeld om iets op het web te vinden via het HTTP-protocol. Het gaat dan om informatie die ook met een webbrowser bekeken kan worden. Daarnaast kunnen sommige zoekmachines ook informatie in nieuwsgroepen vinden. Bijvoorbeeld, Google kopieert veel nieuwsgroepen naar de eigen servers, zodat daar in gezocht kan worden. Tot slot zijn er enkele zoekmachines die kunnen zoeken naar bestanden via het file transfer protocol (FTP).\nVerticale zoekmachines focussen op een specifiek segment van het internet. De verticale inhoud kan gebaseerd zijn op actualiteit, type, genre of inhoud. Veel gebruikte voorbeelden zijn juridische en medische zoekmachines. In tegenstelling tot de algemene zoekmachines, die proberen om grote delen van het world wide web te indexeren met behulp van web crawlers, proberen verticale zoekmachines gebruik te maken van een gerichte crawler die probeert om alleen webpagina's te indexeren die relevant zijn voor een vooraf gedefinieerd onderwerp.\nZoekmachine-marketing.\nZoekmachine-marketing (\"search engine marketing\") is het geheel aan activiteiten bedoeld om een webpagina hoog te laten scoren in de zoekresultaten van een zoekmachine, op voor de webpagina relevante trefwoorden of zoektermen. Zoekmachine-marketing bestaat uit twee onderdelen:\nAdverteren bij zoekmachines.\nEen andere manier om 'hoog te scoren' bij zoekmachines is adverteren. Aanvankelijk kon er tegen betaling een plaats hoog in de ranking 'gekocht' worden als advertentie. Tegenwoordig is het bij bijna alle zoekmachines zo dat een dergelijke praktijk niet meer mogelijk is, omdat gebruikers het niet meer accepteren. In plaats daarvan worden er op een aparte plaats (vaak aan de rechterkant, soms ook bovenaan) zogenaamde 'gesponsorde koppelingen' getoond. Dit wordt door gebruikers als minder storend ervaren, omdat 'echte resultaten' en advertenties duidelijker te onderscheiden zijn.\nDe advertentieruimte bij de gesponsorde koppelingen wordt meestal 'verkocht' per opbod via het \"pay per click\"-systeem. Bij bijvoorbeeld AdWords wordt de positie bij de gesponsorde koppelingen bepaald door het bod van de adverteerder te vermenigvuldigen met de \"click-through rate\".\nGespecialiseerde zoekmachines.\nOm de hegemonie van marktleiders als Google te ontlopen richten sommige zoekmachines zich op een bepaald specialisatiegebied. Zij worden ook wel verticale zoekmachines genoemd. Omdat zij speciaal zijn ontworpen om juist voor dit speciale gebied de beste resultaten naar boven te halen, denken zij het hier beter te doen dan algemene zoekmachines.\nEen van die specialisatiegebieden is de academische wereld. Elsevier richt zich met Scopus op dit gat in de markt, waarmee zowel wetenschappelijk tijdschriften worden doorzocht, als wel de academische kennis op het Internet door gebruik te maken van Scirus. Web of Science (van Thompson Isi) is een concurrent die negenduizend tijdschriften en een krantenarchief van zestig jaar doorzoekt. Google probeert met Google Scholar zelf ook een speler in deze markt te worden. OAIster van de Universiteit van Michigan richt zich op wetenschappelijke informatie die door ruim duizend universiteiten en onderzoekscentra via digital academic repositories beschikbaar wordt gemaakt. De MedischeZoekmachine.nl richt zich speciaal op medische zoektermen.\nEen andere specialisatiegebied voor zoekmachines zijn diensten en consumentenproducten. Voor het vinden van op de Nederlandse markt huizen zijn Jaap.nl, HuizenZoeker.nl en Zuka.nl gespecialiseerd, in Belgi\u00eb kan je hiervoor terecht op Immoweb.be, Immoture.be en Hebbes.be. Voor vacatures Askjim.nl en Indeed, en voor auto's Gaspedaal.nl. Het Nederlandse El Cheapo heeft zich gespecialiseerd in het vergelijken van bepaalde producten bij verschillende aanbieders. Google doet hetzelfde met Google Shopping. Onderwijsinformatie is te vinden met Davindi. Een internationale boekenzoeksite is Addall.com. Een groot aantal Belgische instellingen kan benaderd worden via het zoeknetwerk van limo.libis.\nNadelen zoekmachines.\nNaast de vele voordelen van zoekmachines zoals Google, kleven er ook nadelen aan het gebruik van grote zoekmachines. Door de toename van data wordt het steeds moeilijker om gerichter te kunnen zoeken op een bepaald gebied, of in een andere taal dan het Engels.\nVaak kun je op kleine, regionale zoekmachines, zoals hierboven staat beschreven, wel specifieke informatie krijgen in jouw taal, maar bij dit soort zoekmachines ontbreken de zoek- en analysekwaliteiten. Voor vele grote zoekmachines is het een uitdaging om ook deze kleine, regionale sites te betrekken in hun zoekresultaten.\nDoordat zoekmachines heel het internet in kaart kunnen brengen vormen ze ook een probleem inzake privacy. Als privacygevoelige data eenmaal op internet zijn gepubliceerd zijn die data, zelfs als deze verwijderd zijn van de website waar zij stonden, vaak terug te vinden in de archieven van zoekmachines.\nBij Google uit zich dit in de mogelijkheid om de cache te kunnen bekijken. Daarnaast zou Google niet goed omgaan met de privacy van gebruikers van de zoekmachine. Zo zou Google de data niet-geanonimiseerd opslaan om aan de hand van de zoekgeschiedenis van de gebruiker beter passende advertenties te tonen.\nDe opensourcezoekmachine DuckDuckGo biedt een ongefilterd en privacyveilig alternatief.\nVolgens Amerikaans pedagoog E. D. Hirsch lijkt een zoekmachine misschien iets dat voor gelijke kansen zorgt, maar versterkt het integendeel al bestaande sociale ongelijkheid:\nZoekfunctie.\nEen website, en een programma zoals een browser of reader, hebben vaak een zoekfunctie. Soms hebben deze opties zoals \"alles markeren\" en \"hoofdlettergevoelig\". Bij het zoeken in \u00e9\u00e9n document is er soms de optie \"alles markeren\" en kan vaak de zoekrichting worden bepaald: vooruit of achteruit. Soms gaat aan het eind van zoeken, het zoeken vanzelf weer verder vanaf het begin (en omgekeerd bij achteruit zoeken), soms stopt het zoeken bij het eind/begin. Soms onthoudt het programma waar begonnen is met het zoeken en stopt dan na \u00e9\u00e9n cyclus."}
{"id": "8273", "revid": "148728", "url": "https://nl.wikipedia.org/wiki?curid=8273", "title": "Alchemist", "text": ""}
{"id": "8274", "revid": "142714", "url": "https://nl.wikipedia.org/wiki?curid=8274", "title": "Alchemie", "text": "Alchemie of alchimie (van het Arabisch: \u0627\u0644\u0643\u064a\u0645\u064a\u0627\u0621, \"al-kimia\") was een oude tak van de natuurfilosofie waarin geleerden op speculatieve wijze materie onderzochten. Het is de voorloper van de moderne scheikunde, waar het geleidelijk door werd vervangen rond het einde van de achttiende eeuw. Een belangrijk doel van alchemie in de Arabische en westerse traditie was het vervaardigen van de Steen der wijzen, om gewone metalen in goud te veranderen, ziektes te genezen en langer te kunnen leven. Om het doel te bereiken, baseerden veel Arabische en Europese alchemisten zich direct of indirect op de natuurfilosofie van Aristoteles (\"Physica\", \"Meteorologica\"), waarin verondersteld werd dat elk van de vier elementen in een ander kon worden omgezet door het met een andere kwaliteit \u2013 heet, koud, vochtig of droog \u2013 te combineren.\nAlchemie kwam van oudsher in veel culturen voor. Zo waren er alchemisten in het Oude Egypte, in het China van Lao Tzu, in het hellenistische Griekenland van Alexander de Grote en in het vroegmiddeleeuwse Midden-Oosten en het Arabische cultuurgebied. In de twaalfde eeuw begon Europa meer kennis te nemen van alchemie, eerst vooral via Arabische bronnen, maar in het westen werd het pas vooral invloedrijk en populair in de Vroegmoderne Tijd. Tegen het einde van de zeventiende eeuw was de alchemie in zekere zin op haar retour.\nDe huidige inzichten in elementen tonen aan dat het onmogelijk is om andere metalen langs chemische weg in goud om te zetten. In 1980 slaagde de Amerikaanse atoomfysicus Glenn Seaborg hier wel in door middel van kernreacties, maar zijn methode was veel te kostbaar om op grote schaal goud te produceren uit andere elementen. Hierbij moet wel worden opgemerkt dat elementen als zwavel en kwik niet zomaar gelijkgesteld kunnen worden aan de moderne chemische elementen: voor de alchemisten waren het eerder principes en was bijvoorbeeld zwavel het principe van verbranding en kleur.\nEtymologie.\nAangenomen wordt dat het woord \"alchemie\" een samenstelling is van \"al\" en \"chemie\" of \"chem\". \"Al\" is een Arabisch lidwoord maar het is onduidelijk of het tweede deel eveneens van Arabische origine is aangezien in de meeste oude talen gelijkaardige woorden voorkomen met een betekenis die verband lijkt te houden met het beoefenen van de alchemie. Zo is het mogelijk afgeleid van het Griekse (\u03c7\u03c5\u03bc\u03b5\u03af\u03b1; \"chumeia\") en betekent dan 'gieten' of 'infusie', waarbij de betekenis specifiek in verband wordt gebracht met de studie van de sappen van planten. Vandaar zou het betekenisveld dan uitgebreid zijn tot chemische manipulaties in het algemeen.\nHet woord \"alchemie\" zou ook kunnen zijn afgeleid van \"khem\" of \"kham\u00e9\", het hi\u00ebroglief km, \ud80c\udd8e dat 'zwarte aarde' betekent en bij Plutarchus voorkomt als \u03c7\u03c5\u03bc\u03b5\u03af\u03b1, uitgelegd als 'de Egyptische kunst'. Het woord zou voor de eerste keer zijn voorgekomen in de werken van Julius Firmicus, een astrologisch schrijver uit de 4e eeuw. Het lidwoord \"al\" zou dan later als prefix zijn toegevoegd door een kopiist.\nHistoriografische ontwikkelingen.\nHet aantal onderzoekers en publicaties gewijd aan de geschiedenis en de interpretatie van de alchemie is de afgelopen decennia aanzienlijk gegroeid.\nTraditioneel is alchemie sinds de oudheid veelal geassocieerd met de zoektocht naar de Steen der wijzen, waarmee gewone metalen veranderd konden worden in edele metalen (goud en, minder frequent, zilver). Alchemie is (in Europa) echter ook verbonden met filosofie, metallurgie, geneeskunde, farmacie (paracelsianisme, iatrochemie), allerlei technologische ontwikkeling en scheikunde. Zeker in het vroegmoderne (West-)Europa is het niet altijd eenvoudig deze disciplines strikt van elkaar te scheiden.\nTraditionele interpretaties.\nIn de Chinese traditie was het doel tot de 12e eeuw steeds 'praktisch' opgevat. Enerzijds was er het maken van goud, anderzijds de zoektocht naar een levensverlengend middel. Veel meer een Aziatisch dan een Midden-Oosters en zeker Europees doel was verder onsterfelijkheid. Bijster veel over ori\u00ebntaalse alchemie lijkt in het westen echter nog niet bekend.\nOver de precieze intenties en het uiteindelijke doel van de \"westerse alchemie\" blijft een en ander soms minder duidelijk. Dat heeft ermee te maken dat alchemistische teksten doorgaans \"hermetisch\" zijn, dat wil zeggen niet toegankelijk voor niet-ingewijde mensen. Om dit te bewerkstelligen hebben alchemistische auteurs zich vaak bediend van symbolen, metaforen en zelfs allegorie\u00ebn om te voorkomen dat de waardevolle inhoud als parels voor de zwijnen gegooid werd. Alleen hij die oprecht zijn best doet, lang studeert en eventueel de hulp van God heeft, slaagt erin de hoogste waarheid te kennen. Tegenwoordig kan men bij de bestudering van alchemistische traktaten terecht bij wetenschappelijk verantwoorde naslagwerken.\nHet voornaamste doel van de alchemisten was het vervaardigen van de Steen der wijzen, die het middel zou zijn tot persoonlijke rijkdom, lichamelijke heling en, in maatschappelijke zin, eventueel welvaart. Het kon ook gezien worden als levensverlengend middel, terwijl alchemie in algemeen tot een beter inzicht van de geschapen wereld en de materie daarin leidde.\nVanaf de 16e eeuw.\nDe 16e-eeuwse arts Paracelsus gaf aan het doel van de Steen der wijzen enige bijsturing. Hij vond dat de alchemist zijn futiele zoektocht naar het fonkelend goud moest staken en de mensheid beter kon dienen met onderzoek naar betere medicijnen. Voor zijn volgelingen kon de Steen echter nog steeds als het ultieme medicijn tegen alle kwalen gezien worden, een \"panacee\". Het was echter vooral door de opgang van de moderne wetenschap in de loop van de 17e eeuw dat alchemie meer en meer een 'innerlijk' aspect kreeg. Auteurs als Jakob B\u00f6hme (1575\u20131624) en Thomas Vaughan (1621\u20131665) werkten heel waarschijnlijk al niet meer in een laboratorium. Deze schrijvers identificeerden de \"Steen der wijzen\" vaak met Christus en waren met evenveel recht mysticus te noemen als alchemist.\n19e-eeuwse spirituele interpretatie.\nMet name sinds de negentiende eeuw is tevens het idee ontstaan dat alchemie, de zoektocht naar de Steen der wijzen en alchemistische metaforen soms draaien om spirituele groei en de wens om verlichting, of zelfs de zoektocht naar onsterfelijkheid. Tevens is het sindsdien verbonden met occultisme in zijn geheel, waarbij alchemie veeleer gezien wordt als irrationeel, voornamelijk abstract en verbonden met bijgeloof en magie. Zowel in de westerse als bijvoorbeeld de Chinese alchemie is er sprake van twee grote interpretaties: een \"exoterische\", die zich richt op het materi\u00eble, en een \"esoterische\", die de spirituele dimensie van alchemie benadrukt.\n20e-eeuwse benaderingen.\nIn de twintigste eeuw is de alchemie op diverse manieren benaderd. Men denke aan filosofie, mythologie, letterkunde, symbologie, semiotiek, psychologie, kunst, geschiedenis van de wetenschap en de geschiedenis van de geneeskunde in het bijzonder.\nHet alchemistische vakgebied is lang het slachtoffer geweest van diverse vooroordelen of misverstanden, die veelal teruggaan op achttiende-eeuwse verlichtingspolemiek en negentiende-eeuwse herinterpretaties. Nog steeds zien wetenschappers zich hierdoor genoodzaakt hun bestudering van het onderwerp expliciet te rechtvaardigen. Over het algemeen draait het vertekende beeld rondom termen als \"rationaliteit\", \"experiment\" en \"rede\" tegenover hun tegengestelden. Alchemie was, en is, dan ook niet zelden gezien als irrationeel, met alchemisten als dubieuze wetenschappers. Dergelijke denkbeelden en dichotomie\u00ebn maken alchemie als de tegenpool van 'moderne chemie'.\nVeel is gedaan om dergelijke misverstanden teniet te doen en alchemie te herwaarderen, met name in de laatste twee tot drie decennia. Onderzoekers lieten zien dat alchemie onlosmakelijk verbonden is met de premoderne cultuur en wetenschap, en dat het niet los gezien kan worden van de \"wetenschappelijke revolutie\". Het is gebleken dat de tegenstelling met 'moderne' en 'experimentele' chemie incorrect is. In plaats daarvan is de achttiende-eeuwse en latere scheikunde schatplichting aan eerdere 'alchemie', en dus kan men beter van een \"continu\u00fcm\" spreken. In elk geval is een strikt onderscheid onhoudbaar. Dit bracht L. Principe en W. Newman er in 1998 toe om in de Engelstalige vakliteratuur de term \"chymistry\" te introduceren. Hiermee wordt dan verwezen naar het geheel van vroegmoderne alchemie-chemie, om zo ongewenste en anachronistische connotaties te vermijden. De term kwam destijds ook al voor. \"Chymistry\" heeft inmiddels ingang gevonden in de vakliteratuur, maar een Nederlands equivalent bestaat nog niet.\nIn de recente historiografie is alchemie uitgebreid bestudeerd in het kader van de wetenschappelijke revolutie en de vroegmoderne samenleving, die de discipline voor zichzelf lieten spreken. Door dit onderzoek ontstond een beeld van een rationele en experimentele alchemie die inherent verbonden was met de wetenschappelijke revolutie. Het onderzoek ging voorbij de verouderde dichotomie en lijkt nu geaccepteerd in hedendaags onderzoek. De wending in de historiografie hing samen met aandacht voor de interne verscheidenheid en dynamiek van alchemie, van de Steen der wijzen en metaforiek tot en met experiment en geneeskunde en dergelijke. Bestudeerde aspecten rondom alchemie zijn bijvoorbeeld de rol van het mecenaat, de boekdrukkunst, de opmars van het gebruik van volkstaal, ambachtslieden, de universiteiten en godsdienst. Veel academische studies erkennen deze verscheidenheid van het vakgebied en breedte van het concept 'alchemie', zonder noodzakelijkerwijs gebruik te maken van bijvoorbeeld occulte of jungiaanse interpretaties van alchemistische metaforen. Zo zijn metaforische beschrijvingen van alchemistische processen met succes vertaald naar laboratoriumexperimenten, wat pleit voor het (in de ogen van de vroegmoderne mens!) wetenschappelijke karakter van de discipline.\nIn het Nederlandse taalgebied is het onderzoek naar informatieve en vakgerichte teksten (\"artesliteratuur\" of \"artesteksten\") uit de middeleeuwen en vroegmoderne tijd vooral op gang gekomen in ongeveer dezelfde periode als hierboven vermeld. Verhoudingsgewijs is binnen dat onderzoek niet bijster veel gedaan met Nederlandse of Nederlandstalige alchemie. Een overzicht van Middelnederlandse alchemistische teksten in druk en handschrift kan men terecht bij R. Jansen-Sieben, \"Repertorium van Middelnederlandse artesliteratuur\", 1989.\nGeschiedenis.\nAlchemie bestrijkt diverse filosofische tradities verspreid over ongeveer vier millennia en drie continenten. Men kan ten minste drie grote tradities onderscheiden die grotendeels onafhankelijk van elkaar ontstonden: de Chinese alchemie, de Indiase alchemie en de westerse alchemie. Deze laatste ontstond rond de Middellandse Zee, waarbij in de loop van een paar millennia zich een alchemie ontwikkelde in achtereenvolgend het Oude Egypte, het hellenisme van de klassieke oudheid (nog altijd met Egypte als belangrijk centrum) en de Arabische periode van de vroege middeleeuwen. De Arabische alchemie bouwde voort op hellenistische ontwikkelingen, maar voegde ook nieuwe elementen toe. Het is via de Arabische geschriften dat de discipline het Latijnse Europa bereikte, vooral via het Iberisch Schiereiland. Sedertdien verspreidde het vakgebied zich over Europa. Chinese alchemie was nauw verbonden met het tao\u00efsme en de Indiase alchemie met de dharma-religies, terwijl westerse alchemie haar eigen filosofische systeem ontwikkelde onder invloed van diverse westerse religies. In hoeverre de genoemde drie tradities elkaar in de loop der tijden hebben be\u00efnvloed en of ze mogelijk een gemeenschappelijke oorsprong hebben, blijft een onbeantwoorde vraag.\nChinese alchemie.\nDe vroegste Chinese alchemisten lijken de tao\u00efsten geweest te zijn. Aan de oorsprong van deze traditie zou de wijze Lao Tzu liggen, die leefde omstreeks 550 v.Chr. De beschrijvingen van de \"Tao\" (de weg) hebben veel gemeen met hoe bijvoorbeeld Paracelsus de \"prima materia\" opvatte, namelijk als 'de Moeder van Alle dingen' waarbij alle dingen geschapen zijn uit een enkele materie.\nTerwijl de westerse alchemie uitgaat van 4 elementen en 3 principes, maakt de Chinese alchemie gebruik van de elkaar complementerende principes van yin en yang. Yin representeert hierbij het passieve, vrouwelijke element, en yang het actieve mannelijke. (In de westerse alchemie vinden we ditzelfde idee terug onder verschillende namen: sulfur en mercurius, het vaste en het vluchtige, Sol en Luna, Koning en Koningin.)\nZoals ook in het westen het geval is, kwam alchemie in twee vormen voor:\nDe 'uiterlijke' Waidan-alchemie was dominant tot ongeveer de 12e eeuw, waarna onder invloed van het boeddhisme Neidan de overhand kreeg. Het hoofddoel van Waidan was het elixer of de 'pil' van onsterfelijkheid. De Chinese alchemisten deden in hun laboratoria als gevolg van hun zoektocht naar dat elixer talrijke ontdekkingen en legden zo de fundering van de Chinese wetenschap en de scheikunde in het bijzonder.\nIndiase alchemie.\nNet zoals Chinese alchemie ondenkbaar is zonder tao\u00efsme, zo is Indiase alchemie ondenkbaar zonder het hindoe\u00efsme. En net zoals haar Chinese tegenhanger is de Indiase alchemie vooral bezig met de productie van elixers om het leven te verlengen. Het idee dat twee tegenstellingen (polariteiten) aan de basis liggen van de dingen is ontleend aan het hindoe\u00efsme: Shakti als vrouwelijk principe is de actieve Moeder/Vernietiger, en is de oorzaak van de eindeloze verandering van de wereld. Shiva daarentegen is de constante, passieve, mannelijke energie. Het lijkt er ook op dat de Chinese en Indiase traditie deze principes delen en dat er een vorm van uitwisseling is geweest. Indiase alchemie heeft ook een aantal overeenkomsten met yoga en tantra: alle drie streven ze zuiverheid van lichaam en geest na, een soort veredeld lichaam waar tijd en verval geen vat op hebben. De adembeheersing en het werk met de chakra's vindt men bijvoorbeeld ook terug in zowel tantra als Indiase alchemie. Beiden streven ernaar om latente energie\u00ebn in het lichaam vrij te maken met als uiteindelijk doel het bereiken van \"verlichting\". De gelijkenis met wat westerse alchemisten van de \"Steen der wijzen\" verwachtten is opvallend. Bij de oudste Indiase alchemistische teksten horen degene die worden toegeschreven aan \"Nagarjuna\", een boeddhistische wijze. In zijn geschriften benadrukt hij \u2013 net zoals de westerse alchemisten \u2013 dat al wie het alchemistische pad wil bewandelen, behalve intelligent en volhardend, vooral zuiver van geest moet zijn.\nIndiase alchemisten deden ook wetenschappelijke uitvindingen die pas later het westen zouden bereiken. Zo ontdekten ze reeds in de 12e eeuw het belang van de kleur van de vlam bij de analyse van metalen, en sommige metallurgische processen kenden ze al drie eeuwen v\u00f3\u00f3r Paracelsus, Agrippa en Agricola. Ook het intern (medicinaal) gebruik van metalen pasten ze zes eeuwen v\u00f3\u00f3r Paracelsus toe. Onze moderne 'vitaminepil is hier een afstammeling van.\nDe Tamil Siddhars uit Zuid-India beweerden af te stammen van een verzonken continent dat ooit in de Indische Oceaan had gelegen. Zij waren yogameesters en benadrukten dat het doel van het 'Grote Werk' zelfontwikkeling was en niet de productie van edele metalen. Volgens hun traditie zou de eerste Siddhar \"Agastyar\" geweest zijn, een legendarische wijze die \u2013 net zoals Hermes Trismegistus in het westen \u2013 als een soort leraar de kennis van kunsten en wetenschappen aan de mensheid zou hebben doorgegeven.\nEgyptische alchemie.\nHet spoor naar de oorsprong van de westerse alchemie leidt naar het oude faraonische Egypte. Metallurgie en mystiek waren onlosmakelijk met elkaar verbonden in de oude wereld. Er wordt door Zosimos beweerd dat alchemie in het Oude Egypte het domein was van de priesterklasse\nEgyptische alchemie is ons vooral bekend dankzij de geschriften van oude hellenistische (Griekse) filosofen, wier teksten vaak alleen overgeleverd zijn in Syrische en Arabische vertalingen. Originele Egyptische documenten over alchemie zijn schaars. Hieronder bevindt zich het \"Stockholm papyrus\" en het \"Leyden X papyrus\". Vele geschriften gingen verloren toen keizer Diocletianus in 292 de verbranding van alchemistische boeken gebood na het onderdrukken van een opstand in Alexandri\u00eb, dat tot dan toe een centrum van Egyptische alchemie was geweest.\nVolgens de legende zou de Egyptische god Thoth de stichter zijn van de Egyptische alchemie. Hij werd door de Grieken Hermes-Thoth of Hermes Trismegistus genoemd. Hij zou 'de twee\u00ebnveertig Boeken van de Kennis' geschreven hebben, die alle mogelijke domeinen van kennis, alchemie inbegrepen, bestreken. Deze Hermes Trismegistus werd ook gezien als de centrale figuur van het Hermetisme, een laat-klassieke, mystieke stroming. De geschriften daarvan, de Hermetica, zijn vooral van filosofisch-theologische aard. Er bestaat echter het misverstand dat het hermetisme per definitie sterk verbonden is met alchemie. Zo wordt in het \"Corpus Hermeticum\" niet verwezen naar alchemie. Wel was het symbool van Hermes de caduceus of slangenstaf, die in vroegmoderne, alchemistische symboliek voorkomt, en tevens is een belangrijke hermetische tekst in latere tijd alchemistisch ge\u00efnterpreteerd, t.w. de \"Tabula Smaragdina\" of 'Smaragden tafel'.\nHellenistische alchemie.\nDe hellenistische stad Alexandri\u00eb in Egypte was een centrum van Griekse alchemistische kennis, en behield haar reputatie gedurende het grootste deel van de Griekse en Romeinse tijd. De Grieken eigenden zich de hermetische opvattingen van de Egyptenaren toe en vermengden deze met hun eigen filosofie\u00ebn zoals het pythagorisme, de Griekse natuurfilosofie en het gnosticisme. Ook elementen uit het werk van Plato en Aristoteles zijn opgenomen in de hellenistische versie van de alchemie.\nZeer belangrijk was een concept uit de klassieke, Griekse filosofie, namelijk het idee dat alle dingen in het universum ontstaan zijn uit slechts vier elementen: aarde, lucht, water en vuur. Dit concept was ontwikkeld door Empedocles en later uitgewerkt door Aristoteles.\nRomeinse alchemie.\nDe Romeinen adopteerden de Griekse alchemie en metafysica, zoals ze dit ook met de wetenschap en filosofie deden. De ontwikkeling van het christendom in het Romeinse Rijk bracht echter een verandering in de algemene houding ten aanzien van de alchemie, vooral door de invloed van Augustinus van Hippo (354\u2013430), een vroegchristelijke filosoof die schreef over zijn geloof kort voor de Val van het West-Romeinse Rijk. Hij stelde dat zowel de rede als het geloof zouden kunnen worden gebruikt om God te begrijpen en daarin was geen plaats voor experimentele filosofie. Deze gedachten van Augustinus maakten de alchemie in de middeleeuwen verdacht en wie zich ermee bezighield ging in tegen de christelijke leer.\nIslamitische alchemie.\nNa de Val van het West-Romeinse Rijk verschoof de focus van de alchemistische ontwikkeling naar de islamitische wereld. Heel wat vroege geschriften over alchemie zijn dankzij Arabische vertaalwerkzaamheden sinds de 8e eeuw overgeleverd, en de islamitische alchemie zelf is ook goed gedocumenteerd. Het woord 'alchemie' is afgeleid van het Arabische woord \u0627\u0644\u0643\u064a\u0645\u064a\u0627\u0621 \"al-kimia\". Het Arabische cultuurgebied besloeg een deel van het eerdere Grieks-Romeinse cultuurgebied, onder andere het hellenistische Egypte. Daarom vormde de islamitische wereld een smeltkroes voor de alchemie. Klassieke natuurfilosofie, klassieke geneeskunde, hermetisme, gnosis, neoplatonisme en allerlei occulte praktijken werkten in op elkaar, wat maakt dat in de Arabische alchemistische overlevering velerlei verschillende elementen teruggevonden worden. Arabische en Perzische alchemisten verschijnen echter pas vanaf de 8e eeuw, zoals Khalid, Rhazes, Umail en Jabir (zie hierna).\nWat in deze periode plaatsvond, is onder andere een synthese van enkele noties. Enerzijds was er het aristotelische idee van de \"twee dampen\" (exhalaties) van de aarde, zoals beschreven in Aristoteles' \"Meteorologica\". Deze werden geacht verantwoordelijk te zijn voor de vorming van mineralen in de schoot van de aarde. Tegelijkertijd was er het Galenische idee van de vier lichaamssappen die een precieze balans kenden. Gecombineerd, leidde dit tot de vorming van het idee dat elk metaalsoort bestaat uit een precieze balans van twee principes, aangeduid met \"mercurius \"(kwik) en \"sulfer\" (zwavel), die elk weer opgebouwd zijn uit de vier elementen. Deze verwijzen niet per se naar de alledaagse stoffen, maar naar abstracte principes. Deze \"mercurius-sulfertheorie\" verschijnt in het \"Corpus Jabiricum\", teksten toegeschreven aan Jabir ibn Hayyan, en zou van groot belang zijn voor de latere alchemie: de alchemist kon nu proberen een metaal te ontleden in twee basissubstanties, en voor de juiste herschikking daarvan te zorgen om een nieuw metaal te verkrijgen.\nEen tweede aspect dat aan de alchemistische overlevering werd toegevoegd was het idee dat de Steen der wijzen eigenlijk een medicijn is waarmee zowel metalen als mensen genezen kunnen worden. Bij metalen werd namelijk verondersteld dat goud het perfecte metaal was, en hoewel het misschien lastig is te stellen dat het menselijk lichaam geperfectioneerd kon worden, kon het in elk geval gevrijwaard worden van ziekte en een vroege dood. De notie van de Steen als allesgenezer, een panacee, zou wijdverbreid worden in het Westen.\nBelangrijk voor de alchemie als praktische wetenschap in het algemeen was Jabir ibn Hayyan (bekend als \"Geber\" in Europa). In de 8e eeuw introduceerde hij een nieuwe benadering van alchemie, gebaseerd op een wetenschappelijke methodiek, met in een laboratorium gecontroleerde experimenten. Door velen wordt Jabir dan ook beschouwd als 'de vader van de scheikunde\", al geven anderen deze titel liever aan Robert Boyle of Antoine Lavoisier. Echter, ook in Jabirs werk treft men metafoorgebruik aan, terwijl vroegere, hellenistische teksten ook praktische elementen bevatten.\nIslamitische alchemisten zoals Muhammad ibn Zakar\u012bya R\u0101zi (Latijn: Rhazes) en de al genoemde Jabir ibn Hayyan droegen een aantal belangrijke chemische ontdekkingen bij, zoals de techniek van de distillatie (de woorden alambiek en alcohol zijn van Arabische oorsprong), muriatic (zoutzuur), zwavelzuur (vitrioololie), salpeterzuur, soda, potas en meer. De ontdekking dat aqua regia (koningswater) \u2013 een mengsel van salpeterzuur en zoutzuur \u2013 goud, de edelste aller metalen, kon doen oplossen, werkte sterk op de verbeelding van de alchemisten die na hen kwamen.\nMiddeleeuwse alchemie.\nIn deze periode trad een aantal afwijkingen op van de door Augustinus be\u00efnvloede beginselen van de vroeg christelijke denkers. Sint-Anselmus (1033\u20131109) was een benedictijn die stelde dat geloof de rede moest voorafgaan, maar gaf tevens aan dat ze compatibel waren. Op die manier stimuleerde hij het rationalisme binnen een christelijke context. Er volgde een ware filosofische explosie. Petrus Abaelardus volgde Anselmus' werk en legde zo de basis voor de studie van Aristoteles, nog voor de eerste werken van Aristoteles het westen bereikten. Zijn belangrijkste invloed op de alchemie was zijn stelling dat Platoonse idee\u00ebn (nu universalia genoemd) geen apart bestaan buiten het bewustzijn hadden.\nAlbertus Magnus (1193\u20131280) en Thomas van Aquino (1225\u20131274) waren beiden Dominicanen die Aristoteles bestudeerden. Beiden trachtten de verschillen tussen filosofie en christendom te verzoenen. Thomas deed ook een groot deel van het werk in de ontwikkeling van de wetenschappelijke methode.\nDe eerste echte alchemisten in het middeleeuwse Europa waren pseudo-Geber en Roger Bacon. Bacon (1214\u20131294) was een franciscaner van Oxford die naast alchemie optica en talen bestudeerde. Het franciscaanse ideaal om de wereld te nemen zoals hij was in plaats van hem af te wijzen, leidde tot zijn overtuiging dat experimenten belangrijker waren dan redeneren. Het werk van pseudo-Geber en Bacon betekende evenveel voor de alchemie en de daaruit voortvloeiende moderne chemie als het werk van Robert Boyle; wellicht soortgelijk aan de invloed van Galileo op de astronomie en natuurkunde.\nDe Fransman Nicolas Flamel was een van de weinige alchemisten die in deze voor alchemisten moeilijke periode schreef. Flamel leefde van ca. 1340 tot 1418 en zou het archetype worden voor de alchemisten na hem. Hij was geen religieuze geleerde zoals veel van zijn voorgangers. Zijn hele interesse in alchemie draaide rond de zoektocht naar de \"Steen der wijzen\", waarvan hij ook beweerde de formule gevonden te hebben. Gedurende de late middeleeuwen (1300\u20131500) waren alchemisten net als Flamel geconcentreerd op zoek naar de Steen der wijzen en het \"elixer\" van de jeugd.\nDe Duitser Heinrich Cornelius Agrippa (1486\u20131535) was een alchemist die van zichzelf geloofde dat hij geesten kon oproepen. Zijn invloed was niet zo groot, maar net als Flamel produceerde hij geschriften waar door latere alchemisten naar verwezen zou worden.\nAlchemie in de vroegmoderne tijd.\nAlgemene ontwikkelingen.\nDe termen \"chemie\" en \"alchemie\" werden in de vroegmoderne tijd als synoniemen gebruikt en de verschillen tussen alchemie, chemie en onder andere metallurgie of zelfs kookkunst waren niet zo helder afgebakend als in de huidige tijd.\nDe vroegmoderne tijd is een periode waarin alchemie ongekend populair werd en besproken werd in alle kringen van de samenleving. Boeken over alchemie in al zijn aspecten verschenen meer dan ooit tevoren. Een paar algemene ontwikkelingen moeten hier genoemd worden:\nParacelsus en medische alchemie.\nDe belangrijkste naam in deze periode is de veel bestudeerde Aureolus Philippus Paracelsus (Theophrastus Bombastus von Hohenheim, 1493\u20131541). Hij verbond alchemistisch-chemische methoden en experimenten met de productie van specifieke geneesmiddelen (iatrochemie), en theoretiseerde tevens over het ontstaan en behandelen van ziektes, alsmede de plaats van de mens met ziel, lichaam en geest binnen de kosmos. Met \"paracelsianisme\" kan verwezen worden naar dit geheel van iatrochemie, kosmologie en ziekte- en mensbeeld. Paracelsus schreef verder echter ook nog over magie, astrologie en onorthodoxe religieuze idee\u00ebn (zie bijvoorbeeld de \"Philosophia Sagax\"). Hoewel zijn medische hervorming in de loop van de zestiende eeuw veel navolging vond, kon niet elke iatrochemist zich in Paracelsus' idee\u00ebn vinden om wetenschappelijke, filosofische, morele of godsdienstige redenen. Daarom kan het soms handig zijn een onderscheid te hanteren tussen \"paracelsianisme\" en \"iatrochemie\". Paracelsus bestreed de op dat moment traditionele Galenische geneeskunde, waarmee hij tegen de gevestigde orde in ging. Tevens was hij een pionier in het gebruik van chemicali\u00ebn en mineralen in de geneeskunde, terwijl in de traditionele geneeskunde voornamelijk recepten o.b.v. organisch materiaal courant waren. Toch treft men minerale geneesmiddelen bijvoorbeeld ook aan bij de vroegere Johannes Rupescissa (14e eeuw). Aan de medische theorie met de bekende vier elementen voegde Paracelsus voorts het \"tria prima\" van mercurius (kwik), sulfer (zwavel) en zout toe. Ziekte en gezondheid van het lichaam waren volgens hem afhankelijk van de harmonie tussen de mens (de microkosmos) en de natuur (de macrokosmos), en bij de behandeling van ziekten diende men specifieke medicamenten in te zetten, gericht op de ziekte(verschijnselen), i.p.v. op het weer in balans brengen van de traditionele, Galenische, lichaamssappen.\nJohn Dee.\nEen goed voorbeeld van de algehele toename van belangstelling voor esoterie in de vroegmoderne tijd was, en is, de Engelsman dr. John Dee (13 juli 1527 \u2013 december 1608). Hij mag een leergierig universeel geleerde heten: hij studeerde op het vasteland wiskunde, geografie en rechten. Na beschuldigd te zijn van hekserij en majesteitsschennis vluchtte hij terug naar Engeland. Daar werd hij wetenschappelijk adviseur van koningin Elizabeth I. Dee verdiepte zich in onder meer in cryptografie en astrologie, maar ook steeds meer in natuurmagie en alchemie. Op hem waren dan ook geleerden als Roger Bacon, Raimundus Lullus (Ramon Llull) en Agrippa von Nettesheim van invloed, namen verbonden aan alchemie en magie. Dee's groeiende interesses in alchemie, magie, astrologie en natuurfilosofie komen onder andere samen in zijn Monas Hieroglyphica uit 1564, gedrukt in Antwerpen. Dit betrekkelijk korte werk was duidelijk be\u00efnvloed door de kabbala. Dee werkte een tijd samen met de exuberante Edward Kelley, met wie hij de weg van the\u00fcrgie insloeg: zij voerden diverse seances uit en hadden engelengesprekken (een dagboek hiervan is bewaard gebleven) middels een kristallen bol. Overigens beweerde Kelley tevens een poeder te bezitten wat kwik zou veranderen in goud. Kelley zou door zijn exuberante uitspraken en gedrag aan de basis liggen van het populaire beeld van de alchemist-charlatan dat overal in de literatuur opdook.\nTycho Brahe (1546\u20131601), beter bekend om zijn astronomische en astrologische onderzoeken, was ook een alchemist. Hij had voor dat doel een laboratorium laten bouwen in zijn Uraniborg observatorium.\nAndere bekende namen in dit verband zijn bijvoorbeeld nog Bernard G. Penot (Penotus), Andreas Libavius, Isaac Hollandus, Jan Baptist van Helmont, Isaac Newton, George Starkey, Michael Maier, Joachim Tancke (Tanchius), Guglielmo Grataroli (Gratarolo, Gratarolus) en Heinrich Kunrath.\nOndergang van de westerse alchemie.\nIn de loop van de zeventiende eeuw werd de traditionele alchemie minder invloedrijk en populair, en nam de kritiek op chrysopoeia ('goud maken') toe. Rond 1720 was de transmutationele alchemie zeer sterk op haar retour, en halverwege de eeuw werd het als iets obscuurs uit het verleden beschouwd. Ongeveer in die periode van de Verlichting ontstond, in het kader van de verlichtingsretoriek en -polemiek, het idee van de zuiver rationele en experimentele wetenschap met legitieme kennis tegenover obscure, ouderwetse en bijgelovige niet-legitieme kennis. Tot dat laatste werd samen met astrologie, natuurmagie, necromantie en waarzeggerij nu ook transmutationele alchemie gerekend. Die kant van de vroegmoderne 'chymie' werd nu het stereotype 'alchemie'. Hoewel deze ontwikkeling al in de 17e eeuw begon, zou de alchemie nog 200 jaar aanhangers voor zich winnen en in feite beleefde zij in de 18e eeuw nog een hoogtepunt. Nog in 1781 beweerde James Price een poeder gemaakt te hebben dat kwik in zilver of goud kon transmuteren.\nRobert Boyle (1627\u20131691) \u2013 die vooral bekend is geworden vanwege de wet van Boyle \u2013 was sterk ge\u00efnteresseerd in transmutationele alchemie, maar was tevens een pionier in de toepassing van de wetenschappelijke methode bij chemisch onderzoek. Met hem en wetenschappers als Antoine Lavoisier en John Dalton begon de 'moderne scheikunde'. Tegelijkertijd leidde de paracelsiaanse alchemie tot de ontwikkeling van de moderne geneeskunde. Wetenschappers als William Harvey ontdekten dankzij experimenten geleidelijk aan allerlei belangrijke lichaamsfuncties zoals de circulatie van de bloedsomloop, en later de ware oorsprong van allerlei ziektes (Robert Koch en Louis Pasteur, 19e eeuw) en de precieze functie van vitaminen (James Lind, Christiaan Eijkman, Casimir Funk et al.).\nDe opkomst van het Verlichtingsdenken, met zijn opvatting van echte kennis en zijn disciplines, had tot gevolg dat de \"transmutationele alchemie\" (argyropoeia en chrysopoeia) niet meer als legitiem studieobject beschouwd werd, en het dezelfde weg opging als andere esoterische wetenschappen; het werd gezien als de belichaming van kwakzalverij en bijgeloof. Niettemin bleven de rozenkruisers en vrijmetselaars grote belangstelling voor de traditionele alchemie tonen; zo zijn er in de Bibliotheca Philosophica Hermetica en het Cultureel Ma\u00e7onniek Centrum 'Prins Frederik' nog een groot aantal boeken over dit onderwerp terug te vinden.\nIn \"Modern Alchemy, Occultism and the Emergence of Atomic Theory\" betwist prof. Mark Morrisson nochtans de verwerping van de alchemie als een soort voetnoot bij de wetenschap. Hij toont in deze studie de invloed van de alchemie op de ontluikende 19e- en 20e-eeuwse subatomaire wetenschappen aan. Hierbij maakt hij niet alleen gebruik van notities van laboratoria uit die tijd, maar ook van alchemistische teksten, wat hem brengt tot de conclusie dat tijdens de geboorte van de moderne kernfysica de wegen van wetenschap en occultisme \u2013 zo vaak als antithetisch beschouwd \u2013 voor korte tijd samenvielen. Hiermee staat Morrison in de traditie die sinds ruwweg twintig \u00e0 dertig jaar gaande is en in hedendaags onderzoek naar vroegmoderne scheikunde/alchemie gangbaar is geworden (zie boven).\nHermetische taal, symbolen en metaforen.\nAlchemistische teksten zijn niet zelden moeilijk te begrijpen, doordat er vaak symbolen, metaforen en allegorie\u00ebn in voorkomen. Deze duisterheid is vaak gehekeld, maar er waren volgens alchemisten goede redenen voor zulk taalgebruik.\nReeds in de oudheid bestond de gedachte dat de natuur niet zomaar haar ware aard laat zien, en dat haar geheimen niet zomaar prijs gegeven worden aan iedereen. In zijn bekende \"Commentarii in Somnium Scipionis\" schrijft de vijfde-eeuwse neoplatonist Macrobius bijvoorbeeld dat de natuur\nNaar deze uitspraak wordt ook verwezen in de bekende zestiende-eeuwse alchemistische \"Rosarium philosophorum\" (1550, herdrukt in 1593), en is dan ook van toepassing op de alchemie. Het betekent dat de mens moeite moet doen om de natuur te doorgronden, en die gedachte is van toepassing op alchemisten, omdat zij materie onderzoeken. Het komt erop neer dat de ultieme kennis van de natuur en hoe die te analyseren en te manipuleren is, beschermd moet worden tegen onwaardige mensen. De kennis is speciaal. De hermetische taal vormt daarbij een proef: uitverkoren personen die deugdzaam zijn en de steun van Gods gratie genieten, kunnen het Grote Werk tot een goed einde brengen.\nNog een reden voor hermetische taal is dat de Steen waardevol is, zodat het recept ervan beschermd moet worden tegen materialistische, hebzuchtige mensen, waaronder koningen.\nMinder flatteus is echter nog de reden die Umberto Eco geeft, namelijk dat een gebrek aan kennis het gebruik van metaforen stimuleerde. Alchemisten (of kopiisten die niet goed thuis waren in de alchemie) konden hun toevlucht zoeken tot metaforen, omdat ze de waargenomen processen niet anders konden beschrijven.\nIn conclusie zeggen alchemistische teksten vaak iets zonder het echt te zeggen. Zo kan een vaste substantie in algemenere zin als het element 'lichaam' (\"corpus\") aangeduid worden, terwijl dampen en gassen aangeduid kunnen worden als 'geest' (\"spiritus\"), zonder dat verdere specificaties gegeven worden. Dergelijke verhullende termen staan in de vakliteratuur bekend als \"Decknamen \"(Duits) of \"cover names\" (Engels).\nPrincipes.\nZon en Maan.\nMet name bij transmutationele alchemie treft men zeker in vroegmoderne teksten en afbeeldingen de zogeheten Zon en Maan aan. Deze begrippen zijn zowel tegengesteld aan elkaar als wel aanvullend, en zijn vaak abstracte principes. Ze kunnen ook voorkomen als:\nEen bekend voorbeeld zijn de allegorische houtsnedes in de \"Rosarium philosophorum\", waar men een vrijende koning en koningin aantreft. In het algemeen betreft het uiteindelijk deknamen voor \"filosofische mercurius\" (gezuiverde kwik) en \"filosofische sulfer \"(gezuiverde zwavel), en het verenigen van beide.\nVier kwaliteiten en elementen.\nDiverse alchemistische principes worden beknopt en betrekkelijk duidelijk beschreven in 'The Mirror of Alchemy', een in 1597 (Londen) gedrukt werk, waarvan twee van de vier verhandelingen, waarschijnlijk foutief, werden toegeschreven aan Roger Bacon.\nHet boek begint met een simpele definitie van alchemie: \"Alchemie is een wetenschap, die leert hoe gelijk welk metaal in een ander kan worden omgezet, door middel van het juiste medicijn (...)\" Dit is nu precies de basisopvatting over materie in de alchemie. Ze is terug te voeren op Aristoteles' concept. Deze filosoof had een dualistische visie op materie en postuleerde hierbij een soort pre-existente, vormloze 'prima materia, waarop verschillende vormen en identiteiten 'gedrukt' konden worden. De meest basale vormen in dit concept waren de vier kwaliteiten: \"koud\", \"heet\", \"vochtig\" en \"droog\". Door deze eenvoudige 'vormen' te combineren werden de vier elementen verkregen:\nDoor verschillende permutaties van deze elementen werden vervolgens de specifieke substanties gevormd van de materi\u00eble wereld. De elementen zijn onderling inwisselbaar: water kan omgezet worden in stoom (lucht), en op dezelfde manier geeft een vaste substantie stoom af als ze wordt verhit. Dit fenomeen van chemische verandering werd opgevat als een \"mogelijkheid tot transformatie\", verandering van de vorm. Op basis van deze theorie werd het mogelijk geacht om het ene metaal in het andere te veranderen, te \"transmuteren\".\nMetalen.\nSinds de oudheid onderscheidde men zeven metalen. Deze metalen konden worden weergegeven met astronomische symbolen voor de zeven klassieke planeten, waartoe ook de maan en de zon gerekend werden. Enkelen veronderstelden een directe (occulte) relatie tussen planeet en metaal, anderen zagen het zuiver allegorisch. De verbindingen zijn deze:\nSinds de Arabische alchemie werd verondersteld dat de metalen samengesteld waren uit een specifieke combinatie van twee principes, namelijk \"mercurius\" en \"sulfer\" (niet noodzakelijk de scheikundige elementen kwik en zwavel). Het idee was vervolgens de metalen te analyseren en een nieuwe balans te bewerkstelligen om zo een nieuw metaal te verkrijgen. Door de 'vorm' van het lood, het koper of het kwik eerst weg te nemen kon vervolgens de 'vorm' van het goud hierin worden opgelegd. In deze animistische opvatting van materie werd dit proces gezien als de 'dood' van het onzuivere basismetaal en zijn hergeboorte als het zuivere goud of zilver. Om nu na de 'dood' van het basismetaal het edele metaal te kunnen vormen, was nog iets nodig: eens soort scheikundig middel om dit te laten gebeuren. \"The Mirror of Alchemy\" verwoordt dit als volgt: \u201cAlchemie is een wetenschap die leert hoe een bepaald medicijn samen te stellen, Elixer genaamd, dat metalen of onvolmaakte materie volmaakt maakt door middel van projectie.\u201d Dit 'universele medicijn of Elixir (uit het Arabische al-iksir, 'het poeder') was ook gekend onder andere namen, zoals het \"tinctuur\", de \"Steen der wijzen\" en tal van andere namen. \"Projectie\" is de handeling van het in contact brengen van de Steen met een gewoon, 'onzuiver' metaal.\nHet hele proces (\"Magnum Opus\") dat hierna wordt beschreven, leverde uiteindelijk 'goud' op, het metaal verkregen door de transmutatie. Die zuiverheid van het goud was de kwaliteit die de alchemist nastreefde, en hierin lag ook de ambigu\u00efteit van de alchemie. Sommige alchemisten, zoals Edward Kelly, streefden werkelijk rijkdom na door hun kunsten aan vorsten en graven aan te bieden. Anderen wezen erop dat het niet om gewoon goud ging, maar om 'filosofisch goud'. De auteur van \"The Mirror of Alchemy\" verwoordde het zo: \u201cHet goud, verkregen door deze Kunst, overtreft al het natuurlijke goud in alle eigenschappen, zowel in geneeskracht als in al het andere.\u201d\nHet Magnum Opus.\nEr bestond geen eenduidigheid over hoe de Steen der wijzen precies vervaardigd moest worden, en men vindt verschillende proced\u00e9s, begrippen en beschrijvingen bij verschillende auteurs. Globaal kan het Magnum opus opgedeeld worden in meerdere stappen van meestal 3, 4, 7 of 12 fasen, waarbij de ruwe materie bewerkt wordt om als eindproduct de Steen der wijzen op te leveren. Een invloedrijk werk was bijvoorbeeld George Ripleys \u2018The Compound of Alchemy\u2019 uit 1471, ook wel bekend als de \"Twelve Gates\". Daarin worden in twaalf hoofdstukken de twaalf fasen van het magnum opus \"(\"het grote werk\")\" als volgt beschreven:\nPsychologische interpretatie van het zuiveringsproces.\nDe Zwitserse arts en psychiater Carl Gustav Jung (1875\u20131961) schreef een aantal boeken, waarin hij een vergelijking trok tussen de symboliek van de alchemie en de archetypische voorstellingen die hij waarnam bij zijn studie van in alle culturen en tijden voorkomende symbolen in bijvoorbeeld dromen en kunstuitingen. De alchemie beschreef volgens hem processen die symbolische uitbeeldingen waren van het proces van individuatie. Hij vergeleek het werk van de alchemisten met een soort studieboek van het collectief onbewuste. Wat voor soort goud het ook was waar de alchemisten naar op zoek waren geweest, zo dacht hij, ze hadden in feite door hun werk het onbewuste ontdekt. De sterke beelden van alchemistische taferelen (bijvoorbeeld: koning en koningin in seksuele gemeenschap, een liggende man uit wiens lichaam op de plaats van de penis een boom groeit, man en vrouw die versmelten tot een hermafrodiet) waren volgens hem duidelijk bedoeld om over te mediteren als verschillende fasen van ons bewustzijn. Onder invloed van het onderzoek dat Jung deed over alchemie, gingen psychologen de alchemistische processen ook interpreteren als projecties van onbewuste psychische processen. Hierbij werd de groei beschreven die de ziel of de psyche doormaakt om \u00e9\u00e9n te worden, een volledig mens. Volgens deze visie zou de \"Steen der wijzen\" deze volgroeide en volmaakte mens zelf zijn. Als eerste logische stap was de afbraak van het ego nodig.\nSoms wordt het alchemistisch zuiveringsproces niet in 12 maar in 7 stappen beschreven. Elk van deze stappen of fasen in het proces kan in verband worden gebracht met zowel een beschrijving uit de Smaragden Tafel als met een fase van het groeiproces van de alchemist zelf:\nDezelfde termen duiden tegenwoordig chemische methoden aan.\nReferenties aan alchemie.\nIn computerspellen.\nEen van de vroegste computergames waarin een alchemist figureerde als personage, was het voor ZX Spectrum door Ian Weatherburn ontwikkelde spel \"Alchemist\" uit 1983. In spellen (voornamelijk role playing games) als \"World of Warcraft\", \"Dragon Age\" of \"The Elder Scrolls\" is alchemie een beroep of vaardigheid die spelers gebruik laat maken van hun inventaris om bepaalde potions, relieken of spreuken te maken/gebruiken."}
{"id": "8276", "revid": "1080613", "url": "https://nl.wikipedia.org/wiki?curid=8276", "title": "Ludvig Holberg", "text": "Ludvig Holberg (Bergen, 3 december 1684 - Kopenhagen, 28 januari 1754) was een Noors-Deense toneelschrijver.\nLeven en werk.\nHolberg was de jongste van zes broers. Zijn vader stierf toen hij nog geen jaar oud was. Hoewel niemand in zijn familie ooit geschreven had, ontwikkelde Ludvig zich tot de \"vader van de Deense literatuur\". Holberg woonde lange tijd in Kopenhagen en was er docent aan de universiteit. Dit is ook waar hij zijn beroemde komedies schreef. In het begin lukte het hem niet werk te vinden dat hem werkelijk interesseerde. Hij studeerde rechten, geschiedenis en taalkunde. Later doceerde hij uiteenlopende vakken zoals metafysica, Latijn en geschiedenis.\nHolberg was een bereisd man. In zijn jonge jaren bezocht hij Nederland, Frankrijk en Rome en leerde zo veel verschillende mensen en culturen kennen. Hij studeerde een tijd aan de Universiteit van Oxford. Zijn reizen, waarbij hij Latijnse en Franse komedies te zien kreeg, waren een belangrijke bron van inspiratie voor zijn komedies. \nIn zijn tijd in Parijs had hij nauwe banden met Jacob Winsl\u00f8w een Deense katholiek die probeerde hem te bekeren, maar Ludvig bleef het Lutherse geloof trouw. Toch had hij daar een vooruitstrevende kijk op. Ten aanzien van het in zijn tijd nieuwe heliocentrische wereldbeeld dat omstreden was omdat het een letterlijke interpretatie van sommige delen van de Bijbel leek tegen te spreken, zei hij: \"De Heilige Schrift is niet geschreven om mensen astronomie bij te brengen, maar om ze tot zaligheid te brengen\".\nZijn schrijverschap kent drie hoofdthema's: een historische, een po\u00ebtisch/komische en een filosofische periode. Vooral in de komische toneelspelen, waardoor hij het meest bekend is, was hij bijzonder productief. Men zegt wel dat zijn geloofshouding het de\u00efsme vertegenwoordigt met zijn scepsis tegenover de erfzonde en zijn nadruk op de vrije wil van de mens. Holberg heeft een belangrijke wetenschappelijke bijdrage geleverd. Tot zijn tijd was de wetenschap ondergeschikt aan de religie. Holberg stelde daar empirisme, met nadruk op ervaring en observatie tegenover.\nTer ere van Holberg stelde de Noorse regering in 2003 de Holbergprijs in voor wetenschappers die zich verdienstelijk hebben gemaakt op het terrein van de kunsten, de geesteswetenschappen, de sociale wetenschappen, het recht of de theologie."}
{"id": "8277", "revid": "80021", "url": "https://nl.wikipedia.org/wiki?curid=8277", "title": "Marten Toonder", "text": "Marten Toonder (Rotterdam, 2 mei 1912 \u2013 Laren, 27 juli 2005) was een Nederlands stripauteur. Hij was de oprichter van de Toonder Studio's. Hij kreeg bekendheid als schrijver en tekenaar van Olivier B. Bommel en Tom Poes. Hij was de broer van schrijver Jan Gerhard Toonder.\nBiografie.\nMarten Toonder junior werd geboren te Rotterdam. Zijn vader, Marten Toonder senior, werd geboren in het Noord-Groningse Warffum. Ook zijn moeder, Trientje Huizinga, was van Groningse afkomst. Twee jaar later werd zijn broer Jan Gerhard geboren. \nToonder maakte kennis met strips door de comics die zijn vader, die zeekapitein was, uit de Verenigde Staten van Amerika meenam.\nKort na de Eerste Wereldoorlog vestigde het gezin Toonder zich in Scheveningen. De gedachte van Martens moeder was dat als zij dicht bij zee zouden wonen, dit gemakkelijker voor haar man zou zijn, maar Martens vader voelde zich als man van de grote vaart niet thuis in het vissersdorp. Op de toen zesjarige Marten hadden echter het strand en de buitenlandse bezoekers met hun eigen gewoonten en tradities en die uit voor hem verre oorden kwamen, grote indruk gemaakt. In de verhalen van heer Bommel, Tom Poes, kapitein Wal Rus en Kappie bracht hij die later tot uiting.\nNa zijn eindexamen H.B.S. maakte hij als beloning een zeereis naar Argentini\u00eb, waar hij in 1931 Jim Davis, de assistent van Disney-striptekenaar Dante Quinterno, ontmoette, die hem inspireerde om zelf ook strips te gaan tekenen. Hiervoor ging hij naar de Rotterdamse academie, maar die verliet hij al snel weer. \nIn 1935 trouwde hij met Afine Korn\u00e9lie Dik, oorspronkelijk een buurmeisje uit zijn jeugd, die onder de naam Phiny Dick zelf strips en kinderboeken heeft getekend en geschreven. Ook maakte ze teksten bij de tekeningen van haar man voor de strip \"Kappie\". In 1936 werd zoon Eiso Toonder geboren.\nToonder richtte Toonder Studio's op, een bedrijf dat een afsplitsing was van Toonder-Geesink productie. Het bedrijf richtte zich in eerste instantie op het uitbrengen van stripverhalen, maar begaf zich later ook op het gebied van reclame en tekenfilms.\nGedurende de Tweede Wereldoorlog werkte Toonder bij De Telegraaf en werd hij lid van de Nederlandsche Kultuurkamer. Hoewel hij na de oorlog werd veroordeeld voor collaboratie, was hij naar eigen zeggen een \"verzetsman\". Toonders verweer tegen de aanklacht van collaboratie door publicatie in de Duitsgezinde Telegraaf en het sluiten van een contract met de UFA in Berlijn was, dat hij zijn tekenaars beschermde en een dekmantel voor illegale activiteiten verschafte. Toonder antedateerde in zijn memoires zijn verzetswerk dat pas na 1944 substantieel werd. Hij tekende anti-Duitse spotprenten in het verzetsblad \"Metro\" en vervalste Duitse stempels. De Toonderstudio's waren ook betrokken bij het opzetten van een illegale drukkerij in Amsterdam. Op 22 oktober 1982 ontving hij uit handen van Dick van Veen het Verzetsherdenkingskruis.\nIn 1965 verhuisde Toonder met zijn vrouw naar Greystones, in Ierland, om zich geheel te wijden aan het striptekenen. Hij merkte tot zijn verbazing dat het Ierse landschap erg leek op dat wat hij al jaren in zijn Bommel-strips had getekend.\nPhiny Dick overleed in 1990. In 1996 hertrouwde Toonder met de componiste Tera de Marez Oyens, die later dat jaar overleed aan een ongeneeslijke ziekte. In 2001 verhuisde Toonder terug naar Nederland. Sindsdien woonde hij in het Rosa Spier Huis te Laren.\nToonder overleed op 93-jarige leeftijd in zijn slaap. Zijn as werd bijgezet in het familiegraf op de Redford Cemetery van Greystones.\nOnderscheidingen.\nToonder was Officier in de Orde van Oranje-Nassau en drager van het Verzetsherdenkingskruis. Hij is onderscheiden met de Wolfert van Borselenpenning van de stad Rotterdam. Hij was Officier in de Orde van Verdienste \"Pro Merito Melitense\" van de Soevereine Militaire Hospitaalorde van Sint-Jan van Jeruzalem, Rhodos en Malta. Deze laatste onderscheiding ontving hij op voordracht van de Ierse afdeling van deze hospitaalorde. Toonder had anoniem een ambulance geschonken.\nWerken.\nToonders eerste strips verschenen in 1933. Zo tekende hij de strip \"Bram Ibrahim\" en werkte hij vanaf dat jaar als tekenaar voor de drukkerij-uitgeverij Nederlandse Rotogravure Maatschappij in Leiden, waarvoor hij talloze strips en illustraties voor diverse bladen maakte. \nVanaf 1941 verschenen in De Telegraaf de stripromans die Toonder het meest bekend hebben gemaakt, met als hoofdpersonen Tom Poes en Heer Bommel. De striproman heeft een eigen, karakteristiek formaat: in de krant als twee kolommen tekst met daarboven drie plaatjes, soms slechts twee bredere, zonder tekstballonnen. Hierdoor wordt de aandacht bij de plaatjes niet afgeleid door tekstballonnen en krijgt de tekst een eigen leven. Dit was een eis van toenmalig hoofdredacteur J.C. Fraenkel van de Telegraaf.\nEr zijn 177 Bommelverhalen als striproman verschenen, waarvan later meerdere keren selecties werden uitgebracht in boekvorm. Ze worden meestal aangeduid met de term \"Bommelsaga\" of de \"dagbladstrips\". De reeks werd afgesloten met het verhaal \"Het einde van eindeloos\", dat in 1985-1986 verscheen. In de boekuitgaven werd de tekst niet meer in kolommen afgedrukt. In veel boekuitgaven werden de plaatjes sterk verkleind weergegeven, wat afbreuk deed aan de gedetailleerde tekeningen. \nDaarnaast zijn ook verhalen verschenen als ballonstrip in onder andere stripweekblad \"Donald Duck\". Deze waren echter grotendeels door medewerkers van de Toonder Studio's geschreven en worden daarom meestal niet tot het \"echte\" Toonderwerk gerekend.\nDe beste verhalen kenmerken zich door subtiele humor, ironie en een min of meer verborgen maatschappijkritiek (bijvoorbeeld in de verhalen \"De Bovenbazen\", \"Het monster Trotteldrom\", \"Het huilen van Urgje\", \"Het nieuwe denken\" en \"De bevrijding van Sollidee\"). Ook kennen ze een bijzonder taalgebruik. Woorden als \"denkraam\" en \"minkukel\" werden ook buiten de strips van Toonder bekend.\nToonder heeft niet alle Bommelverhalen zelf kunnen tekenen en hij heeft ook niet alle teksten geschreven. Ook als hij door tijdsdruk en gezondheidsproblemen met ogen, pols en overbelaste rechterhand het tekenen van de Bommelsaga aan medewerkers moest overlaten was hij zo dicht mogelijk betrokken bij het verloop van het verhaal. Hij wilde waar en wanneer mogelijk ook steeds de tekeningen corrigeren. Het tekenen van achtergronden en het voor de kwaliteit zo belangrijke \"inkten\" van de oorspronkelijke potloodtekeningen werd vaak uitgevoerd door medewerkers die daarvoor van Marten Toonder geen erkenning en weinig salaris kregen. Toonder bezat het auteursrecht van de figuren en liet anderen niet in zijn roem delen.\nIn Oisterwijk heeft van 1955 tot 1959 een miniatuur-Rommeldam bestaan, waaraan ook Toonder heeft meegewerkt.\nEen aantal van de Bommelverhalen zijn als tekenfilm uitgebracht, maar deze waren niet erg succesvol. De tekenfilms hadden wel de grollen, maar misten de subtielere humor die uit de verhalen spreekt. Een mogelijke uitzondering is de film \"Als je begrijpt wat ik bedoel\". Deze kreeg een compliment van Walt Disney en Warner Bros. Toonder zelf was echter niet onverdeeld gelukkig met de film. De film zou te veel het karakter van een slapstick gekregen hebben.\nAndere stripreeksen van de hand van Toonder, met name van de Toonder Studio's, zijn:\nJuni 2017 verscheen een detective met als titel \"Tim MacNab zoekt kopij\". Het manuscript uit 1937 werd ontdekt in het Literatuurmuseum, waar de originele getekende strips zijn ondergebracht.\nOp 1 november 2019 verscheen \"Het geheim van Marten Toonder\", een gelimiteerde, bibliofiele uitgave van werk uit Toonders nalatenschap.\nOver Toonders werk.\nIn december 2005 verscheen het boek met dvd \"De Tao van Toonder\" van Frank van Hartingsveld bij Uitgeverij Panda. In dit boek wordt de levensfilosofie van Toonder uiteen gezet aan de hand van zijn uitspraken in interviews. Na een geschil over auteursrechten werd in 2006 tijdelijk een rechterlijk verkoopverbod van kracht voor \"De Tao van Toonder\".\nUitgeverij Panda heeft van 1990 tot 2002 ook de enige en laatste, gecorrigeerde, aangevulde en geautoriseerde volledige versie van de dagbladpublicaties uitgebracht onder de titel \"Heer Bommel. Volledige werken. De dagbladpublicaties\". Toonder geeft daarin ook kort commentaar op zijn eigen verhalen.\nIn december 2007 verscheen een studie naar occulte invloeden in het werk van Toonder, \"Heer Bommel en het para-abnormale, over de magie in de Bommelsaga\", van de hand van Willem Venerius. De schrijver kreeg hiervoor de medewerking van Eiso Toonder, de oudste zoon van Marten Toonder.\nTaal.\nHet taalgebruik van Toonder wordt gekenmerkt zowel door archa\u00efsmen als door neologismen, door ironie, het gebruik van hyperbolen, komische namen, het gebruik van clich\u00e9s door vaste stripfiguren, het gebruik van kromme taal door bijvoorbeeld professor Prlwytzkofsky en het gebruik van 'valse beeldspraak'.\nVeel van de zegswijzen uit de verhalen zijn mettertijd deel geworden van de Nederlandse taal.\nEnkele van de meest gebruikte neologismen zijn: \"bovenbaas\", \"denkraam\", \"grootgrutter\", \"minkukel\" en \"zielknijper\". Nieuwe uitdrukkingen zijn onder andere:\nEerbetoon.\nIn 1992 ontving Toonder als 80-jarige de Tollensprijs voor zijn hele oeuvre.\nOp 21 oktober 1995 werd Toonder als groot schrijver en vooral vanwege zijn bijzondere taalgebruik, het erelidmaatschap door het Genootschap Onze Taal toegekend. Bij deze gelegenheid werd als hommage een bundel met het Bommellexicon gepubliceerd.\nOp 2 mei 2002 werd ter ere van zijn 90e verjaardag het standbeeld \"Ode aan Marten Toonder\" onthuld op het Binnenrotteplein in Rotterdam naast het Station Blaak aldaar. Het bronzen en granito beeld is 6 meter hoog en werd ontworpen door kunstenaarsgroep de Artoonisten. Vanwege diverse bouwwerkzaamheden op het plein werd het beeld in februari 2015 weggehaald en tijdelijk opgeslagen. Op 2 mei 2017, 105 jaar na de geboorte van Marten Toonder, werd het weer teruggeplaatst nabij Station Blaak. Het beeld werd ten opzichte van de oorspronkelijke locatie ongeveer 10 meter in westelijke richting verplaatst.\nHet Marten Toonderplein ligt in het hart van de stad, nabij de Markthal en Station Blaak, de plek waar ook het teruggeplaatste Toondermonument van de Artoonisten-kunstenaars staat, een beeld dat zeer in trek is bij met name fotograferende buitenlandse toeristen die de stad aandoen.\nIn 2009 werd de Marten Toonderprijs ingesteld, een onderscheiding voor een striptekenaar die een bijdrage heeft geleverd aan de Nederlandse cultuur. De prijs werd jaarlijks in maart uitgereikt en bestond uit een geldbedrag van 25.000 euro. Hij werd uitgereikt aan Peter Pontiac, Jan Kruis en Joost Swarte, maar in 2013 alweer afgeschaft vanwege bezuinigingen.\nOp zijn geboortedag in 2018 eerde Rotterdam Marten Toonder met een straatnaam in zijn geboortestad. Een paar jaar eerder werd in Almere al een straat (en brug en fietspad) in de Stripheldenbuurt naar hem vernoemd.\nToonderjaar 2012.\nHet jaar 2012 ging de boeken in als het \"Toonderjaar\". Het gehele jaar werd herdacht dat het honderd jaar geleden was dat Marten Toonder werd geboren.\nTer gelegenheid van het Toonderjaar ging op 21 januari 2012 een nieuwe Bommelmusical in premi\u00e8re in het oude Luxor Theater te Rotterdam, Toonders geboortestad, onder de naam: 'De Nieuwe IJstijd'. Dit muzikale stripverhaal was geproduceerd en uitgebracht door Opus One, het Amsterdamse theatergezelschap dat in 1998 zijn 10-jarig jubileum vierde met de musical De Trullenhoedster. Koningin Beatrix was daarbij aanwezig.\nDe stripdagen op 10 en 11 maart 2012 stonden in het teken van de biograaf van heer Bommel, Tom Poes en vele andere stripfiguren.\nHet Nederlands Stripmuseum in Groningen had van 24 april tot en met 30 september een speciale expositie gewijd aan Marten Toonders bekendste creaties onder de titel: \"Waarom is Bommel een beer?\" Het antwoord op die vraag werd gegeven door bioloog Midas Dekkers.\nIn oktober verscheen een vuistdikke biografie over Marten Toonder, geschreven door Wim Hazeu. Tegelijkertijd verscheen een \"Schrijversprentenboek\" van het Letterkundig Museum, samengesteld door Klaas Driebergen. Dat boek begeleidde de tentoonstelling \"Marten Toonder. Een dubbel denkraam\" in het Letterkundig Museum. Uitgeverij Personalia publiceerde in samenwerking met de Toonder Compagnie de \"Bommelglossy\", een eenmalige uitgave ter gelegenheid van het Toonderjaar, met als fictieve hoofdredacteur Olivier B. Bommel en bijdragen van diverse tekenaars en schrijvers, zoals Jan Kruis, Dick Matena, Th\u00e9 Tjong-Khing, Midas Dekkers, Wil Raymakers, Gerben Valkema, Patty Klein, Jan van Haasteren, Jan Steeman, Jean-Marc van Tol, Andrea Kruis, Arend van Dam, Wim Hazeu en Peter van Straaten.\nBewerkingen.\nVanaf 5 februari 2007 werd een hoorspelserie uitgezonden op Radio 6, Radio 4 en Radio 1, onder regie van Peter te Nuyl. Ze bestond uit 75 verhalen in 440 afleveringen van telkens een kwartier, waaronder de 48 verhalen die Marten Toonder zelf zijn beste vond.\nTrivia.\nIn Zoeterwoude bevindt zich Museum De Bommelzolder. In dit museum is een grote collectie met werken van Toonder.\nOp het Kon.Emmaplein in Den Bommel op Goeree-Overflakkee bevindt zich een bronzen standbeeld van Heer Olivier Bommel.\nIn juli 2022 opende in Assen het \"Bommel en Tom Poesmuseum\"."}
{"id": "8278", "revid": "1223957", "url": "https://nl.wikipedia.org/wiki?curid=8278", "title": "Provincies van Nederland", "text": "De Nederlandse provincies (of verouderd: provinci\u00ebn) vormen de bestuurslaag tussen de rijksoverheid en de Nederlandse gemeenten. Het Europese deel van Nederland is verdeeld in twaalf provincies die elk hun eigen volksvertegenwoordiging en bestuur hebben. \nDeze provincies zijn weer onderverdeeld in 342 gemeenten. De provincies hebben specifieke bevoegdheden en taken zoals ruimtelijke ordening, milieubescherming en cultuur. Daarnaast houden ze toezicht op de gemeenten en spelen ze op veel gebieden een co\u00f6rdinerende rol in samenwerking met gemeenten, andere instanties en particuliere organisaties. Op Europees niveau vormen de provincies de Nederlandse NUTS 2-gebieden. \nGeschiedenis.\nDe geschiedenis van de meeste Nederlandse provincies gaat terug op de late middeleeuwen. Er waren toen in de Noordelijke en Zuidelijke Nederlanden verschillende vorstendommen en gebieden die grotendeels zelfstandig waren. In de vijftiende en zestiende eeuw kwamen deze bijna allemaal onder het Bourgondische Rijk en later de Habsburgers te vallen. De gebieden waren verbonden in een personele unie, maar de nieuwe heersers voerden een centralisatiepolitiek, met instelling van enkele centrale instellingen en later van de Zeventien Provinci\u00ebn.\nTijdens de Nederlandse Opstand vormde een aantal overwegend noordelijke gewesten in 1579 een samenwerkingsverband: de Unie van Utrecht. Een deel van de gewesten zwoer in 1581 met de Acte van Verlatinge Filips II af als landsheer. Dit wordt vaak gezien als het begin van het huidige Nederland als zelfstandige natie. Nadat in 1588 enkele pogingen tot het benoemen van een nieuwe landsheer mislukt waren, gingen de gewesten waar de opstand succes had verder als de Republiek der Zeven Verenigde Provinci\u00ebn. Dit was een confederatie waarin de gewesten een grote zelfstandigheid hadden. Anders dan bij de meeste provincies in heden en verleden, duidt de naam \"provinci\u00ebn\" in dit verband dus geen ondergeschikte positie in het staatsbestel aan.\nIn 1609 verklaarde de Republiek dat zij geen deel meer uitmaakte van het Heilige Roomse Rijk. Bij de vrede van M\u00fcnster in 1648 werd deze situatie ook door de Spanjaarden erkend. De Republiek bestond toen uit zeven gewesten waarvan er zes in grondgebied ongeveer overeenkwamen met een van de huidige provincies: Friesland, Groningen (\u2018Stad en Lande\u2019), Overijssel, Gelderland (\u2018Gelre en Zutphen\u2019), Utrecht en Zeeland. Het belangrijkste gewest, Holland, omvatte zowel het latere Noord- en Zuid-Holland als een deel van Noord-Brabant.\nAan de Republiek waren inmiddels ook territoria toegevoegd die niet de status van provincie bezaten, de zogeheten Generaliteitslanden. Die werden zo genoemd omdat ze rechtstreeks door de centrale overheid (de Staten-Generaal) bestuurd werden. Het betrof hier Staats-Vlaanderen (later als Zeeuws-Vlaanderen in de provincie Zeeland opgenomen), Staats-Brabant (dat grotendeels overeenkomt met de latere provincie Noord-Brabant) en Staats-Overmaas. Landschap Drenthe bestuurde zich wel zelf, maar was niet vertegenwoordigd in de Staten-Generaal.\nMet de Bataafse Revolutie (1795) begon een nieuw centraliseringsproces. Uiteindelijk werden de Noordelijke en Zuidelijke Nederlanden in 1815 samengevoegd tot het Verenigd Koninkrijk der Nederlanden. De nieuwe eenheidsstaat was verdeeld in zeventien provincies, waarbij de oude verschillen in status tussen de verschillende gebieden vervielen. Drenthe en Noord-Brabant (voorheen Staats-Brabant) waren dus sindsdien een normale provincie. Andere, kleinere gebieden (de kleinere generaliteitslanden en een aantal gebieden die tijdens de Republiek nog onafhankelijk waren), werden samengevoegd.\nNa de Belgische Revolutie in 1830 scheidden de Zuid-Nederlandse provincies zich af. Bij de erkenning hiervan kreeg Nederland in 1839, het oostelijke deel van de provincie Limburg terug (in ruil voor de westelijke helft van het Groothertogdom Luxemburg, dat bij Belgi\u00eb bleef). Deze provincie Limburg kreeg daarbij eerst een bijzondere status. Het was namelijk tegelijkertijd als hertogdom Limburg ook lid van de Duitse Bond. Nadat deze \"status aparte\" was genormaliseerd bleef het provinciaal bestuur de titel \"Hertogdom\" nog veertig jaar voeren. Uit het bijzondere verleden van Limburg stamt ook de titel gouverneur, waarmee in Limburg de commissaris van de Koning nog altijd (informeel) wordt aangeduid.\nIn 1840 werd de provincie Holland gesplitst in twee provincies, Noord-Holland en Zuid-Holland. Daarmee werd de scheiding geformaliseerd die al sinds de Franse tijd had bestaan, waarbij de provincie Holland twee bestuurscentra kende.\nDe provincie Flevoland is ingesteld per 1 januari 1986.\nIn 1997 werd de offici\u00eble naam van de provincie Friesland veranderd in het Friestalige \"Frysl\u00e2n\".\nIngetrokken toekomstplannen.\nIn de tweede helft van de jaren 1970 waren er plannen om Nederland in een groter aantal provincies te verdelen. Daarbij zouden dan de kleinere provincies (qua inwoneraantal) min of meer blijven bestaan (Zeeland, Groningen, Friesland, Drenthe) terwijl de grotere provincies zouden worden opgedeeld (met enkele grenscorrecties). Een wetsontwerp van minister van Binnenlandse Zaken W.F. de Gaay Fortman voorzag een herindeling in 24 provincies. Daarbij zou Noord-Holland bijvoorbeeld ruwweg worden verdeeld in een provincie Kennemerland (rond Haarlem), Amstelland (rond Amsterdam, inclusief Waterland en de Zaanstreek) en een kleinere provincie Noord-Holland (het overgebleven noordelijke deel, met hoofdstad Alkmaar). Het Gooi (het zuidoosten van Noord-Holland) zou met een deel van Utrecht opgaan in een nieuwe provincie Gooi- en Eemland. Er was toen ook al een provincie Flevoland voorzien, die echter niet de Noordoostpolder zou omvatten. De opvolger van De Gaay Fortman, Hans Wiegel, voorzag nog steeds een herindeling, maar nu met 17 provincies. Hij verwachtte dat deze herindeling binnen tien jaar een feit zou zijn.\nIn de jaren negentig waren er plannen om in stedelijke gebieden zoals Amsterdam en Rotterdam zogenaamde \"stadsprovincies\" te vormen.\nIn 2012 werd door het kabinet-Rutte II voorgesteld om de twaalf provincies tot vijf of zeven landsdelen te fuseren, te beginnen met de fusie van Noord-Holland, Utrecht en Flevoland tot een nieuw te vormen entiteit met de werknaam Noordvleugelprovincie.\nFuncties.\nTaken en werkterreinen.\nVan de eigen provinciale taken is ruimtelijke ordening een van de belangrijkste. Nederland is dichtbevolkt. Voor elke vierkante meter grond is in plannen vastgesteld wat de bestemming is. In structuurvisies bepaalt de provincie globaal wat haar beleid is voor de ruimtelijke ordening, met betrekking tot woningbouw, verkeer en vervoer, landbouw, natuurgebieden, recreatie, et cetera. Structuurvisies moeten passen binnen de structuurvisies die het Rijk maakt voor heel Nederland. Op zijn beurt beoordeelt het provinciebestuur of de bestemmingsplannen en structuurvisies van de gemeenten stroken met de plannen van de provincie.\nWater en milieu spelen een grote rol in het dagelijks werk van de provincie. De provincie verricht onderzoek en zorgt waar nodig voor de schoonmaak van verontreinigde terreinen, bijvoorbeeld van oude gasfabrieken. Met fabrieken maakt de provincie afspraken om stank en luchtvervuiling te beperken. De provincie stimuleert hergebruik en milieuvriendelijke afvalverwerking. Samen met Rijkswaterstaat en de waterschappen regelt de provincie dat rivieren, sloten en plassen bevaarbaar blijven, dat er gezond zwemwater is en dat afvalwater van huishoudens en fabrieken gezuiverd wordt.\nOp het terrein van verkeer en vervoer zorgt de provincie voor de aanleg van wegen, fietspaden en het bouwen van bruggen en viaducten. Het beheer en onderhoud van die wegen en bruggen is naast de zorg voor verkeersveiligheid een belangrijke provinciale taak. De provincie ontwikkelt in menige regio alternatieve vormen van vervoer zoals belbussen en regiotaxi en de aansluiting op het openbaar vervoer, zoals de aanleg van carpoolplaatsen.\nMet betrekking tot de economie heeft de provincie vooral een stimulerende taak. Ieder provinciebestuur zal zich inspannen om economische ontwikkeling en werkgelegenheid te bevorderen. Samen met gemeenten, werkgevers en werknemers werkt de provincie aan een goed vestigingsklimaat voor bedrijven. Sommige provincies hebben samen met andere overheden en het bedrijfsleven speciale ontwikkelingsmaatschappijen opgericht, waarbij ook aandacht aan de mogelijkheden voor scholing en onderwijs wordt besteed. Vrijwel alle provincies lobbyen bij de rijksoverheid en vooral de Europese Unie om economische subsidies binnen te krijgen.\nDe provincie behoudt waardevolle landschappen als de duinen, de Delta met de Biesbosch, het rivierenlandschap in Limburg, Overijssel en Gelderland, de Veluwe, de Friese meren en de Waddenzee. In agrarisch gebied stimuleert de provincie het behoud van natuurwaarden.\nSamen met het Rijk, maar ook met de landbouw, de natuurbescherming en landschapsstichtingen, werkt de provincie aan het in stand houden en ontwikkelen van natuur en landschap. In de laatste jaren wordt er steeds meer budget voor natuurbeheer van het rijk naar de provincies overgeheveld.\nAndere provinciale taken liggen vooral op het terrein van welzijn en cultuur. Daaronder vallen onder meer de geestelijke gezondheidszorg, het bibliotheekwerk, toezicht op verzorgings- en verpleeghuizen, het bevorderen van de cultuur, de recreatie en de sportbeoefening. Zo verstrekt de provincie subsidie aan jongerenadviescentra en medische kleuterdagverblijven en kunnen vernieuwende kunst- en cultuurprojecten een beroep doen op provinciale ondersteuning. Wettelijke taken liggen er voor de provincies op het terrein van archeologie (o.a. meldpunt en depot voor bodemvondsten) en instandhouding van een regionale omroep.\nBehalve eigen taken heeft de provincie ook het toezicht op de gemeenten, al neemt die taak af doordat gemeenten de laatste jaren meer eigen verantwoordelijkheden gekregen hebben. Het toezicht is vooral financieel, vanuit de provincie wordt gecontroleerd of de gemeenten hun begroting wel op orde hebben. Bij meningsverschillen tussen een gemeentebestuur en een inwoner van die gemeente zijn Gedeputeerde Staten (GS) vaak scheidsrechter. Daarnaast houden de provincies toezicht op de waterschappen. Veel provincies hebben ten slotte belangen in de nutsbedrijven die water, gas en elektriciteit leveren en maken deel uit van het bestuur daarvan.\nInkomsten en uitgaven.\nProvincies zijn voor hun inkomsten voor het overgrote deel afhankelijk van de rijksoverheid. Een deel van de inkomsten komt uit het zogenaamde Provinciefonds, een fonds waarin het Rijk jaarlijks een deel van de belastingopbrengst stopt en verdeelt over de twaalf provincies. Deze inkomsten mag de provincie naar eigen inzicht besteden.\nNaast inkomsten uit het Provinciefonds ontvangen de provincies zogenaamde doeluitkeringen van het Rijk, uitkeringen voor een vastomschreven doel zoals openbaar vervoer, jeugdzorg of bodemsanering. Hoeveel een provincie krijgt is afhankelijk van het aantal inwoners, van het oppervlak aan land en water en regionale omstandigheden. Provincies kunnen ook zelf belasting heffen, de meest bekende provinciale heffing wordt gevormd door de 'opcenten', een provinciale opslag op de motorrijtuigenbelasting. Provinciefonds, doeluitkeringen en de motorrijtuigenbelasting dekken zo'n tachtig procent van de inkomsten. Overige inkomsten komen uit andere, kleinere bronnen en zijn per provincie verschillend. Alle provincies ontvangen leges, vergoedingen voor provinciale stukken of verleende diensten zoals bepaalde milieuvergunningen en het omhoog zetten van een brug. Sommige provincies krijgen inkomsten uit fondsen van de Europese Unie. De meeste provincies hebben reserves die, bijvoorbeeld in de vorm van rente, zorgen voor opbrengsten.\nVoor 2006 begrootten de twaalf Nederlandse provincies gezamenlijk 4,2 miljard aan inkomsten, terwijl de uitgaven op 4,4 miljard zijn begroot. De 200 miljoen begrotingstekort worden gedekt uit de reserves van de provincies zelf. In totaal wordt zo'n 1,7 miljard euro door het rijk 'geoormerkt' toegekend. Dit geld is bestemd voor specifieke beleidstaken zoals jeugdhulpverlening, bodemsanering en openbaar vervoer. Ongeveer 1 miljard euro komt van het rijk zonder specifiek toegewezen bestemming. In totaal brengen de opcenten op de motorrijtuigenbelasting ongeveer 1,1 miljard op. Tot slot kunnen de provincies in 2006 rekenen op ongeveer 300 miljoen euro aan rente en dividend uit aandelen.\nDe grootste uitgaven voor de provincies komen voor rekening van de beleidsterreinen welzijn en verkeer en vervoer. Zowel verkeer en vervoer (waaronder de bouw en onderhoud van wegen, bruggen en dergelijke vallen) als het welzijnsbeleid (waartoe onder meer instandhouding sociale voorzieningen op het platteland, jeugdbeleid en armoedebestrijding behoren) zullen in 2006 voor ongeveer een derde op de begrotingen van de provincies drukken.\nAmbtelijke organisatie.\nDe twaalf provincies beschikken ieder over een eigen ambtelijk apparaat. Deze provincieambtenaren zijn op vele terreinen werkzaam en hebben dan ook uiteenlopende werksoorten en beroepen. Bijvoorbeeld landmeter, jurist, sluiswachter en bestuurskundige. Aan het hoofd van de organisatie staat de provinciesecretaris (tot 2003 de provinciegriffier geheten). De provinciesecretaris is de eerste adviseur van het College van Gedeputeerde Staten, heeft de leiding over de ambtenaren van de provincie (niet zijnde de griffie) en vormt de verbinding tussen het college van Gedeputeerde Staten en het ambtelijk apparaat. Gedeputeerde Staten benoemen de provincie-secretaris.\nDe ambtelijke organisatie is verdeeld in diensten of directies, met daaronder afdelingen voor onderdelen van het provinciale beleidsterrein, bijvoorbeeld voor milieu, waterstaatszaken, ruimtelijke ordening, economie, recreatie, natuur, verkeer en vervoer.\nTot de invoering van het duale stelsel heette deze functionaris \"griffier\". Bij de invoering van het dualisme is bij zowel de gemeenteraad als de Provinciale Staten de functie van respectievelijk raads- en statengriffier ge\u00efntroduceerd. Zij hebben tot taak de gemeenteraad en provinciale staten in hun taken bij te staan en geven doorgaans leiding aan een afdeling ambtenaren genaamd de griffie. De griffie werkt direct voor Provinciale Staten en valt daarmee hi\u00ebrarchisch niet onder de provinciesecretaris\nDe statengriffier ondertekent samen met de commissaris van de Koning de besluiten van de Provinciale Staten. De Statengriffier wordt aangewezen door de Provinciale Staten. \nBestuur.\nProvinciale Staten.\nProvinciale Staten staan aan het hoofd van de provincie en vormen het algemeen bestuur van een provincie. De leden van Provinciale Staten worden een keer in de vier jaar gekozen en behoren allen tot politieke partijen. Het aantal leden is per provincie verschillend en afhankelijk van de grootte van de provincie. De Statenleden die tot eenzelfde partij behoren vormen een fractie. Statenleden die hun fractie verlaten kunnen onder hun eigen naam of die van een nieuwe groepering deel van Provinciale Staten blijven uitmaken. Elke fractie kiest uit haar midden een voorzitter, die leiding geeft aan de fractie en als belangrijkste woordvoerder optreedt. De gezamenlijke fractievoorzitters komen bij elkaar in het zogenaamde 'seniorenconvent', onder andere als er gevoelige politieke zaken te bespreken zijn in een vertrouwelijke sfeer. Binnen de fractie is het werk verdeeld, waardoor niet elk Statenlid overal evenveel verstand van hoeft te hebben. Zo zijn er voor elk beleidsterrein \u00e9\u00e9n of meer specialisten binnen de fractie. De specialisten zitten namens hun partij in de vaste commissies van Provinciale Staten. Elke Statenfractie heeft meestal de steun van \u00e9\u00e9n of meer fractie-assistenten. De belangen van de Staten als geheel worden behartigd door de Statengriffier.\nHoofdtaken van Provinciale Staten zijn het vaststellen van het beleid en het toezien op de uitvoering daarvan. In Provinciale Staten heeft ieder Statenlid een even zware stem. Besluiten worden genomen met een meerderheid van de aanwezige Statenleden. Statenleden hebben meestal een gewone baan en doen het Statenwerk in hun vrije tijd. Ze krijgen voor hun werkzaamheden een onkostenvergoeding.\nGedeputeerde Staten.\nHet college van Gedeputeerde Staten (GS) vormt het dagelijks bestuur van de provincie. De gedeputeerden worden gekozen door Provinciale Staten voor een periode van vier jaar. Zij treden tegelijk af met de leden van Provinciale Staten. Sinds maart 2003 zijn gedeputeerden geen lid meer van de Provinciale Staten. Het aantal gedeputeerden varieert per provincie. In Flevoland zijn er vier, de meeste andere provincies hebben er zes of zeven. Voorzitter van het college van Gedeputeerde Staten is de commissaris van de Koning.\nIn het college heeft iedere gedeputeerde zijn eigen taakgebied of portefeuille, zoals ruimtelijke ordening, verkeer en vervoer, natuur en milieu, welzijn en cultuur. Gedeputeerden hebben als voornaamste taak het voorbereiden en uitvoeren van besluiten van Provinciale Staten. Gedeputeerde Staten voeren een groot aantal regelingen van de rijksoverheid uit, de zogenaamde medebewindstaak. Daarnaast hebben zij een co\u00f6rdinerende en plannende functie en taken als het toezicht op de gemeentebesturen.\nDe gedeputeerden zijn verplicht over alle onderdelen van hun beleid inlichtingen te geven aan PS. Dit is de zogeheten verantwoordings- of informatieplicht. De gedeputeerden kunnen informatie aan Provinciale Staten onthouden, wanneer het vrijgeven ervan in strijd is met het openbaar belang. Weigert een gedeputeerde de gevraagde informatie en er is geen sprake van strijd met het openbaar belang, dan kunnen Provinciale Staten hem of haar ontslaan. Een gedeputeerde kan zelf tussentijds ontslag nemen. De opengevallen plaats wordt dan over het algemeen opgevuld door een ander Statenlid van dezelfde politieke partij.\nCommissaris van de Koning.\nEen commissaris van de Koning wordt niet gekozen door de inwoners van de provincie, maar benoemd door de Kroon (Koning en ministers). De benoeming geldt voor een periode van zes jaar, met de mogelijkheid tot herbenoeming. De commissaris kan alleen door de Kroon worden ontslagen. Bij de vervulling van een vacature voor een commissaris geven Provinciale Staten aan de minister van Binnenlandse Zaken en Koninkrijksrelaties in een profielschets hun wensen voor de nieuwe commissaris. Alle commissarissen zijn afkomstig uit de grote landelijke politieke partijen. Eenmaal benoemd wordt de commissaris echter geacht zijn functie onafhankelijk uit te voeren.\nDe commissaris van de Koning maakt deel uit van het provinciaal bestuur \u00e9n heeft tevens een taak als vertegenwoordiger van de landsregering, rijksorgaan wordt dat genoemd, in de provincie. Zo heeft de commissaris co\u00f6rdinerende bevoegdheden bij de rampenbestrijding en brengt hij regelmatig werkbezoeken aan gemeenten.\nBij burgemeestersbenoemingen speelt de commissaris een belangrijke rol. Als in een gemeente een vacature voor een burgemeester ontstaat stuurt de commissaris een aanbeveling voor een opvolger aan de minister van Binnenlandse Zaken. Maar eerst wint de commissaris advies in van de gemeenteraad. De commissaris betrekt dit advies in de aanbeveling aan de minister. De commissaris is niet alleen voorzitter, maar ook volwaardig lid van Gedeputeerde Staten en kan bepaalde taken in zijn portefeuille krijgen. Voorts heeft de commissaris het toezicht over de ambtelijke organisatie en eventuele provinciale bedrijven en vertegenwoordigt hij de provincie in tal van zaken.\nIn Limburg wordt de commissaris van de Koning ook wel aangeduid met de term Gouverneur.\nBurger en provincie.\nDe provincie treedt vaak op als regisseur van ontwikkelingen in een gebied, en als oplosser van regionale problemen. De provincie doet dat in overleg en samenwerking met andere overheden, met maatschappelijke instellingen en het bedrijfsleven. Personen en instanties kunnen op verschillende manieren invloed uitoefenen op het beleid en de besluiten van de provincie.\nOpenbaarheid.\nOpenbaarheid en communicatie zijn van groot belang voor wie over het beleid van de provincie ge\u00efnformeerd wil zijn en/of het wil be\u00efnvloeden. De vergaderingen van Provinciale Staten en de Statencommissies zijn in principe openbaar. Iedereen kan ze bijwonen. Ook informatie over provinciale bestuurszaken is openbaar. De Wet open overheid (Woo) geeft iedereen die daarom vraagt het recht op informatie. Slechts in een beperkt aantal gevallen kan de gevraagde informatie worden geweigerd. Bijvoorbeeld als openbaarmaking de privacy van anderen zou schenden. De WOB bepaalt ook dat de provincies en andere overheden uit zichzelf informatie moeten geven over hun beleid en activiteiten.\nInspraak en overleg.\nSoms organiseren provincies zelf inspraak over bepaalde kwesties. In andere gevallen is inspraak wettelijk verplicht. Zo moet een ontwerp-structuurplan twee maanden ter inzage liggen op het provinciehuis en bij de gemeenten in het structuurplangebied. Belanghebbenden kunnen er dan kennis van nemen, een reactie geven of bezwaar tegen maken. Inspraak kan verschillende vormen hebben, afhankelijk van het karakter van de beslissing die moet worden genomen. In de praktijk blijkt inspraak vooral een zaak voor organisaties, instellingen, verenigingen en professionals. De participatie van de niet-georganiseerde burger is meestal beperkt.\nDe afgelopen jaren heeft zich een nieuwe vorm van inspraak ontwikkeld, die onderdeel is van 'interactief beleid'. Daarin overlegt het provinciebestuur in een vroeg stadium van de beleidsontwikkeling over een bepaald onderwerp met andere overheden, instellingen, organisaties en belangengroeperingen. Over en weer worden idee\u00ebn en standpunten uitgewisseld en getoetst. In een aantal overlegronden wordt dan de besluitvorming voorbereid.\nBezwaar en beroep.\nWie het niet eens is met een besluit van de provincie kan daartegen in het algemeen eerst bezwaar en vervolgens beroep aantekenen. Elk bestuursorgaan is verplicht onder een besluit aan te geven welke bezwaar- of beroepsmogelijkheid geldt. De voornaamste administratiefrechtelijke procedure is die op grond van de Algemene wet bestuursrecht (Awb). Daarin staan de termijnen waarbinnen en de voorwaarden waaronder men beroep kan aantekenen. De eerste stap is een heroverweging door het provinciaal bestuur. Wie het niet eens is met het nieuwe besluit kan in beroep gaan bij de rechtbank in het arrondissement waar het bestuur zetelt (de provinciehoofdstad). Daarna kan men dan nog in hoger beroep gaan bij de Afdeling bestuursrechtspraak van de Raad van State. Een bezwaar- of beroepschrift moet altijd schriftelijk (en gemotiveerd) worden ingediend."}
{"id": "8279", "revid": "873027", "url": "https://nl.wikipedia.org/wiki?curid=8279", "title": "Boekovina", "text": "De Boekovina (Roemeens: \"Bucovina\"; Oekra\u00efens: \u0411\u0443\u043a\u043e\u0432\u0438\u043d\u0430, \"Bukovyna\"; Duits: \"Buchenland\"; Pools: \"Bukowina\", de naam betekent \"Beukenland\") is een historische regio, die nu ongeveer voor de helft in Roemeni\u00eb ligt en voor de helft in Oekra\u00efne. De oppervlakte is 10.442\u00a0km\u00b2. Het gebied ligt deels in en deels ten oosten van de Karpaten en het wordt van noordwest naar zuidoost doorsneden door de rivieren de Proet en de Siret. Langs de noordgrens stroomt de Dnjestr. De grootste plaatsen zijn Tsjernivtsi in Oekra\u00efne, Suceava in Roemeni\u00eb.\nDe beroemdste trekpleisters van de Boekovina zijn, afgezien van het bosrijke berglandschap, vijf aan de buitenkant met fresco's beschilderde kloosters. Deze zijn alle te vinden in de Roemeense Boekovina: in Vorone\u0163, Moldovi\u0163a, Humor, Arbore en Sucevi\u0163a. Deze 15de- en 16de-eeuwse kloosters zijn opgenomen in de Werelderfgoedlijst van de UNESCO (zie \"Kerken in Moldavi\u00eb\"). Daarnaast is de oude hoofdstad Czernowitz, nu Tsjernivtsi, een in laat-19de-eeuwse Habsburg-Oostenrijkse stijl gebouwde stad met nog steeds een Midden-Europese allure.\nGeschiedenis.\nDe Boekovina staat pas sinds het einde van de 18e eeuw onder die naam bekend. Tot dan toe vormde het gebied het noordelijk deel van het vorstendom Moldavi\u00eb. Dit Moldavi\u00eb was een vazalstaat van het Ottomaanse Rijk, toen de Boekovina in 1775 door het Habsburgse Oostenrijk werd veroverd. Aanvankelijk stond het onder militair bestuur, maar in 1786 werd het bij Galici\u00eb (een andere Oostenrijkse verovering) gevoegd. Er volgde een periode van immigratie van verschillende kanten: Oekra\u00efners, verschillende groepen Duitsers, Joden en kleine aantallen Hongaren, Polen, Armenen, Slowaken, Grieken en Roma voegden zich daarbij. In 1849 kreeg de Boekovina een eigen status als Oostenrijks kroonland. Toen in 1867 de Oostenrijks-Hongaarse Dubbelmonarchie ontstond, bleef de Boekovina bij het \"Oostenrijkse\" deel of Cisleithani\u00eb; het werd het oostelijkste gewest van het keizerrijk en het enige waar Roemenen woonden (de meeste Roemenen in Oostenrijk-Hongarije kwamen onder het \"Hongaarse\" deel aangeduid als Transleithani\u00eb). In de provincie Transsylvani\u00eb vormden zij de meerderheid.\nTerwijl het centrale gezag te maken had met de nationale ambities van zowel de Roemenen als de Oekra\u00efners (die elkaar getalsmatig ongeveer in evenwicht hielden), beleefde de Boekovina een culturele bloeiperiode. In 1875, de 100e verjaardag van de Oostenrijkse overheersing, kreeg de hoofdstad Czernowitz een Duitstalige universiteit. De Duitsers en de joden speelden een grote rol in het culturele en economische leven. Geen gebied in het rijk telde een zo hoog percentage joden onder zijn inwoners. De Duitstalige dichter Paul Celan (pseudoniem voor Antschel) was een van hen. Evenals de in het interbellum ook in Nederland wereldberoemde zanger Joseph Schmidt, vertolker van het lied \"Ik hou van Holland\".\nAan het eind van de Eerste Wereldoorlog viel Oostenrijk-Hongarije uiteen: het Verdrag van Saint-Germain (1919) wees de Boekovina in zijn geheel toe aan Roemeni\u00eb.\nBevolkingssamenstelling.\nSchattingen uit de late 18de eeuw geven een aandeel van driekwart Roemenen onder de bevolking aan. De vele migraties veranderden dat aanzienlijk, zoals uit onderstaande tabel blijkt:\nN.B. onder 'Duitsers' werd Duitstaligen verstaan, en dat was met inbegrip van degenen die Jiddisch spraken. In 1910 vormden zij de meerderheid (96.000) van de 168.000 inwoners die Duits in brede zin als hun omgangstaal opgaven. Joden woonden vooral in de steden en dan weer met name in Czernowitz, waar zij de relatieve meerderheid vormden en tal van Duits-culturele instellingen in stand hielden, waaronder de universiteit. Zie voor de etnisch Duitse bewoners Boekovinaduitsers. Naast de vier hoofdgroepen bevonden zich ook enkele kleine dorpsgemeenschappen van Hongaren en Polen in de Boekovina. Binnen de Oekra\u00efners of Roethenen vormden enkele gemeenschappen van bergboeren en -herders een apart etnisch element. De grote meerderheid (Roemenen en Oekra\u00efners c.q. Roethenen) beleed de Oosters-orthodoxe vorm van het christendom, maar dan in eigen nationale instituties. De etnische Duitsers waren in meerderheid rooms-katholiek.\nTussen de beide wereldoorlogen zou de Boekovina Roemeens blijven en werd van overheidswege een roemeniseringpolitiek doorgevoerd, die de niet-Roemeense culturele instellingen, met name het onderwijs van de andere bevolkingsgroepen zou onderdrukken. Aan de vooravond van de Tweede Wereldoorlog bepaalden nazi-Duitsland en de Sovjet-Unie in de geheime protocollen van het Molotov-Ribbentroppact dat Bessarabi\u00eb door de Sovjet-Unie mocht worden ingelijfd, maar deze viel op 26 juni 1940 na een ultimatum ook de Boekovina binnen. Roemeni\u00eb werd gedwongen zowel de noordelijke Boekovina als Bessarabi\u00eb en het Hertsagebied af te staan. Tussen 1941 en 1944 kreeg Roemeni\u00eb het met Duitse hulp terug en vonden er grootschalige Jodenvervolgingen door Roemeense fascistische milities (de IJzeren Garde) plaats. De joodse inwoners van de Boekovina werden in groten getale naar kampen in Transnistri\u00eb, het huidige Moldavi\u00eb dat inmiddels door Roemeni\u00eb was geannexeerd, gedeporteerd om daar om te komen.\nNa de oorlog, in 1947 (Vrede van Parijs) werd de splitsing van de Boekovina uit 1941 bevestigd. Cern\u0103u\u021bi, zoals Czernowitz in de Roemeense tijd heette, werd bij de Oekra\u00efense SSR gevoegd, de twee volgende steden, Suceava en R\u0103d\u0103u\u021bi, bleven Roemeens. Roemenen die met de overheid verbonden waren geweest werden uitgewezen. Duitsers waren inmiddels al ge\u00ebvacueerd. Van de etnische lappendeken die de Boekovina anderhalve eeuw was geweest, was weinig meer over. De zuidelijke Boekovina is sindsdien meer Roemeens geworden en de noordelijke meer Oekra\u00efens. Zo verdween het multiculturele karakter waar dit gebied om bekend stond.\nSinds het uiteenvallen van de Sovjet-Unie maakt de noordelijke Boekovina deel uit van de republiek Oekra\u00efne."}
{"id": "8281", "revid": "10914", "url": "https://nl.wikipedia.org/wiki?curid=8281", "title": "Provincie", "text": "Een provincie is een deelgebied van een land met vaak een eigen regionaal bestuur. Het gaat veelal om een bestuurs- of beheerslaag tussen het nationale en gemeentelijke bestuur, maar hier zijn uitzonderingen op.\nWoordgebruik en afbakening.\nDe term \"provincie\" (of een anderstalige vorm ervan) wordt in verschillende landen gebruikt, waaronder Nederland en Belgi\u00eb. Veel landen hebben echter andere namen (district, woiwodschap, departement, deelstaat, oblast enzovoorts) voor hun regionale bestuurslagen. Sommige \u2013 vooral kleinere \u2013 landen hebben geen bestuursniveau tussen de staat en het lokale niveau (de gemeenten).\nWanneer een land wel provincies heeft, is vaak het gehele land verdeeld in provincies, of het overgrote deel ervan. Het kan ook voorkomen dat bepaalde bestuurlijke eenheden sterkere autonomie hebben; die delen kunnen 'autonome provincie' heten maar zulke gebieden kunnen ook een afwijkende aanduiding hebben. Anderzijds zijn er in sommige landen gebieden die direct onder de staat vallen en niet onder een provincie of vergelijkbare eenheid.\nStaatsrechtelijk.\nStaatsrechtelijk is de provincie in Nederland en Belgi\u00eb de bestuurlijke eenheid tussen de gemeenten en de centrale overheid, slechts ten dele staat deze in staatsrechtelijke zin \"boven\" de gemeenten. In Nederland vormen de provincies de enige bestuurslaag tussen de gemeenten en de rijksoverheid. In Vlaanderen en Walloni\u00eb ligt de provinciale bestuurslaag tussen de gemeentelijke en die van het gewest. Het Brussels Hoofdstedelijk Gewest heeft geen provincies. Aan het hoofd van een provincie staat in Belgi\u00eb een gouverneur en in Nederland de provinciale staten, een college van volksvertegenwoordigers. In Nederland zit de commissaris van de Koning de collegevergadering voor. In Belgi\u00eb is de gouverneur een ambtenaar; de politieke macht van de provincie ligt in handen van de Bestendige Deputatie.\nNederland.\nIn Nederland heeft de provincie op verschillende beleidsterreinen, zoals ruimtelijke ordening en openbaar vervoer een belangrijke co\u00f6rdinerende taak. De provincie is in sommige gevallen toezichthouder op gemeenten en waterschappen. Provincies werken onderling samen in het Interprovinciaal Overleg en hebben functies in het kader van het Europees Comit\u00e9 van de Regio's.\nBelgi\u00eb.\nVolgens de grondwet regelt de provincie wat van provinciaal belang is, alsook de haar toegewezen taken door de Gemeenschap of het Gewest.\nIn Belgi\u00eb wordt sedert de invoering van het federalisme met het ontstaan van Gewesten en Gemeenschappen, het nut van de provincies sterk in twijfel getrokken. Er werden al politieke initiatieven genomen om de provincies op te doeken, maar dat is niet gelukt. De provincie is wel nog een belangrijke speler in de beroepsprocedure tegen beslissingen van gemeentebesturen inzake omgevingsvergunningen. In vele gevallen wordt een negatieve beslissing van gemeenten teruggedraaid, en advies van eigen ambtenaren genegeerd, in het voordeel van eigenaar of ontwikkelaar.\nAndere landen.\nOok voor bovenlokale bestuurlijke eenheden in andere landen wordt wel de naam provincie gebruikt. De bestuurlijke verantwoordelijkheden van zulke gebieden kunnen echter sterk uiteenlopen. In enkele gevallen is er verregaande autonomie, zoals bij de Canadese provincies, en gaat het feitelijk om deelstaten. In verschillende andere landen zijn de bevoegdheden van het provinciebestuur juist zeer beperkt. In Itali\u00eb en Spanje wordt de naam provincie gebruikt voor een extra bestuurslaag tussen de regio's en de gemeenten, qua bevoegdheden vergelijkbaar met de provincies in Nederland en Belgi\u00eb.\nEnkele voorbeelden:\nQua oppervlak is Jakoeti\u00eb, Rusland, het grootste landsdeel ter wereld. Het oppervlak bedraagt ruim drie miljoen km\u00b2.\nHistorisch.\nHet woord \"provincie\" gaat terug op het Latijnse woord \"provincia\" voor het Romeinse bestuur over de veroverde gebieden buiten het Italische schiereiland. Een van deze provincies leeft voort in de naam \"Provence\" voor het zuidoosten van Frankrijk.\nDe meeste provincies in Nederland en Belgi\u00eb vormen een voortzetting van de autonome gewesten uit de federatieve Republiek der Zeven Verenigde Nederlanden. Afgevaardigden, ofwel \"gedeputeerden\", vergaderden in de Staten-Generaal over onderwerpen die voor de hele Republiek relevant waren; besluiten werden genomen na ruggespraak tussen de gedeputeerden en hun provincie. De rest regelden de provincies zelf. De bestuurlijke verantwoordelijkheid van de gewesten is na de Franse tijd niet hersteld, daar het nieuwe Koninkrijk der Nederlanden zich naar richtlijn van het Congres van Wenen als eenheidsstaat moest ontwikkelen. De bestuurscultuur uit de Republiek werd door de volksvertegenwoordigers echter wel zoveel mogelijk meegenomen naar het nieuwe staatsorganen de Tweede en Eerste Kamer der Staten-Generaal. Mogelijk omdat de Grondwet van 1814 en 1815 nauwelijks regels gaf voor de werkwijze in het parlement. Met name in die provincies die een lange eigen bestuurlijke, politieke en culturele traditie kennen, bleef de gewestelijke identiteit sterk. In cultureel heterogene provincies als Gelderland en Overijssel is nooit een provinciale identiteit ontstaan. De sterk verstedelijkte provincies Noord- en Zuid-Holland, Utrecht en Antwerpen hebben in de late 19e en 20e eeuw het voortouw genomen in de culturele gelijkschakeling in de nieuwe eenheidsstaat.\nGeen voortzetting van voormalige gewesten en als zodanig een uitzondering op het bovenstaande zijn de provincies Limburg (in Nederland en Belgi\u00eb) en Luxemburg (Belgi\u00eb), die als bestuurseenheid niet verder teruggaan dan de 19e eeuw. De opdeling van het gewest Holland in de huidige provincies Noord- en Zuid-Holland dateert van 1840. Flevoland is grotendeels uit het IJsselmeer gewonnen en werd op 1 januari 1986 gevormd uit de Flevopolder, Urk, en de Noordoostpolder. De opdeling van de Belgische provincie Brabant in de huidige provincies Waals- en Vlaams-Brabant dateert van 1 januari 1995.\nDe Belgische provinci\u00ebn zijn verdeeld per gewest. Vlaanderen is onderverdeeld in de provinci\u00ebn Antwerpen, Limburg, Oost-Vlaanderen, Vlaams-Brabant en West-Vlaanderen. Walloni\u00eb is onderverdeeld in de provinci\u00ebn Henegouwen, Luik, Luxemburg, Namen en Waals-Brabant.\nKerkelijke provincies.\nOok de Rooms-Katholieke Kerk is verdeeld in provincies: kerkprovincies. Daarnaast groeperen de meeste kloosterorden hun kloosters of abdijen ook in provincies, die doorgaans samenvallen met staatkundige indelingen. Zo hadden bijvoorbeeld de Dominicanen en de Franciscanen een Nederlandse, Vlaamse en Waalse provincie, met aan het hoofd telkens een provinciaal. De hoofdzetel van een ordeprovincie wordt provincialaat genoemd. Bij de Norbertijnen is het equivalent van de provincie een circarie.\nPlatteland.\nDe term de provincie wordt ook wel gebruikt om het gebied in een land buiten de hoofdstad of buiten de grote steden aan te duiden, dus het platteland en kleinere steden."}
{"id": "8282", "revid": "147337", "url": "https://nl.wikipedia.org/wiki?curid=8282", "title": "Proet", "text": "De Proet (Roemeens: \"Prut\"; Russisch en Oekra\u00efens: \"\u041f\u0440\u0443\u0442\", \"Proet\") is een zijrivier van de Donau in Oekra\u00efne, Roemeni\u00eb en Moldavi\u00eb. De lengte is 953 km. Daarmee is de Proet de op een na langste zijrivier van de Donau. De Proet vormt een groot deel van de oostgrens van Roemeni\u00eb. De grootste zijrivieren van de Proet zijn de Tsjeremosj en de Jijia.\nDe Proet ontspringt in het zuidwesten van Oekra\u00efne in de Beskiden. De bron ligt nabij de Hoverla, de hoogste berg van Oekra\u00efne, die de waterscheiding vormt met een net iets langere zijrivier van de Donau: de Tisza. Dit is het gebied van de Hoetsoelen, een Oekra\u00efens bergvolk.\nDe Proet stroomt even naar het noorden en buigt vervolgens af naar het oostzuidoosten. Ze passeert de stad Kolomyja (het vroegere Galicische Kolomea), en na de monding van de Tsjeremosj Tsjernivtsi (voorheen Czernowitz), de hoofdstad van de Boekovina. Deze twee steden zijn de grootste aan de Proet.\nTen oosten van Tsjernivtsi wordt de Proet de grens met Roemeni\u00eb en voorbij Darabani die tussen de republiek Moldavi\u00eb en Roemeni\u00eb (Roemeens Moldavi\u00eb). De Proet buigt nu af naar het zuidoosten en later naar het zuiden. Het gehele grenstraject is uiterst bochtig. In het noorden ligt een groot stuwmeer: het \"Lac Stanca-Coste\u015fti\", gevormd door een dam, de St\u00e2nca-Coste\u0219tidam, die een waterkrachtcentrale in zich heeft. Grote plaatsen liggen op dit grenstraject nauwelijks. De grootste stad aan de Moldavische kant is Ungheni, niet ver van Ia\u0219i, de grootste stad van Roemeens Moldavi\u00eb. Hier bevindt zich een door Gustave Eiffel ontworpen spoorbrug uit 1874.\nDe monding van de Proet in de Donau bevindt zich 15 km ten oosten van Gala\u021bi, een belangrijke binnenhaven.\nDe Proet als grensrivier.\nDe Proet werd in 1812 (Verdrag van Boekarest) voor het eerst een grensrivier: Rusland veroverde toen Bessarabi\u00eb op het vorstendom Moldavi\u00eb. Dat vorstendom ging in 1878 (Berlijns Congres) op in de nieuwe staat Roemeni\u00eb, waarbij de Proet de Roemeens-Russische grens werd. In 1920 kwam Bessarabi\u00eb aan Roemeni\u00eb en werd de Proet grensrivier-af. In 1947 (Verdrag van Parijs) moest Roemeni\u00eb de noordelijke Boekovina en Bessarabi\u00eb afstaan aan de Sovjet-Unie: de Proet werd de grens tussen Roemeni\u00eb enerzijds en de Sovjetrepublieken Oekra\u00efne en Moldavi\u00eb anderzijds. In 1991 werden deze republieken binnen hun bestaande grenzen onafhankelijk: sindsdien hebben drie landen de Proet als grens."}
{"id": "8283", "revid": "10033", "url": "https://nl.wikipedia.org/wiki?curid=8283", "title": "Moldavi\u00eb", "text": ""}
{"id": "8284", "revid": "298524", "url": "https://nl.wikipedia.org/wiki?curid=8284", "title": "Moldavie", "text": ""}
{"id": "8286", "revid": "628344", "url": "https://nl.wikipedia.org/wiki?curid=8286", "title": "Luidspreker", "text": "Een luidspreker is een apparaat waarmee elektrische signalen worden omgezet in geluid.\nDe belangrijkste typen luidsprekers zijn:\nSoms wordt een luidspreker voorzien van een hoorn ter versterking van het geproduceerde geluid, men spreekt dan van een hoornluidspreker. De eerste grammofoons maakten gebruik van hoorns om de geluidssterkte te vergroten. De reikwijdte van een stem wordt vergroot als de spreker een trechter (megafoon) gebruikt. Ook voor muziekuitvoeringen in grote zalen of in de open lucht worden vaak hoornluidsprekers ingezet. Ook in de huiskamer kunnen we hoornluidsprekers tegenkomen. Het voordeel van een hoornluidspreker is dat vanwege het hoge rendement van de elektro-akoestische omzetting een voldoend hoge geluidssterkte kan worden bereikt met een relatief zeer bescheiden versterkervermogen.\nVolgens de DIN-norm 45500 moet het frequentiebereik van een luidspreker die aan de minimumeisen van de hifi-norm wil voldoen, ten minste van 50\u00a0Hz tot 12500\u00a0Hz lopen. Aan het frequentieverloop van een luidsprekerbox moet overigens geen overdreven grote waarde worden gehecht. In de praktijk staat de luidspreker in een woonkamer of (speciale) luisterruimte, waarvan de akoestische eigenschappen aanzienlijk verschillen van die van een \"dode\" meetkamer. Het frequentieverloop van \u00e9\u00e9n en dezelfde luidspreker kan in beide gevallen volkomen verschillend uitvallen, omdat in een gewone luisterruimte het geluid de meetmicrofoon of de luisteraar niet alleen rechtstreeks bereikt maar ook indirect via reflectie tegen wanden, meubels en andere voorwerpen. Het is daarom niet mogelijk de weergave-eigenschappen van een luidsprekerbox in een \"gewone omgeving\" te beoordelen aan de hand van een in een \"dode\" meetruimte opgenomen frequentiekarakteristiek, zoals die steevast in folders gedrukt staan. Voor de gehoorindruk blijkt het frequentiegebied tussen ongeveer 2\u00a0kHz en 6\u00a0kHz bijzonder kritisch te zijn.\nWerking elektrodynamische luidspreker.\nDe meeste luidsprekers werken doordat de in de tijd vari\u00ebrende elektrische stroom door een spoel loopt die in een constant ofwel permanent magnetisch veld is opgehangen. De windingen van de spoel ondervinden hierdoor een lorentzkracht en ook een vari\u00ebrende weerstand (impedantie). De spoel is bevestigd aan de luidsprekerconus. Dat is een kegelvormig membraan, licht van gewicht en vaak van papier of kunststof gemaakt.\nHet gevolg is dat de conus op dezelfde manier als de door de spoel lopende stroom gaat bewegen en daarmee de lucht in trilling brengt. Bij sommige luidsprekers is de spoel verwerkt in een relatief groot membraan dat tussen magneetstrips is gespannen.\nRendement.\nWat een luidspreker aan geluidsvermogen levert, wordt uitgedrukt in rendement, gevoeligheid of belastbaarheid.\nHet rendement is de verhouding tussen geluidsvermogen en het elektrische ingangsvermogen.\nEen zinnig gegeven is daarvoor de geluidsdruk gemeten in decibel (dBspl) bij 1 watt dissipatie op 1 meter afstand recht voor de luidspreker.\nEen SPL van 90\u00a0dB/1W/1m is een realistische waarde voor luidsprekers.\n90 dBspl komt overeen met 1\u00a0mW/m\u00b2 (een duizendste watt per vierkante meter), de geluidsoppervlakte op 1\u00a0m bedraagt ca. 6\u00a0m\u00b2, zodat het geluidsvermogen 6\u00a0mW bedraagt. Bij 1\u00a0W ingangsvermogen is het rendement dus 0,6%.\nDe gevoeligheid komt overeen met het rendement, maar wordt gedefinieerd bij een vaste ingangsspanning (meestal \u221a8 = 2,83 volt) in plaats van vermogen.\nBij een 8\u03a9-luidspreker is dit hetzelfde, bij een 4\u00a0\u03a9 het dubbele (+3\u00a0dB).\nMaximale belastbaarheid (watt max. / maximaal) geeft aan hoeveel elektrisch vermogen de luidspreker kan verwerken, voordat deze doorbrandt. Hij is daarna wel echt stuk.\nHet maximale uitgangsvermogen is echter beperkt door de uitslag van de conus en niet door de belastbaarheid.\nEr zijn verschillende soorten opgegeven belastbaarheid, waardoor deze lastig te vergelijken zijn. De aanduidingen \"piekvermogen\", \"continu vermogen\" en \"muziekvermogen\" hebben betrekking op meetmethoden die onderling zoveel verschillen dat ze niet met elkaar zijn te vergelijken. Bovendien is \"vermogen\" hier een oneigenlijke term. Altijd uitgaan van het aantal watt wanneer die duiden op \"Watt R.M.S.\", dat geeft een berekenbaar werkelijk vermogen.\nMechanische aspecten.\nEen luidspreker is meestal gemonteerd in een kast (box) om een oneindig klankbord te vormen. De luidsprekerconus zelf is meestal verborgen achter een dun doek dat het geluid goed doorlaat, maar ook tegen invloeden als luchtvochtigheid en schade ten gevolge van aanraking om zo lang mogelijk mee te gaan. De kast heeft tot doel om het geluid dat door de achterzijde van de conus wordt uitgestraald tegen te houden. Anders zou dit geluid ongewenst interfereren met het geluid dat aan de voorzijde afgestraald wordt, en zouden (lage) tonen met een golflengte groter dan de afstand tussen de voor- en achterzijde (gemeten om de luidspreker heen) van de luidspreker uitgedempt worden (akoestische kortsluiting), met een \"kast\" behaalt men het \"oneindig klankbord\" dat luidsprekers om optimaal weer te geven vereisen. Luidsprekers in de hoedenplank van een auto kan men ook om die reden het beste dicht bij het midden van de hoedenplank monteren om een groot klankbord te verkrijgen, waarbij het uitgestraalde geluid dan niet of nauwelijks bij de achterzijde van de luidspreker(s) terecht komt.\nAls er voldoende ruimte rond de luidspreker aanwezig is, kan de interferentie juist gebruikt worden om eenvoudig een zeer ruimtelijk effect te bereiken, met verrassend goede resultaten, zie dipoolluidspreker.\nGeeft een luidspreker tegelijkertijd een lage en een hoge toon weer, dan treedt vervorming op in de vorm van frequentiemodulatie van de hoge toon door de lage toon plaats als gevolg van het dopplereffect (intermodulatievervorming). Om dit te verminderen kan de conusuitslag kleiner gemaakt worden. Voor gelijkblijvende geluidsopbrengst is dan een groot oppervlak nodig. Deze oplossing is toegepast bij elektrostatische en magnetostatische membraanluidsprekers.\nBij elektrodynamische luidsprekers kiest men gewoonlijk voor de oplossing het geluid over meerdere luidsprekers te verdelen, ieder met een eigen frequentiegebied. Tevens neemt men de gelegenheid te baat voor elk frequentiegebied een gespecialiseerde luidspreker toe te passen, bijvoorbeeld een tweeter, een mid-range speaker (ook wel squawker genoemd) en een woofer. De woofer is bestemd voor de lage tonen en heeft de grootste oppervlakte. Deze grote oppervlakte is nodig om geluid van een lage frequentie effectief te kunnen produceren. Tweeters zijn ontworpen voor de hoge tonen. Om hoge tonen weer te geven is het beter een klein oppervlak te gebruiken teneinde het richteffect te verminderen en omdat een groot oppervlak bij de hoge frequenties ongewenste resonanties vertoont. Een ideale luidsprekerconus is zo stijf dat er geen resonanties optreden in het frequentiegebied waar hij voor bedoeld is. Zowel tweeters als woofers werken ook wel in het middengebied. De duurdere luidsprekersystemen hebben vaak nog meer onderdelen, bijvoorbeeld ook nog een subwoofer voor de allerlaagste tonen. In de luidsprekerbox zit vaak een scheidingsfilter dat het juiste deel van het elektrische signaal naar de juiste luidspreker stuurt. Als er te veel vermogen op komt, kan de luidspreker kapotgaan.\nLaagst mogelijke frequentie.\nOm met een kleine luidsprekerbox toch nog lage tonen te kunnen leveren, wordt veel gebruikgemaakt van een basreflexkast. De massa lucht in de basreflexpoort werkt als een Helmholtzresonator, waarbij in een bepaald frequentiegebied de luchtmassa in de poort in beweging komt. Doorsnede en lengte van de basreflexpoort in combinatie met de inhoud van de box bepalen het frequentiegebied waarin de poort werkzaam is. Er treedt akoestische versterking op in dat frequentiegebied, zodat het door de voorkant van de luidspreker afgestraalde geluid versterkt wordt. Bij lage frequenties is het niet gauw belangrijk, wanneer we spreken over een oneindig klankbord (box), of die aan de voorkant worden uitgestraald. Constructies laten het toe die basreflexpoort of opening aan boven- onder- of achterkant aan te brengen bij boxen aan de hand van daarvoor bedoelde berekeningen.\nEen ander luidsprekersysteem dat bij kleine afmetingen toch over een goede weergave in het lage tonengebied beschikt, is het gedempt luidsprekersysteem. Hierin wordt niet gebruikgemaakt van resonantiepoorten om de laagweergave te \"verleggen\" naar een lager frequentiegebied, zoals bij de basreflexkast, maar door de opslingeringen (resonantie) van de conus onderkritisch te dempen. Hierdoor wordt de bandbreedte van de luidspreker vergroot. Het kastvolume wordt effectief vergroot, wat nodig is om de luidspreker grote uitslagen te kunnen laten maken, door toepassing van een pijp met speciale afmetingen. Het rendement, het afgegeven akoestisch vermogen gedeeld door het elektrisch vermogen van de versterker, is laag. Er is een krachtige versterker nodig. Een versterker van 100 watt of meer per kanaal is niet ongewoon.\nIn een kleine afgesloten ruimte (zoals een kamer of een auto) zal de golflengte van het geluid bepalen welke laagste frequentie op een goede manier hoorbaar gemaakt kan worden. Er is een eenvoudige natuurkundige formule voor. De geluidssnelheid gedeeld door tweemaal de frequentie bepaalt hoe groot de vrije uitstraling moet zijn om staande golven te vermijden. Om bijvoorbeeld een toon van 20\u00a0Hz betrouwbaar hoorbaar te maken is van wand tot wand 8,35 meter nodig. In een kleinere kamer zal een box die tot 16\u00a0Hz gaat (de laagste tonen van een kerkorgel) dus geen geluidsweergave zonder staande golven kunnen opleveren.\nDiscussie.\nRond het voorgaande wordt overigens verschillend gedacht. De snelheid van het geluid in de lucht gedeeld door twee keer een gegeven frequentie bepaalt de lengte van twee keer een golflengte (\u03bb) van die toon. Er zijn mensen die geen grond zien voor de veronderstelling dat 2 keer de golflengte van de laagst weer te geven toon de minimale afstand van wand naar wand van een kamer moet zijn om die toon goed te kunnen weergeven. Ook vermijd je geen staande golven door de \u201cvrije uitstraling\u201d gelijk te maken aan de geluidssnelheid gedeeld door twee keer de frequentie. Bij elke afmeting van de ruimte waarin wordt weergegeven kunnen immers staande golven in de ruimte ontstaan. Hoe groter het vertrek is des te lager de toon kan zijn waarop die staande golven zich ontwikkelen. Het al of niet kunnen ontstaan van staande golven in een kamer, is geen belemmering voor het weergeven van lage tonen, ook al is de golflengte groter dan de kamer. De laagweergave in kleine vertrekken zou zelfs beter kunnen zijn in kleine dan in grote vertrekken vanwege het ontbreken van staande golven bij die lage tonen. \nBijgeluiden.\nKleine vertrekken kunnen op een andere manier de weergave van geluid nadelig be\u00efnvloeden. De genoemde staande golven kunnen zich, gegeven de kortere golflengte, in een hoger frequentiegebied manifesteren. In dit hogere gebied produceert een groter aantal instrumenten zijn laagste grondtoon, en meer grondtonen die in de vorm van een staande golf in de kamer kunnen resoneren, maken de kans op deze hinderlijke dreunende bijgeluiden groter. De kans op een heftige aanstoting van een resonerende luchtkolom (staande golf) is ook in dat hogere frequentiegebied groter omdat de meeste grondtonen van instrumenten daar ook een wat luidere toon kunnen voortbrengen.\nPlaatsing luidspreker.\nDe beste weergave wordt bereikt op 1/7 van het diagonaal van de ruimte, het midden/hoog op oorhoogte.\nPlaatsing op piepschuim heeft hetzelfde effect als spikes op een marmeren plaat.\nDe subwooferweergave wordt het meest versterkt (vraagt daardoor minder vermogen, maar klinkt natuurlijk wel ongedefinieerd) als de reflexpoort gericht is naar de hoek van de kamer. Dit komt door het stralingspatroon (360\u00b0) van de lage frequenties, waardoor de plaatsing ten opzichte van de overige luidsprekers ook minder belangrijk is; pas de afstand tot de hoek of muur aan, het verschil in volume is direct hoorbaar.\nDe vrije uitstraling bepaalt de laagste frequentie die maximaal kan worden weergegeven zonder staande golven, deze veroorzaken een interferentie waardoor het laag ongedefinieerd wordt weergegeven. Een natuurkundige wet bepaalt de golflengte, de geluidssnelheid 343 m/s (20 graden Celsius) delen door de frequentie. Bij 5,72 meter dus 60 hertz, 20 hertz wordt pas mogelijk indien deze 17,15 meter (afstand luidspreker tot de muur) is. Voorkom het opblazen van de tweeter, als de hoogweergave te zacht is, verminder de basweergave, dus de luidsprekerbox meer verwijderen van de achter- en zijwand.\nElektrische aspecten.\nHoog haalbare:\nHet is van belang dat de bewegingen van de luidspreker zo goed mogelijk overeenkomen met de spanning die de versterker levert. Hiervoor is het van belang dat de interne weerstand van de versterker en de weerstand van de kabels zo laag mogelijk is. De verhouding tussen de impedantie van de luidspreker en de interne weerstand van versterker plus kabel wordt dempingsfactor genoemd. Als de dempingsfactor te laag is gaat de luidspreker een eigen leven leiden. Zaak is echter de impedantie, uitgedrukt in ohm, die de versterker aangeeft overeen te laten komen met de aangegeven impedantie (in ohm) van de luidspreker.\nHet is dus van belang dat een goede (voldoende dikke) luidsprekerkabel gebruikt wordt. Maar aan de andere kant worden aan sommige dure typen kabel eigenschappen toegeschreven die in de praktijk niet meer meetbaar en hoorbaar zijn. Nog beter is het luidsprekers met ingebouwde versterker (\"actieve luidsprekers\") te gebruiken. Philips introduceerde in de jaren 70 de Motional-Feedback-luidsprekerboxen, waarbij de werkelijke beweging van de luidspreker door een pi\u00ebzo-element werd gemeten en waarmee niet-lineaire afwijkingen gecorrigeerd werden.\nScheidingsfilters.\nEen scheidingsfilter (Engels \"cross-over filter\") zorgt er bij een luidspreker voor dat het signaal uit de versterker gescheiden wordt in verschillende frequentiegebieden zodat de woofer alleen signalen beneden een bepaalde frequentie krijgt en de tweeter alleen erboven. Dat is noodzaak omdat \u00e9\u00e9n luidsprekerchassis niet in staat is het hele audiospectrum weer te geven. Het scheidings- of wisselfilter vervult bovendien nog een niet te onderschatten corrigerende taak en dient daarnaast niet alleen frequenties in het spergebied voldoende te dempen, maar ook een gunstig fasegedrag te vertonen. De eigenschappen van een wisselfilter zijn van wezenlijk belang voor het resulterende richtingsdiagram en klankbeeld van een luidsprekercombinatie in bijvoorbeeld een box. Scheidingsfilters worden gebruikt in multiluidsprekerboxen. Het scheidingsfilter is een toestel dat het ingangssignaal volgens de verschillende frequenties verdeelt over de verschillende luidsprekers. Elke luidspreker: woofer, squawker en tweeter zal de frequentiebereiken ontvangen waarvoor hij ontworpen is. Alzo wordt de vervorming en de interferentie tussen de drivers gereduceerd. Het ideale scheidingsfilter heeft geen overlapping van de signalen die naar de verschillende luidsprekersystemen worden gestuurd. Maar dit is in de praktijk onmogelijk te bereiken met standaard analoge filters aan de hand van grondstoffen.\nScheidingsfilters kunnen \"passief\" of \"actief\" zijn.\nVervorming.\nDe belangrijkste maar ook de zwakste schakel in de audio-keten is de luidspreker, want daar komt immers het geluid uit.\nSpreken we over versterkers, cd-spelers e.d. met een vervorming van tienden of honderdsten van procenten, bij luidsprekers geeft men zelden vervorming op, maar deze loopt in de procenten of zelfs tientallen procenten.\nIn sommige gevallen wordt bepaalde vervorming van de lage tonen niet als onprettig ervaren en spreekt men van een \u201ckrachtige\u201d bas, terwijl men naar hogere harmonische vervorming luistert.\nOok klinken lage tonen meestal langer door dan bedoeld, deze \u201cwarme\u201d bas is niet onaangenaam.\nDe afbeelding laat de vervorming zien van een dure (ca. \u20ac\u00a0400) 10 inch- of 26cm-woofer, gemeten door de fabrikant zelf, die gebruikt wordt in zeer dure (ca. \u20ac\u00a010.000 per stuk) luidsprekerboxen.\nEr is gemeten bij 96\u00a0dBspl op 1 meter, dit is 87\u00a0dBspl op 3 meter afstand, een flink geluid op een normale luisterafstand. Boven 65\u00a0Hz blijft de vervorming onder de 1%, wat algemeen als acceptabel beschouwd wordt. Beneden 65\u00a0Hz loopt de vervorming echter op tot ruim 3% bij 40\u00a0Hz, een vaak voorkomende toon in moderne popmuziek, en 10% bij 25\u00a0Hz. Dit zijn overigens ook normale waarden voor veel goedkopere luidsprekers.\nEr zijn pogingen gedaan om vervorming bij lage tonen tegen te gaan (bijvoorbeeld met Motional Feedback (MFB) dat overigens nog steeds wordt gebruikt bij nog duurdere luidsprekerboxen), maar dit wordt toch door veel audiofielen als een gemis ervaren en is ook bij het grote publiek niet aangeslagen. Dit is niet zo vreemd als je bedenkt dat moderne muziek in de studio afgemixt wordt met dezelfde boxen als die men thuis heeft en er dus met vervorming rekening wordt gehouden.\nEr ontstaat ook vervorming indien de versterker het benodigde vermogen niet kan leveren. Volgens de specificaties kunnen de luidsprekerboxen gebruikt worden met bijvoorbeeld 'n versterker, waarvan het vermogen tussen 10 ~180\u00a0watt bedraagt. Verstandiger is het, om van het maximaal vermelde vermogen uit te gaan. De lagere frequenties vragen om veel meer vermogen dan de midden/hoog frequenties, waardoor de kans zeer groot wordt, dat met 'n 2 \u00d7 10\u00a0watt versterker, het volume op maximaal wordt gezet, omdat het aantal decibels onvoldoende is, er treed vrijwel meteen vervorming op, omdat de versterker gaat clippen waardoor geen wisselstroom maar gelijkstroom naar de luidsprekerboxen gaat. Voorkom het opblazen van de tweeter of versterker, ongeacht het geleverde vermogen, bij vervorming direct zachter zetten."}
{"id": "8287", "revid": "298524", "url": "https://nl.wikipedia.org/wiki?curid=8287", "title": "Groot-Britanni\u00eb", "text": ""}
{"id": "8288", "revid": "1208949", "url": "https://nl.wikipedia.org/wiki?curid=8288", "title": "Madonna (zangeres)", "text": "Madonna, volledige naam Madonna Louise Veronica Ciccone (Bay City (Michigan), 16 augustus 1958), is een Amerikaanse zangeres en actrice. In 2008 benoemde \"Billboard\" Madonna tot de succesvolste soloartiest aller tijden in de Top 100 All time Artist. Madonna wordt ook wel de almaar transformerende \"Queen of Pop\" genoemd en is de bestverkopende en succesvolste vrouwelijke artiest aller tijden. Ook staat ze in de muziekwereld bekend als een hardwerkende perfectionist. Volgens de Guinness World Records heeft de \"Queen of Pop\" een bewezen aantal van ruim 300 miljoen albums verkocht.\nLevensloop.\nBeginjaren.\nJeugd.\nBij het ontvangen van haar vormsel, een katholiek sacrament, koos Madonna voor de naam Veronica als tweede doopnaam. Haar vader, Sylvio (of Tony) Ciccone, is van Italiaanse afkomst. Haar moeder, Madonna Ciccone-Fortin, is van Frans-Canadese afkomst. Naast dochter Madonna kregen zij nog drie zonen en twee dochters.\nMadonna groeide op in Rochester Hills en Pontiac, beide onder de rook van Detroit in de Amerikaanse staat Michigan. Op vijfjarige leeftijd verloor ze haar moeder (30), die in 1963 overleed aan kanker. Sylvio Ciccone hertrouwde later met de huishoudster van de familie, Joan Gustafson. Met haar kreeg Sylvio nog een dochter en zoon.\nAls kind volgde Madonna piano- en balletlessen. Op school deed ze actief mee aan de artistieke activiteiten. Algauw bleek dat ze een talentrijke danseres was, de beste danseres op school.\nDanscarri\u00e8re.\nMadonna volgde les bij de Christopher Flynn Dance School in Rochester. Christopher Flynn was Madonna's mentor in de eerste jaren van haar carri\u00e8re. Hij overleed in de jaren negentig aan de gevolgen van aids. Madonna betaalde zijn ziektekosten en zorgde voor hem toen hij in New York was voor een alternatieve behandeling, die zij ook betaalde.\nNa de middelbare school kreeg ze een studiebeurs voor de Universiteit van Michigan in Ann Arbor. Hier ging ze in 1977 moderne dans studeren. Het was een vier-jarige opleiding. In juli 1978 deed ze nog als studente mee aan het American Dance Festival, aan de Duke University in Durham. Maar ze vond vier jaar studeren te lang en ze onderbrak haar opleiding en vertrok naar New York.\nNew York.\nIn juli 1978 verliet ze de universiteit en vertrok naar New York. Het verhaal gaat dat ze met 35 dollar in een taxi stapte en de chauffeur vroeg om haar op een plek af te zetten waar het allemaal gebeurt; de chauffeur zette haar af op Times Square in hartje New York. Dat is in ieder geval de versie die Madonna verkocht aan de pers. Maar naar verluidt zou ze het echte verhaal een beetje aangepast hebben.\nDe eerste twee weken logeerde ze in een kamer aan 270 Riverside Drive. Daarna woonde ze in een klein armoedig appartement in East Village. Ze had weinig geld en ze ging werken in de Russian Tea Room. Ook werkte ze een tijdje als verkoopster bij Dunkin' Donuts. Bij de kunstschilder Anthony Panzera ging ze regelmatig naakt poseren en verdiende hiermee 10 dollar per uur. En de fotograaf Lee Freedlander maakte een serie naaktfoto's van haar. Ze volgde lessen bij het \"Alvin Alley American Dance Theater\" en ze trad in november 1978 op met het \"Pearl Lang Dance Theater\". Op een feestje van Pearl Lang in december 1978 ontmoette ze Norris Burroughs, met wie ze een kortstondige relatie begon. Hij introduceerde haar bij zijn vrienden Dan en Ed Gilroy die in de punkband \"The Breakfast Club\" speelden. Zij woonden en repeteerden in een oude leegstaande synagoge. Madonna trok bij hen in en ging voor korte tijd drummen en zingen in de band. Incidenteel speelde ze ook gitaar.\nParijs.\nIn 1979 deed ze auditie voor achtergronddanseres / zangeres bij de Franse zanger Patrick Hernandez, die een hit had met \"Born To Be Alive\". Hernandez en zijn producers Jean-Claude Pellerin en Jean Van Lieu zagen haar talent en beseften dat ze veel te goed was voor slechts achtergronddanseres. In mei 1979 vertrok ze met Hernandez naar Parijs. Ze kreeg een appartement aan de Boulevard de Courcelles nr. 32, tegenover Parc Monceau. Hernandez wilde haar helpen met een zangcarri\u00e8re onder contract bij het Franse platenlabel Aquarius Records. Ze kreeg zanglessen en Hernandez gaf haar het voorrecht om veel nieuwe kleren te kopen en om onbeperkt uit te gaan in clubs en dure restaurants. Maar Madonna was algauw teleurgesteld over het resultaat, en de voorbereidingen duurden haar te lang. Na drie maanden keerde ze terug naar New York.\nJaren 80.\nZangcarri\u00e8re.\nZe had inmiddels besloten om haar danscarri\u00e8re de rug toe te keren en verder te gaan als zangeres. In 1979 speelde ze nog mee in de studentenfilm \"A Certain Sacrifice\" van regisseur Stephen Lewicki, die pas in 1985 werd uitgebracht. Daarna speelde ze in de film \"In Artificial Light\" van regisseur Curt Royston. In deze film hoefde ze geen rol te spelen, maar liet ze zien wie ze zelf was.\n\"The Breakfast Club\" was weinig succesvol en Madonna kreeg onenigheden met de andere bandleden. Samen met haar vriend Stephen Bray richtte ze in 1980 de band \"Emmy\" op. Met deze band trad ze veel op in clubs in New York. \"Emmy\" speelde een mengeling van Ska en The Pretenders. Maar de band had weinig succes en ze hadden geen manager. Madonna wilde nu het liefst een solocarri\u00e8re beginnen. Ze woonde inmiddels illegaal in The Music Building in Manhattan waar ze vaak repeteerde met haar band Emmy. In maart 1981 ontmoette ze hier Adam Alter en Camille Barbone, een muziekproducente. De enige opnamestudio in het gebouw, Gotham Records, was eigendom van Barbone. Adam Alter en Barbone waren partners in een productiebedrijf dat nieuwe acts begeleidde. Barbone besloot om Madonna verder te helpen met het opstarten van een solocarri\u00e8re als rockzangeres. Barbone werd ook haar manager. Dit betekende wel het einde van de band Emmy. Barbone gaf Madonna ook onderdak en eten en een wekelijkse toelage. Ze kreeg nu een kamer in het \"Chelsea Star Hostel\" in Midtown Manhattan. Madonna kon zich uitleven in de opnamestudio van Barbone en ze ging ook optreden in New York. De band heette nu Madonna. Met deze optredens kreeg ze steeds meer succes. Het was Madonna met een kleine achtergrondband waaronder Stephen Bray op drums, en drie breakdansers. In deze periode zong ze vooral rockmuziek in de stijl van Pat Benatar en Blondie. Met Barbone nam ze een demo-tape op met vier nummers waaronder \"High Society\" en \"I Want You\", en er waren onderhandelingen met Columbia Records voor een platencontract. Intussen was Madonna samen met Stephen Bray ook bezig met andere projecten, los van de muziek die ze met Barbone maakte. Stephen Bray werkte aan dancenummers en vroeg Madonna om erbij te zingen. Madonna besefte inmiddels dat haar muzikale voorkeur meer dance was dan rock. Met Stephen Bray nam ze een tape op met vier nummers: \"Everybody\", \"Stay\", \"Don't You Know\" en \"Ain't No Big Deal\". Een confrontatie tussen Barbone en Madonna was onvermijdelijk: Barbone promootte Madonna's rocktapes terwijl Madonna zelf haar dancetapes promootte. Madonna begon nu ook samen te werken met andere mensen in de muziekindustrie. In 1981 zong ze als achtergrondzangeres mee op een aantal nummers van de Duitse zanger Otto von Wernherr. Deze nummers zijn later op plaat uitgebracht onder de titel \"Madonna - The Early Years\". In februari 1982 liet ze aan Barbone en haar zakenpartner Bill Lomuscio weten dat ze hun diensten niet meer nodig had. Het contract tussen Madonna en Barbone werd be\u00ebindigd.\nIntussen was Madonna met Stephen Bray bezig met het schrijven van dancenummers. Ze was nu verhuisd naar een klein appartement in de Lower East Side. Mark Kamins was dj in de Dancetaria Club in New York. Madonna was een vaste bezoeker van deze club en ze had Kamins de tape laten horen die ze samen met Stephen Bray had opgenomen, waaronder het nummer \"Everybody\". Dit nummer werd vervolgens veel gedraaid in de Dancetaria en het werd door de bezoekers zeer gewaardeerd. Kamins bracht Madonna in contact met Michael Rosenblatt van Sire Records die haar contracteerde voor een deal met twee nummers. Seymour Stein, de directeur van Sire Records, lag op dat moment in het ziekenhuis, waar Madonna hem bezocht en het nummer \"Ain't No Big Deal\" voor hem zong. Dit nummer verscheen in 1986 op de B-kant van de single \"Papa Don't Preach\" en werd in 1998 uitgebracht op het album \"In The Beginning\".\n\"Everybody\" werd in oktober 1982 als single uitgebracht en geproduceerd door Mark Kamins.\nIn deze periode deed Madonna auditie voor een rol in de tv-serie \"Fame\", maar ze werd afgewezen.\nMadonna ging toen veel optreden in New York en omgeving samen met een danseres (Erika Belle) en een danser (Madonna's jongere broer Christopher). De volgende single was \"Burning Up\" (maart 1983). In de Amerikaanse dancehitlijsten waren beide singles zeer succesvol en Madonna kon nu haar eerste lp opnemen.\n\"Madonna\".\nMede dankzij MTV lukte het Madonna om snel een imago op te bouwen. In juli 1983 kwam haar debuutalbum \"Madonna\" uit, waarvan vijf van de acht nummers zelf door Madonna zijn geschreven. Het album werd een grote hit en stond zes maanden later op de 8e plaats in de Amerikaanse Billboard 200. De single \"Holiday\" werd uitgebracht in oktober 1983 en behaalde aanvankelijk de 16e plaats in de Amerikaanse Billboard Hot 100, maar werd later een wereldwijde hit. De eerste top 10-hit van dit album was \"Borderline\" dat in 1984 de 10e plaats bereikte in de Billboard Hot 100. Vervolgens haalde \"Lucky Star\" de 4e plaats in de Billboard Hot 100.\n\"Like a virgin\".\nIn 1984 kwam Madonna met het album \"Like a Virgin\", geproduceerd door Nile Rodgers, bekend van Chic. Het album werd zowel door fans als critici goed ontvangen, en trok de aandacht onder meer door de provocerende titel en hoes. Van dit album kwamen vier hits: \"Like a Virgin\", \"Dress You Up\", \"Material Girl\", en \"Angel\". Het nummer \"Like a Virgin\" was Madonna's eerste nummer 1-hit in de Amerikaanse Billboard Hot 100.\nIn 1985 maakte Madonna haar eerste uitstapje naar Hollywood. In de film \"Vision Quest\" speelde ze een clubzangeres. Deze film leverde haar nog twee hits op: \"Crazy For You\" en \"Gambler\". Later dat jaar speelde ze een belangrijke rol in de film \"Desperately Seeking Susan\". Voor deze rol ontving ze goede kritieken. Van deze film kwam het nummer \"Into The Groove\", dat aan latere uitgaven van het album \"Like a Virgin\" als extra nummer werd toegevoegd.\nOp 13 juli 1985 verscheen Madonna op het Philadelphia-podium tijdens Live Aid. Die week ervoor verschenen in verscheidene media naaktfoto's van Madonna vanuit de tijd dat ze als bijverdienste poseerde voor kunstacademie-studenten in New York. Bette Midler kondigde Madonna aan op Live Aid als \"de vrouw die zichzelf omhoog heeft getrokken aan haar behabandjes, en er ook bekend om staat dat ze ze af en toe laat zakken.\" Madonna vertolkte drie nummers: \"Holiday\", \"Into The Groove\" en \"Love Makes The World Go Round\".\nOp 16 augustus 1985, haar 27e verjaardag, trouwde Madonna met acteur Sean Penn. Met hem speelde ze in 1986 in de film \"Shanghai Surprise\", een grote flop. Het echtpaar kreeg al snel een negatieve reputatie door hun houding tegenover de media, vooral vanwege Penns agressie tegen paparazzi.\nIn de herfst van 1985 begon Madonna aan haar eerste tournee, \"The Virgin Tour\", alleen in de Verenigde Staten. In september 1985 publiceerde het tijdschrift \"Playboy\" vier naaktfoto's van Madonna die Martin H.M. Schreiber in 1979 maakte.\n\"True blue\".\nNa een rustige periode van enkele maanden kwam Madonna verrassend terug met een nieuw album en een nieuwe look: kort blond haar, en ook alle lingerie en armbandjes leken te zijn verdwenen. Dit nieuwe imago presenteerde ze voor het eerst in de videoclip van het nummer \"Papa Don't Preach\", vooruitlopend op de verschijning van haar derde album, \"True Blue\". Dit album verscheen in juni 1986 en is opgedragen aan \"the coolest guy in the universe\": echtgenoot Sean Penn. Op dit album staan de hits \"Open Your Heart\", \"True Blue\", de ballade \"Live to Tell\" (uit de film \"At Close Range\" waarin Sean Penn een rol heeft), \"La Isla Bonita\" en \"Papa Don't Preach\". Net zoals bij haar eerste twee albums heeft Madonna aan de tekst van alle nummers meegeschreven en het album zelf mee geproduceerd.\nTerwijl de singles van \"True Blue\" stuk voor stuk de hitlijsten domineerden, vond Madonna ook nog de tijd om een film op te nemen: \"Who's That Girl\". De film was weinig succesvol, maar leverde Madonna in de zomer van 1987 wel weer enkele wereldhits op: \"Who's That Girl\", \"Causing a Commotion\" en \"The Look of Love\". Deze singles zijn afkomstig van het soundtrack-album \"Who's That Girl - Original Motion Picture Soundtrack\". Naast de drie genoemde singles is ook het Madonna-nummer \"Can't Stop\" te vinden op het album, alsmede tracks van onder anderen Scritti Politti en Club Nouveau.\nIn 1987 begon Madonna aan haar eerste wereldtournee: de \"Who's That Girl World Tour 1987\". Op deze tournee werd ze voor het eerst begeleid door achtergrondzangeressen en -danseressen Donna DeLory en Niki Harris (laatstgenoemde zong later ook mee op liedjes van Snap!). Ook gaf Madonna in augustus 1987 twee concerten in De Kuip in Rotterdam. Haar concert in Turijn (Itali\u00eb) werd op 4 september 1987 live uitgezonden op tv en trok wereldwijd miljoenen kijkers.\n\"You can dance\".\nOok kwam ze dit jaar met het album \"You Can Dance\". Hierop staan remixen van bekende singles, maar ook albumtracks, doorlopend aan elkaar gemixt. Er stond ook een nieuwe track op: \"Spotlight\". Dit nummer werd op het laatste moment geschrapt voor het album \"True Blue\", en werd in Japan alsnog als single uitgebracht. Het album verkocht minder goed dan Madonna's vorige albums. Toen ook de film \"Who's That Girl\" flopte, was dat voor sommige critici aanleiding te roepen dat de carri\u00e8re van Madonna over het hoogtepunt heen was.\nIn 1988 nam Madonna een korte pauze, waarin ze onder andere in een toneelstuk op Broadway speelde (\"Speed The Plow\") en kleine rollen vervulde in de films \"Bloodhounds of Broadway\" en \"Shadows &amp; Fog\" (van Woody Allen).\n\"Like a prayer\".\nIn 1989 veranderde Madonna opnieuw haar uiterlijk en imago. Dit keer geen geblondeerd haar, maar haar eigen kleur: donker. Ze bracht in maart het album \"Like a Prayer\" uit. De videoclip van de titelsong veroorzaakte grote ophef. In de videoclip is te zien hoe Madonna toevallig getuige is van een verkrachting en moord waarvoor een andere voorbijganger ten onrechte wordt beschuldigd en gearresteerd. Madonna bezoekt hierop een kerk, waar een beeld van de heilige Martinus van Porres tot leven komt en haar hartstochtelijk kust. Hierop wijst Madonna de echte dader aan, waarna de ten onrechte beschuldigde man (die voorgesteld wordt door het standbeeld van Martinus van Porres), wordt vrijgelaten. Het Vaticaan sprak van een godslasterlijke video vanwege de vermenging van erotiek en katholieke symbolen. Pepsi Cola zegde een miljoenencontract met Madonna op. Ondanks (of dankzij) deze controverse werd de single wereldwijd een nummer 1-hit. Het nummer was in 2002 opnieuw een grote hit in de versie van \"Mad'House\", en daarna nog in de mix gegaan bij Sensation Anthem 2004 door dj Paul Elstak en Neophyte. In maart 2010 werd \"Like a Prayer\" opnieuw uitgebracht door Meck ft. Dino naar aanleiding van de \"Sticky &amp; Sweet Tour\"-versie (2008-2009).\nHet album \"Like a Prayer\", dat opgedragen is aan haar moeder 'die mij leerde bidden', leverde Madonna nog enkele grote hits op, waaronder \"Express Yourself\" (met op dat moment de duurste videoclip ooit), \"Cherish\", \"Dear Jessie\" (opgedragen aan de dochter van producer Pat Leonard), \"Oh Father\" (over de band met haar vader) en \"Keep It Together\" (over haar band met haar familie). \"Promise to Try\" vertelt over het verlies van haar moeder op jonge leeftijd. Ook staat er een duet met Prince op: \" Love Song\", alsmede het nummer \"Till Death Do Us Part\" dat over haar mislukte huwelijk met acteur Sean Penn verhaalt. Op 4 januari 1989 scheidde ze van hem. Het album sluit af met \"Act of Contrition\" (oefening van berouw), dat ze opzegt terwijl de muziek van het nummer \"Like a Prayer\" achteruit gedraaid wordt.\nJaren 90.\n\"I'm breathless\".\nMadonna speelde in 1990 naast Warren Beatty de rol van Breathless Mahoney in de film \"Dick Tracy\" en kreeg hier goede kritieken voor. Verder had ze een hit met \"Vogue\", afkomstig van het album \"I'm Breathless\" (verwijzing naar haar rol in de film) die 'muziek uit en ge\u00efnspireerd door' de film \"Dick Tracy\" bevat. Van dit album kwam ook het nummer \"Hanky Panky\", dat een bescheiden hit werd. \"Vogue\" was in eerste instantie niet bedoeld om als single uitgebracht te worden. Madonna schreef het nummer samen met Shep Pettibone speciaal voor de B-kant van de (indertijd nog vinyl) single \"Keep It Together\". Toen ze het nummer liet horen aan de platenbazen van Warner Music was iedereen het erover eens: dit nummer was te goed voor een B-kantje. Er werd besloten om het als single uit te brengen en het nummer werd toegevoegd aan Madonna's studioalbum \"I'm Breathless\". Mede dankzij de iconische clip groeit \"Vogue\" uit tot een van Madonna's grootste hits. Bovendien markeerde Vogue het begin van een samenwerking met producer Shep Pettibone (met wie ze later het album \"Erotica\" maakte).\n\"Blond ambition tour\".\nEveneens in 1990 begon Madonna haar tweede wereldtournee, de \"Blond Ambition Tour\". Een perfect geregisseerde, strakke show. Op 24 juli 1990 trad ze, bijna drie jaar na haar \"Who's That Girl World Tour\", op in De Kuip in Rotterdam. De show werd gekenmerkt door veel gevloek en seksuele handelingen. Zo 'klaagde' ze bijvoorbeeld in Rotterdam dat het nog steeds te licht was buiten waardoor haar lichtshow niet goed te zien was. In Toronto dreigde Madonna gearresteerd te worden als ze haar show niet aanpaste. Sommige bezoekers van haar show schenen na afloop geklaagd te hebben vanwege obsceen gedrag van Madonna op het podium. Hiermee werd de beruchte uitvoering van de oosterse versie van het nummer \"Like a Virgin\" bedoeld. Madonna betaste gedurende het nummer haar (bedekte) borsten, greep in haar kruis en aan het eind van het nummer simuleerde ze een orgasme door hevig tekeer te gaan op het bed terwijl ze door twee achtergronddansers betast werd. Madonna weigerde echter om het nummer aan te passen of te verwijderen uit haar show en voerde het nummer gewoon op. De politie arresteerde haar niet; zodra het concert afgelopen was, was Madonna al op weg naar het vliegveld om naar de volgende stad te vliegen voor een optreden de volgende dag.\nDe show werd als controversieel beschouwd omdat er gebruik werd gemaakt van rooms-katholieke symbolen zoals het kruis en priester- en nonnenhabijten, terwijl de show ook een hoog gehalte aan seksualiteit en gevloek bevat. Dit was reden voor paus Johannes Paulus II om de bevolking van Itali\u00eb op te roepen de concerten in Rome te boycotten. Madonna moest inderdaad een van haar shows in Rome afgelasten en was woest dat iemand zo kon oordelen zonder de show meegemaakt te hebben. Zij nodigde de paus daarom uit een van haar shows in Rome bij te wonen. Zoals verwacht sloeg hij dit aanbod af. Haar volgende album werd schijnbaar aan hem opgedragen. Sindsdien zijn de relaties tussen Madonna en het Vaticaan niet verbeterd.\n\"The immaculate collection\".\nAan het eind van 1990 kwam Madonna met haar eerste \"Greatest Hits\"-album, \"The Immaculate Collection\" (de onbevlekte collectie), een album dat ze opdroeg aan \"the Pope\" (wat ook de bijnaam voor haar broer Christopher is). De nummers op het album zijn allemaal geremixt door Shep Pettibone. Op het album staan tevens twee nieuwe tracks, die beide grote hits werden (\"Rescue Me\" en \"Justify My Love\", een samenwerking met Lenny Kravitz). De videoclip van het laatste lied werd door MTV geboycot, vanwege het expliciete karakter. Madonna bracht daarom de videocassette los uit, de eerste video-single ooit. Van de videoclip werden 400.000 exemplaren verkocht. In de clip is ook toenmalige vriend Tony Ward te zien die ze ooit als verjaardagscadeau kreeg. Hij was voornamelijk bekend als naaktmodel voor homobladen en -films.\n\"Blond ambition\".\nIn 1991 speelde Madonna de hoofdrol in een documentaire over haar leven tijdens de \"Blond Ambition Tour\" in 1990, getiteld \"Truth or Dare\". In Europa kreeg de film de titel \"In bed with Madonna\". In de documentaire komt Madonna naar voren als een ambitieuze, sexy en veeleisende vrouw, maar ook zachte trekken van haar karakter komen naar voren. Zo is te zien dat ze het graf van haar moeder bezoekt. Madonna bezocht het filmfestival van Cannes om haar documentaire de nodige publiciteit te geven. De film werd wereldwijd een succes, en staat nog steeds in de top 5 van \"highest grossing documentaries of all time\" met een opbrengst van 29 miljoen dollar.\nEen jaar later speelde Madonna in de film \"A League of Their Own\", over een vrouwenhonkbalteam. Critici waren enthousiast over Madonna's acteerprestatie. Uit deze film kwam de single \"This Used to Be My Playground\", die in de Verenigde Staten Madonna's tiende nummer 1-hit werd, maar vreemd genoeg niet op de soundtrack van de film staat. Volgens bronnen zou dit komen door Warner om de verkoop van de single niet in de weg te staan; de soundtrack werd uitgegeven door Sony.\n\"Erotica\".\nIn 1992 bracht Madonna het album \"Erotica\" uit op haar eigen nieuwe platenlabel Maverick, waarbij onder anderen ook Alanis Morissette en Deftones een contract tekenden. Op \"Erotica\" staan de singles \"Erotica\", \"Deeper and Deeper\", \"Fever\" (een cover van Peggy Lee), \"Bye Bye Baby\", \"Bad Girl\" en \"Rain\". Op het album, geproduceerd door Shep Pettibone, gaat Madonna een beetje de technokant op. Voor de hoes van het album wilde ze helemaal naakt op de foto, maar platenmaatschappij Warner Music ging daar niet mee akkoord. Daarom werd een detail gekozen van een van de foto's uit het boek \"Sex\", dat ze kort na het verschijnen van het album uitbracht en waarin ze haar erotische fantasie\u00ebn in beeld en onder woorden bracht. Het publiek leek tijdelijk genoeg te hebben van Madonna's erotiek, want het album verkocht (naar Madonna-maatstaven) teleurstellend. Het boek \"Sex\" maakte veel tongen los. Het is, met zijn metalen platen, tegenwoordig een veel gezocht en moeilijk te vinden verzamelobject. Het boek zou in eerste instantie de titel \"X\" krijgen. Toen Madonna echter vernam dat er rond dezelfde periode een film zou verschijnen over het leven van Malcolm X met dezelfde titel, besloot ze het boek een andere titel te geven.\n\"Girlie show\" en \"Bedtime stories\".\nIn 1993 begon Madonna aan haar nieuwe tournee, getiteld \"The Girlie Show\", een concert met veel circusachtige elementen en zelfs een topless paaldanseres die de show opent. Ook bevatte de show seksueel getinte elementen als orgie\u00ebn en sm. Madonna deed ditmaal buiten Londen en Parijs geen Europese steden aan. Ze richtte zich ditmaal wel voor het eerst op Australi\u00eb en Zuid-Amerika, Isra\u00ebl en Turkije.\nIn 1994 viel Madonna haar critici aan in het nummer \"Human Nature\". Hierin zegt ze niet te weten dat ze niet over seks mocht praten en haar mening mocht geven. Haar woorden aan het einde van de videoclip van \"Human Nature\" spreken wat dat betreft boekdelen: \"Absolutely No Regrets\". \"Human Nature\" staat op het in 1994 uitgebrachte album \"Bedtime Stories\", dat ook andere hits bevat zoals \"Secret\", \"Take A Bow\" (met op de achtergrond zanger/producer Babyface, dit nummer stond zeven weken op nummer 1 in de Amerikaanse Billboard-hitlijst) en het mede door Bj\u00f6rk geschreven \"Bedtime Story\", dat door Nellee Hooper werd geproduceerd.\nIn 1995 bracht Madonna een verzamel-cd uit, getiteld \"Something to Remember\" (tevens de titel van een van de tracks, afkomstig van het \"I'm Breathless\"-album uit 1990). Hierop staan Madonna's favoriete ballads en drie nieuwe nummers: \"You'll See\" (dat ze later ook in het Spaans inzong: \"Veras\"), \"One More Chance\" en \"I Want You\" (een cover van Marvin Gaye, opgenomen samen met Massive Attack).\n\"Evita\" en \"Ray of light\".\nIn 1996 speelde ze in de film \"Evita\" over Eva Per\u00f3n, de vrouw van de Argentijnse dictator Juan Per\u00f3n waaruit de hit \"Don't Cry for Me Argentina\" komt. Ook afkomstig uit deze film is de single \"You must love me\", dat een Oscar kreeg voor de beste filmsong. Als derde single werd Another Suitcase In Another Hall uitgebracht. Madonna zelf kreeg een Golden Globe voor beste actrice. De film en de soundtrack werden een enorm groot succes.\nDe film deed tijdens de opnames al heel wat stof opwaaien. Het feit dat Madonna de hoofdrol vervulde, haalde de woede van veel Evita-haters op de hals. Toen de film eenmaal uit was, verbaasde ze menigeen door haar opmerkelijk goede stemgeluid en acteerprestaties. Madonna gaf zelf ook aan flink aan haar stem gewerkt te hebben.\nTijdens de opnamen voor \"Evita\" kwam Madonna erachter dat ze zwanger is. In oktober 1996 beviel Madonna van haar eerste kind, dochter Lourdes Maria Ciccone Leon, van haar toenmalige vriend en fitnesstrainer, Carlos Leon. Madonna bracht 1997 grotendeels buiten de publiciteit door.\nIn maart 1998 verscheen het album \"Ray of Light\", waarvan \"Frozen\" de eerste single een wereldhit werd. Met deze cd sloeg Madonna een nieuwe weg in qua sound, maar ook tekstueel. Producer William Orbit was verantwoordelijk voor de elektronische sound van het album en samen met onder meer Patrick Leonard schreef Madonna haar meest spirituele teksten tot dan toe, onder meer ge\u00efnspireerd door de Joodse leer kabbala. Critici roemden de sound en de stem van Madonna, die na de zanglessen voor de film Evita opvallend veel sterker was geworden. Ook afkomstig van dit album zijn de hits \"Ray of Light\", \"Drowned World/Substitute for Love\", \"The Power of Good-bye\" en \"Nothing Really Matters\".\nIn 1999 zong ze de soundtrack voor de Austin Powers-film \"\". Dit levert haar een van haar grootste hits van de jaren 90 op: \"Beautiful Stranger\".\nJaren 2000.\nMusic.\nIn 2000 speelde Madonna een hoofdrol in de film \"The Next Best Thing\" naast Rupert Everett. Voor deze film nam ze ook twee nummers op; \"Time Stood Still\" en \"American Pie\", een cover van de klassieker van Don McLean.\nIn augustus werd Madonna voor de tweede keer moeder; na een moeilijke bevalling kwam zoontje Rocco Ritchie in Los Angeles ter wereld. De vader was regisseur Guy Ritchie.\nIn september 2000 verscheen ook haar album \"Music\", dat technische nieuwe elektronicamuziek liet horen, geproduceerd door Mirwais en William Orbit. Naast de titeltrack, Music, verscheen ook \"Don't Tell Me\" en \"What It Feels Like for a Girl\" op single. Als extraatje werd in Europa ook de eerdere hit \"American Pie\" aan het album toegevoegd, een beslissing van haar platenmaatschappij waarmee Madonna achteraf gezien niet blij was.\nIn december van datzelfde jaar werd Rocco in Schotland gedoopt en trouwden Madonna en Guy Ritchie een dag later op Skibo Castle in Dornoch. Ritchie maakte voor de remix van de single \"What It Feels Like for a Girl\" een controversi\u00eble videoclip waarin Madonna met een oma keihard over de weg reed en uiteindelijk tegen een elektriciteitspaal knalde. Ook maakten zij samen voor BMW de commercial \"Star\" waarin ze een verwende, krengerige ster speelde (een parodie op zichzelf).\nIn 2001 besloot Madonna voor het eerst in acht jaar weer te gaan toeren. Haar \"Drowned World Tour\" startte op 9 juni in Barcelona. Ze speelde veel nummers van de succes-albums \"Ray of Light\" en \"Music\". Wederom deed ze met deze tournee Nederland niet aan. Wel speelde ze voor de eerste keer zelf gitaar en verbaasde ze haar fans door sommige ruige passages.\nGreatest Hits Volume 2.\nAan het eind van 2001 bracht Madonna haar tweede verzamel-cd uit, getiteld \"GHV2\" (Greatest Hits Volume 2). In tegenstelling tot haar eerste verzamelaar \"The Immaculate Collection\", bevatte GHV2 geen nieuwe nummers.\n2002 was een relatief rustig jaar voor Madonna. Ze vertolkte de hoofdrol in het stuk \"Up For Grabs\", dat in het Wyndhams Theater in London speelde, met gemixte recensies. Een groot deel van het jaar was ze bezig met een nieuw album. Ze speelde nog wel een kleine rol in de nieuwste James Bond, waarvan ze ook de titelsong \"Die Another Day\" zong. Geholpen door de bijbehorende videoclip boordevol \"special effects\" werd het nummer een grote hit in de herfst van het jaar.\n\"American life\".\nIn 2003 bracht Madonna het album \"American Life\" uit. Dit was een van haar persoonlijkste albums ooit, zo zong ze in \"Mother And Father\" over het verlies van haar moeder, en \"Intervention\" werd opgedragen aan haar zoon Rocco. Het algemene thema van het album was dat materialistische zaken de mens niet gelukkig maken. De eerste single werd \"American Life\" maar Madonna besloot de video op het laatste moment terug te trekken. In de video waren oorlogsbeelden te zien en de clip bevatte openlijk kritiek op president Bush. Omdat op dat moment de oorlog in Irak uitbrak, vond Madonna de clip ongepast. Andere stemmen beweren dat haar motivatie om de clip terug te trekken commercieel was, gezien de patriottische sfeer in Amerika op dat moment liep ze immers het risico geboycot te worden. Andere singles van dit album waren \"Hollywood\", \"Nothing Fails\" en \"Love Profusion\" (dat ook werd gebruikt als ondersteunende muziek en video voor een parfum van Est\u00e9e Lauder). Hoewel het album \"American Life\" binnenkwam op nummer 1 in de Amerikaanse albumlijsten, viel de verkoop uiteindelijk tegen.\nTijdens de MTV Awards in september 2003 veroorzaakten Madonna, Christina Aguilera en Britney Spears wereldwijde opschudding door elkaar een tongzoen te geven tijdens de vertolking van een medley van \"Like A Virgin\" en \"Hollywood\". Deze \"samenwerking\" scheen goed te bevallen, want voor Britneys album \"In The Zone\" namen ze een duet op dat ook op single verscheen: \"Me Against The Music\".\n\"Re-Invention\" en \"Live 8\".\nIn 2004 vond de \"Re-Invention Tour\" plaats. Tijdens deze tournee trad Madonna voornamelijk op in Amerika, maar ze deed na 14 jaar ook Nederland weer aan. In Europa trad ze op in Arnhem (op 8 en 9 september in het GelreDome), Ierland, Lissabon, Londen en Parijs. De oorlog in Irak, vrede, de elektrische stoel, een skateboarder, een doedelzakspeler, John Lennons \"Imagine\", Madonna die over het publiek heenkomt. Het waren allemaal elementen uit deze wereldtournee. In tegenstelling tot haar vorige show - de \"Drowned World Tour\" - zong ze tijdens de \"Re-Invention Tour\" talloze hits. Van elk album dat ze heeft uitgebracht, zong ze minimaal \u00e9\u00e9n nummer. Voor het eerst sinds de \"Who's That Girl World Tour\" uit 1987 ging achtergrondzangeres Niki Harris niet mee. Zij was net bevallen van een kind en wilde bovendien wat meer aandacht aan haar eigen carri\u00e8re besteden. Als vervangster werd Siedah Garrett gevraagd, een zangeres die vooral bekend was van haar duet in 1987 met Michael Jackson, \"I Just Can't Stop Loving You\". Zij verzorgde ook al achtergrondvocalen op Madonna's derde album \"True Blue\" uit 1986.\nHet concert begon met een videovertoning van \"The Beast Within\" (een remix van het nummer \"Justify My Love\" uit 1990) waarop Madonna verzen uit de Openbaring prevelde, begeleid door beelden uit \"X-static Process\", een video- en foto-impressie, geschoten door topfotograaf Steven Klein voor zijn tentoonstelling. Dat de toen 46-jarige Madonna nog wel een aantal jaren mee zou gaan, bleek wel toen ze na het openen van de videoschermen uit het podium opkwam: \"Strike A Pose\"; een handstand kostte haar weinig moeite toen ze inzette met het nummer \"Vogue\". Het publiek reageerde uitzinnig. De documentaire die Madonna maakte met Jonas Akerlund over haar leven tijdens de \"Re-Invention Tour\" werd, vergezeld van een live-cd, uitgebracht op dvd onder de titel \"I'm Going to Tell You a Secret\".\nOp 2 juli 2005 trad Madonna op in het Londense Hyde Park tijdens het grootste popconcert aller tijden, Live 8, voor een 200.000-koppig publiek en nog eens 3 miljard tv-, internet- en gsm-kijkers. Ze zong haar hits \"Like a Prayer\", \"Ray of Light\" en een lange versie van \"Music\". Na het concert maakte ze bekend dat haar nieuwe album \"Confessions on a Dance Floor\" zou gaan heten.\n\"Confessions on a dance floor\".\nHet album bleek een terugkeer te zijn naar haar muzikale roots: dance. Het schijfje werd in november 2005 uitgebracht en bevatte de hit \"Hung Up\", een catchy en dansbaar nummer rondom een sample van het ABBA-nummer \"Gimme! Gimme! Gimme! (A Man After Midnight)\". Met \"Hung Up\" behaalde ze in Nederland haar derde nummer 1 en tevens dertigste top 10-hit. Dit succes werd voortgezet met het uitbrengen van de singles \"Sorry\" (nummer 2 in Nederland), \"Get Together\" en \"Jump\". Op 16 augustus 2005, haar 47e verjaardag, brak Madonna een sleutelbeen, een hand en drie ribben bij een val van haar paard op haar landgoed in Wiltshire (Engeland). Een maand later ging ze weer aan het werk. Met een flinke dosis pijnstillers nam ze de videoclip voor \"Hung Up\" op.\nOp 18 november 2005 werd Madonna in Belgi\u00eb veroordeeld voor plagiaat. De eerste vier maten van haar nummer \"Frozen\" (1998) kwamen overeen met het nummer \"Ma vie fout le camp\" (1993) van de Belgische componist Salvatore Acquaviva uit Moeskroen. Het gevolg van deze veroordeling was dat in Belgi\u00eb cd's en dvd's waarop \"Frozen\" te horen is uit de schappen moesten worden gehaald en het nummer daar niet meer mocht worden gedraaid op radio en televisie.\nBegin 2006 zette Madonna twee nieuwe wereldrecords op haar naam. Ze was de eerste artiest die met een album, \"Confessions on a Dance Floor\", in 40 landen de nummer \u00e9\u00e9n positie bereikte. \"Hung Up\" deed hetzelfde in de singleparades van maar liefst 41 landen.\n\"Confessions tour\".\nIn mei 2006 begon Madonna aan een nieuwe wereldtournee, de \"Confessions Tour\". De tournee startte op 21 mei in Los Angeles. De show werd geprezen door critici. Het optreden was echter ook controversieel: zo bereed Madonna haar dansers als paarden en bootste ze een kruisiging na. Na verschillende stops in de VS en Canada, zou ze eind juli in Europa arriveren. Ook Nederland werd aangedaan. Op 3 en 4 september 2006 werd de show in de Amsterdam ArenA opgevoerd. Voor aanvang van de concerten liepen tegenstanders van het concert (met name de organisatie Schreeuw om Leven) rond de ingangen terwijl pamfletten werden uitgedeeld met de tekst \"Madonna, Jesus loves you\". Tijdens het concert zelf - en met name tijdens de controversi\u00eble uitvoering van het lied \"Live to tell\" - liepen de gelovige actievoerders rond de ArenA in een symbolische verwijzing naar de val van het Bijbelse Jericho (Jozua 6).\nVerder speelde ze in Engeland, Wales, Duitsland, Itali\u00eb, Denemarken, Frankrijk, Tsjechi\u00eb en Rusland en Japan. Op 3 november verscheen de vierde single van het album Confessions on a Dance Floor: \"Jump\". Op de B-kant stond het niet eerder verschenen nummer \"History\".\nOp 22 november 2006 zond de Amerikaanse televisiezender NBC een van de concerten van Madonna's \"Confessions Tour\" uit. Onder druk van christelijke organisaties zond de zender de 'kruisigingssc\u00e8ne' tijdens \"Live to Tell\" niet uit. In plaats daarvan werden tijdens het lied andere beelden vertoond. In Nederland werd eind 2006 wel de volledige kruisigingsact uitgezonden. Vlak voor het concert in Amsterdam deed een priester tevergeefs een valse bommelding om het concert (en dus de kruisigingssc\u00e8ne) te voorkomen. In januari 2007 verscheen de concertregistratie op dvd en behaalde de 2e plaats in de album top 100.\nAdoptie aidswees.\nMadonna zorgde in 2006 ook voor veel commotie door het Malawische jongetje David van 13 maanden oud te adopteren. Madonna kreeg het jongetje in het vizier, toen ze Malawi bezocht in het kader van een project waar ze aan meewerkt. De zangeres doneerde veel geld om twee weeshuizen te bouwen voor weeskinderen van ouders die gestorven zijn aan aids. David was ook zo'n weeskind, dat twee weken na de geboorte in een weeshuis belandde. Zijn moeder was aan aids overleden, zijn vader leefde nog wel. David was bij de eerste ontmoeting met Madonna erg ziek; hij leed aan malaria en scheurbuik. Davids vader had zijn goedkeuring aan de adoptie gegeven. Toch was niet iedereen blij met de adoptie. Madonna zou de adoptieregels aan haar laars gelapt hebben. De zangeres ontkende dit in een interview met Oprah Winfrey en verklaarde dat de adoptie van David volkomen legaal was. Begin 2008 werd de adoptie legaal verklaard door een rechter in Malawi en mocht David definitief bij haar blijven.\nIn 2009 besloot Madonna nog een kind uit Malawi te adopteren. De 4-jarige Chifundo James woonde net als David in een weeshuis. Pas twee jaar later mocht Madonna het meisje in haar armen sluiten. De zangeres had haar dochter daarna Mercy James genoemd.\nOndanks al haar break-ups had Madonna het hoederecht over alle vier kinderen. Ze wilde ze in Amerika als gezin opvoeden. Maar zoon Rocco weigerde na een verblijf bij zijn vader in Londen naar haar terug te keren, waarop een proces dreigde. Vlak voor dat zou beginnen, werd een regeling getroffen. De jongen mocht bij zijn vader blijven, maar zou regelmatig zijn moeder bezoeken.\nKledinglijn, \"Live Earth\" en regiedebuut.\n2007 begon relatief rustig voor Madonna. De dvd van \"The Confessions Tour: Live from London\" verscheen eind januari. Er circuleerden geruchten over de opnames van een nieuw album met onder anderen Stuart Price, Timbaland en Pharrell Williams, maar er werd niets officieel bevestigd. Price vertelde wel aan nieuwszender E! dat Madonna's nieuwe album een compleet nieuwe sound zou hebben. In de lente verscheen onder grote media-aandacht de kledingcollectie op de markt die Madonna mede had ontworpen voor H&amp;M. In 2006 verscheen ze al in reclames voor deze winkelketen.\nOp 16 mei 2007 verscheen een nieuw Madonna-nummer \"Hey You\". Het nummer had Madonna speciaal geschreven voor Live Earth, het benefietconcert om mensen ervan bewust te maken dat de opwarming van de aarde met de huidige manier van leven erg snel gaat. Producer van het nummer was Pharrell Williams. Het nummer was gratis te downloaden en zou geen single worden. In tegenstelling tot de dansmuziek van haar laatste cd, \"Confessions On A Dance Floor\", was \"Hey You\" een ballade. Madonna zong het nummer op 7 juli in Wembley Arena tijdens Live Earth. Als afsluiter in Londen zong ze daar ook Hung Up, Ray of Light en La Isla Bonita. Tijdens dat laatste nummer werd ze versterkt door twee leden van de Romano-zigeunerband Gogol Bordello, dit optreden haalde al snel de top 10 van meest bekeken filmpjes op YouTube.\nGogol Bordello was ook te zien in Madonna's regiedebuut \"Filth &amp; Wisdom\", waar ze in de zomer van 2007 aan werkte. De film ging op 13 februari 2008 in premi\u00e8re op het Berlijnse Filmfestival. Madonna was hier zelf bij aanwezig en gaf ook een persconferentie over haar regiedebuut. Verder maakte Madonna een documentaire over het leven van de bevolking in Malawi, onder de titel \"I am because we are\". Tijdens haar persconferentie op de premi\u00e8re van \"Filth &amp; Wisdom\" zei Madonna dat deze documentaire wellicht in premi\u00e8re zou gaan tijdens het filmfestival van Cannes.\nOok had Madonna succes als schrijfster. Er verschenen vier nieuwe kinderboeken in de reeks \"De Engelse rozen\".\n\"Hard Candy\".\nDe meeste tijd in 2007 bracht Madonna in de opnamestudio door, waar ze werkte aan haar nieuwe album \"Hard Candy\". Lang voor de verschijning van het album lekten in de zomer van 2007 al twee nummers uit. Een stukje van een demo getiteld \"Candy Shop\" lekte uit, maar Madonna's woordvoerster wilde niets kwijt over het nummer, waardoor Madonna's fans zich afvroegen of het liedje wel echt was. Rond 22 augustus 2007 lekte een tweede lied uit, getiteld \"Beat Goes On\", een samenwerking met Pharrell Williams. Op het album zou uiteindelijk een compleet andere versie van het nummer verschijnen, met onder andere een rap van Kanye West. Deze samenwerking was spontaan ontstaan toen zij elkaar in de studio tegenkwamen. Het album verscheen in Europa op 25 april 2008 en drie dagen later in Amerika en de rest van de wereld. Het album kreeg goede recensies en was grotendeels geproduceerd door Madonna samen met Timbaland, Justin Timberlake, Pharrell Williams en Danja. Madonna maakte een kleine clubtournee in New York, Parijs en in Maidstone (Kent) om het album te promoten. Opmerkelijk was dat haar begeleidingsband bijna geheel vernieuwd was ten opzichte van de twee tournees ervoor. Stuart Price, haar voormalige producer en muzikaal directeur van haar tournees sinds 2001, had ze aan de kant geschoven en ze had Kevin Atunes ingehuurd, die op de bijbehorende \"Sticky &amp; Sweet Tour\" werd aangevuld met DJ Enferno. Stuart zou niet hebben willen meewerken omdat hij net vader was geworden (moeder van de baby was Madonna's voormalige assistente Angela die ook te zien is in de documentaire \"I'm Going to Tell You a Secret\"). Onder fans werd echter gespeculeerd dat Madonna Stuarts werk gewoon te oubollig vond.\nDe eerste single van het nieuwe album, getiteld \"4 Minutes (to save the world)\", was een samenwerking met Justin Timberlake &amp; Timbaland. Het nummer schoot de Mega Top 50, de Single top 100 en de Download Top 50 in Nederland binnen op nummer 1. In Belgi\u00eb werd het ook meteen nummer 1 en verder werd het wereldwijd een nieuwe nummer 1-hit. Behalve in Amerika, waar rapper Lil' Wayne het net iets beter deed. Zijn nummer werd enkel in Amerika een hit dus Madonna had met 4 Minutes de grootste hit van 2008 geleverd. De video, van regisseurs Jonas &amp; Francis, bereikte 60 miljoen kijkers online.\nVoor de tweede single (\"Give It 2 Me\") nam Madonna een video op met regisseur-fotograaf Tom Munro en haar vroegere tuinman en vriend des huizes Nathan Rissman. Ook Pharell Williams (van N.E.R.D. en The Neptunes) was in die video te zien. Het nummer werd een internationale hit, maar wel een kleinere dan 4 Minutes. In Nederland werd het echter d\u00e9 zomerhit en een wekenlange nummer 1 in de Top 40. In Belgi\u00eb bereikte Madonna de eerste plaats in de digitale muziekwinkel iTunes, maar in de Ultratop bereikte het nummer op zijn maximale punt de 3e plaats. Als derde single bracht Madonna \"Miles Away\" uit, een rustiger maar toch uptempo nummer met backing vocals van Justin Timberlake. De track was geproduceerd door Timbaland. De single met danceremixes werd wereldwijd gelanceerd in november 2008. De offici\u00eble videoclip van het nummer bestond uit een compilatie livebeelden van de Sticky &amp; Sweet Tour. Ondanks het feit dat \"Miles Away\" wel de top 10 in Nederland haalde, is de single wereldwijd geen grote hit geworden.\n\"Sticky &amp; Sweet World Tour\" en \"Celebration\".\nIn het najaar van 2008 begon Madonna aan haar grootscheepse tournee, onder de titel \"Sticky &amp; Sweet Tour\". De tournee startte op 23 augustus in Cardiff, Wales en deed op 2 september de Amsterdam ArenA aan. De show was alweer een spektakel, Madonna droeg pakjes van Givenchy en boots van Stella McCartney. Ook in deze show zaten een paar elementen die wereldnieuws waren. Madonna had vriendin Britney Spears gevraagd om een video op te nemen met Steven Klein, een gerespecteerd en bekend fotograaf/videoartiest. In de video was Spears te zien in een lift terwijl ze gek werd en de lift afbrak. De video werd vertoond tijdens Madonna's vertolking van \"Human Nature\" en was confronterend te noemen. De video werd een instant hit op YouTube, die al 24 uur na de opening van de tournee 300.000 kijkers haalde. Twee weken later maakte Spears ook haar comeback op de MTV VMA Awards.\nMaar Madonna toonde ook nog een andere video tijdens het concert, waarin ze John McCain vergeleek met Hitler. Op het einde van de video, ook gefilmd door Klein, prees Madonna de Amerikaanse presidentskandidaat Barack Obama aan. Dit veroorzaakte een rel in Amerika en leverde de tournee nog meer uitverkochte zalen op. Verder voerde Madonna opnieuw haar wereldhit \"Vogue\" op, die helemaal heruitgevonden was met stukjes en beats uit haar laatste megahit \"4 Minutes\", het werd meteen een favoriet bij de fans. Madonna was te zien in een oldschool auto, touwtje springend in een oldschool outfit van Givenchy en Moshino en bouwde met haar gypsy vrienden een feestje op het podium. Ze 'hypte' \"nerdy\" brillen en tot slot 'bereed' ze Justin Timberlake, die digitaal mee op tournee was.\nNa de afloop van het Europese gedeelte van de tournee startte Madonna in Amerika. Tijdens haar concerten in New York schold ze de Amerikaanse vicepresidentskandidate Sarah Palin uit. Ze noemde haar een trut en een \"fucker\" die niet welkom is op haar show (van Madonna was bekend dat ze een Democraten-aanhanger was en het niet had op George Bush en kandidaat-president McCain). In diezelfde speech vermeldde Madonna ook nog eens dat iedereen moest opstaan en dansen omdat \"dit geen stomme Barbra Streisand-show is\".\nDe \"Sticky &amp; Sweet Tour\" eindigde in S\u00e3o Paulo (Brazili\u00eb) en had daarmee diverse records gebroken (die al in handen waren van Madonna), waaronder:\nTijdens de tournee, op 15 oktober 2008, werd officieel bekend dat Madonna, na een huwelijk van bijna acht jaar, zou gaan scheiden van haar tweede echtgenoot Guy Ritchie. De definitieve scheiding werd op 21 november voltrokken. Er werd geen enkel optreden geschrapt en ze refereerde er ook geen enkele keer aan tijdens een show.\nOp 27 januari 2009 werd bekend dat de \"Sticky &amp; Sweet Tour\" een vervolg zou gaan krijgen. Onder de naam \"Sticky &amp; Sweet Tour II\" zou in de zomer van 2009 Europa opnieuw worden aangedaan. Alleen Londen en Parijs kregen de show nogmaals te zien, de overige steden waren allemaal nieuw. Voor het eerst in haar loopbaan zou ze optreden in Belgi\u00eb, op 11 juli 2009 op het festivalterrein van Werchter. Haar tournee veranderde op zich weinig: ze veranderde drie nummers op haar setlist en enkele video's en kostuums waren aangepast (zoals het nummer Candy Shop dat ze met een volledig nieuw outfit en achtergrondvideo opvoerde).\nOp 23 juli 2009 werd bekend dat Madonna's derde verzamelalbum \"Celebration\" zou gaan heten en dat hierop twee nieuwe nummers zouden komen te staan. De single \"Celebration\" zou op 3 augustus vanaf 14.00 uur op de Nederlandse radiozenders gedraaid worden; op 4 augustus zou de downloadsingle uitkomen. De clip voor dit nummer was opgenomen in Milaan en Barcelona en fans konden zich aanmelden om mee te werken aan de video. Verder waren de dansers van de \"Sticky &amp; Sweet Tour\" en zelfs haar dochter Lourdes was te zien. Op 30 juli lekte het nummer uit en verspreidde het zich wereldwijd. Dezelfde dag werd de single veelvuldig gedraaid op de Nederlandse radio. Madonna's platenmaatschappij Warner Music had daarop de downloadsingle al op 31 juli uitgebracht en officieel toestemming gegeven het nummer te draaien op de radio. De verschijningsdatum voor de cd-single was 11 september 2009. Op 18 september kwam het album uit, zowel in de vorm van een enkel als dubbelalbum. Dit was een week eerder dan gepland.\nOp 9 november 2010 maakte Madonna bij Ellen DeGeneres bekend dat ze na haar film opnieuw de studio in zou gaan.\nJaren 2010.\n\"MDNA\" &amp; Interscope Records.\nDonderdag 15 december 2011 werd bekend dat Madonna een contract voor drie albums had gesloten met Interscope Records. Haar eerste album bij dit label en tevens haar eerste album sinds vier jaar zou worden uitgebracht in maart 2012. De eerste single zou gaan heten 'Give me all your luvin' en werd uitgebracht eind januari, net voor Madonna's geplande optreden bij de Super Bowl. Op de single zouden Nicki Minaj en M.I.A. te horen zijn. De videoclip voor de single werd opgenomen midden december in New York samen met Nicki Minaj en M.I.A. door Megaforce.\nMadonna maakte op 10 februari 2012 op de radio bekend dat de tweede single van het album \"Girl Gone Wild\" zou worden.\nMet de aankondiging van haar nieuwe album verbrak ze enkele records. Haar nieuwe album stond in 50 landen op nummer 1 in iTunes nog voordat het verschenen was.\nOp 11 januari 2012 maakte Madonna via haar Facebookpagina bekend dat haar twaalfde studioalbum \"MDNA\" ging heten. Ook ging de zangeres weer toeren, in juli 2012 deed zij Nederland aan met haar MDNA Tour en gaf ze twee concerten in de Ziggo Dome. Vanwege de grote belangstelling werd er een tweede concert ingepland. Op 20 februari 2012 liet Perez Hilton weten dat de 15-jarige Lourdes mee op tournee ging. Ook haar zoon ging mee op tournee als danser. Op 12 juli 2012 kwam Madonna naar het Koning Boudewijnstadion te Brussel. Dit was het tweede concert ooit van Madonna in Belgi\u00eb. De derde wereldwijde single van het album \"MDNA\" was \"Turn Up The Radio\". In Nederland zijn tevens 'Love Spent' en 'Masterpiece' als radiosingles uitgebracht. Ze werden beide geen hits. De videoclip voor Turn Up The Radio werd opgenomen in Itali\u00eb en kwam uit op 16 juli 2012. \"MDNA\" bracht ook twee promo-singles voort. \"Masterpiece\" werd op 2 april 2012 als promo-single in het Verenigd Koninkrijk naar de radiozenders verstuurd en \"Superstar\" kwam uit op 3 december 2012 als gratis cd bij de Braziliaanse krant Folha de S. Paulo.\n\"Rebel Heart\".\nIn maart 2015 bracht Madonna het album \"Rebel Heart\" uit. Het album ontving positieve internationale beoordelingen en werd wereldwijd goed verkocht. Op 9 september 2015 lanceerde Madonna haar Rebel Heart Tour in Montreal. Wereldwijd vonden 82 concerten plaats. Ze deed ook Nederland aan met twee concerten in de Ziggo Dome.\n2016-2020.\nIn december 2016 werd Madonna uitgeroepen tot \"Vrouw van het jaar\" bij de \"Billboard Women in Music\" Awards en ze gaf een zeer gewaardeerde speech waarin ze inging op thema's als seksisme en feminisme.\nAls onderdeel van de \"Women's March on Washington\" op 21 januari 2017, na de inauguratie van Donald Trump, hield ze een toespraak tegen seksisme en tegen de nieuwe Amerikaanse regering.\nIn februari 2017 adopteerde Madonna de vierjarige tweeling Esther en Stella uit Malawi. In de zomer van 2017 verhuisde ze naar Lissabon. Het live-album \"Rebel Heart Tour\" werd uitgebracht in september 2017.\nDe MDNA-huidverzorgingsproducten die Madonna in februari 2014 had ge\u00efntroduceerd in Japan waren vanaf september 2017 ook verkrijgbaar in winkels in de Verenigde Staten.\nOp 7 mei 2018 op het Met Gala in New York introduceerde Madonna haar nieuwste nummer \"Beautiful Game\". Op 18 mei 2019 trad Madonna tijdens de 64e finale van het Eurovisiesongfestival 2019 op in het Tel Aviv Convention Center in Isra\u00ebl. Madonna zong hier haar nummers \"Like a Prayer\" uit 1989 en \"Future\" van haar nieuwe album. Dit werd echter slecht ontvangen: ze klonk vals. Tijdens het tweede nummer maakte Madonna gebruik van autotune, waardoor haar zang minder onzuiver was dan bij \"Like a Prayer\". Haar gage (\u20ac 1 miljoen) werd gefinancierd door zakenman Sylvan Adams. Tijdens de intervalact toonden twee van haar dansers een Isra\u00eblische en een Palestijnse vlag. De EBU gaf na de show aan dat deze actie vooraf niet besproken was met de EBU en organiserende omroep KAN en dan ook niet tijdens de repetities was uitgevoerd. Ook hier gaf de EBU aan de actie af te keuren, vanwege de politiek neutrale aard van het festival.\n\"Madame X\".\nOp 14 juni 2019 werd haar 14e studioalbum \"Madame X\" uitgebracht. Het debuteerde op nummer 1 in de Billboard 200. In mei 2020 bracht Madonna de vierde single van het album \"I Don't Search I Find\" uit. De single werd haar 50ste nummer-een-hit in de Billboard Dance Club Charts, wat zorgde dat Madonna de eerste en enige artiest ooit is om dat aantal nummer een hits te behalen in wat voor toplijst van \"Billboard\" ooit.\n\"Madame X Tour\".\nIn september 2019 ging Madonna opnieuw op tournee. Voor deze tournee deed ze voor het eerst in haar carri\u00e8re alleen optredens in theaters. De tournee ging van gang in september 2019 en eindigde in maart 2020. De laatste twee shows van de tournee werden geannuleerd vanwege de COVID-19-maatregelen. De tour haalde $\u00a036.385.935 op.\nJaren 2020.\n\"Finally Enough Love: 50 Number Ones\".\nIn 2022 bracht Madonna twee remixcollecties uit om te vieren dat ze de enige artiest ooit is die 50 nummer-een-hits op een enkele hitlijst van \"Billboard\" heeft behaald. Een editie met de 16 beste tracks van die 50, genaamd '), en een editie met alle 50 nummer-een-hits, met de naam '. In de tracklist van de editie met 50 hits ontbreken wel een paar nummer-een-hits zoals \"Lucky Star\", \"Causing a Commotion\" en \"Angel\", zodat er plek was voor nummers van haar eerste remixalbum \"You Can Dance\". De remastering werd gedaan door Mike Dean.\n\"The Celebration Tour\".\nIn 2023 ging Madonna voor het eerst sinds 2016 op wereldtournee. Wat aanvankelijk een tournee van 35 shows zou worden, werd er een van bijna tachtig, dankzij de goede kaartverkoop. De tournee deed onder meer Belgi\u00eb aan, met een optreden in het Sportpaleis op 21 oktober. In Nederland deed ze op 1 december de Ziggo Dome aan. De tournee zou aanvankelijk in juli van start gaan in Canada, maar twee weken voor de eerste geplande show belandde Madonna op de intensive care door een bacteri\u00eble infectie. Ze gaf haar eerste optreden op 14 oktober in The O2 in Londen en het Amerikaanse gedeelte van de tournee werd verplaatst naar begin 2024.\nControverse.\nMadonna wordt algemeen beschouwd als een van de meest controversi\u00eble personen in de popgeschiedenis. Al meer dan dertig jaar weet ze de aandacht van het publiek vast te houden met nieuwe, voor sommigen, choquerende beelden en uitdossingen. Ze haalt zich daarmee regelmatig de woede van een of meer (vaak christelijke) organisaties op de hals en zelfs de paus liet van zich horen toen de videoclip van \"Like a Prayer\" uitkwam, waarin ze voor brandende kruizen staat te dansen en gekust wordt door een tot leven gekomen beeld van de heilige Martinus van Porres. Andere beruchte videoclips zijn die van \"Express Yourself\" (sm en bondage), \"Justify My Love\" (de eerste clip ooit die op MTV alleen na 23.00 uur mocht worden uitgezonden) en \"Erotica\" (die beelden toont van haar project).\nSeks en religie vormen dan ook een leidraad door haar carri\u00e8re. In 1990 wordt Madonna na haar \"Blond Ambition\"-concert in Toronto bijna gearresteerd omdat in de uitvoering van \"Like a Virgin\" een masturbatiesc\u00e8ne zat. De \"Blond Ambition Tour\" werd later verwerkt in de documentaire \"In bed with Madonna\" waarin zij een kijkje geeft achter de schermen van de tournee en onder andere laat zien hoe ze een flesje pijpt.\nIn 2003 werd de clip die ze in eerste instantie gemaakt had voor American Life teruggetrokken door Warner Bros. nadat beelden waren uitgelekt. Er ontstond een rel in Amerika waar Madonna door de media werd verguisd wegens anti-patriottisme. Een eenvoudige versie die alleen de zangeres voor internationale vlaggen laat zien werd daarop uitgebracht. De originele clip was een aanklacht tegen de oorlog in Irak en het beleid van de toenmalige president George W. Bush en toonde onder anderen Iraakse, Palestijnse en Joodse kinderen tussen soldaten op de catwalk. De clip eindigt met Madonna die een handgranaat het publiek in gooit die wordt opgevangen door Bush. De volgende rel wordt gevormd door de tongzoen met Britney Spears en Christina Aguilera tijdens de opening van de MTV Awards.\nActivisme en liefdadigheid.\nMadonna gebruikt haar populariteit om aandacht te vestigen op de problemen in de wereld, wederom gebruikmakend van controverse en choquerende beelden.\nBij de uitvoering van 'Live To Tell' tijdens haar \"Confessions Tour\" in 2005, waar zij quasi-hangend aan een glitterkruis compleet met doornenkroon zingt terwijl beelden van aidskinderen en Bijbelteksten op de achtergrond te zien zijn. Religieuze organisaties over de hele wereld hebben geprotesteerd en noemden het godslastering, volgens de artieste zelf was het een oproep om het wereldwijde probleem aids onder de aandacht te brengen.\nIn 2006 richtte Madonna samen met Michael Berg de liefdadigheidsinstelling Raising Malawi op. Deze non-profitorganisatie helpt bij de extreme armoede en ontberingen die een miljoen weeskinderen in Malawi hebben te verduren, voornamelijk door middel van gezondheids- en onderwijsprogramma's.\nVoor Live Earth, een organisatie tegen de opwarming van de Aarde, nam ze in 2007 de gratis te downloaden single \"Hey You\" op en voorzag de clip van schokkende beelden van natuurrampen, honger, aids e.d. en wisselde deze af met positieve beelden van spelende kinderen en bloeiende natuur. Het lied en de clip werden de themasong voor de Live Earth-concerten over de hele wereld.\nIn 2008 deelt Madonna tijdens haar \"Sticky &amp; Sweet Tour\" opnieuw een steek uit naar president Bush door hem in een videomontage in hetzelfde rijtje af te beelden met dictators onder wie Hitler, terwijl Obama wordt vergeleken met de dalai lama Tenzin Gyatso.\nTournees.\n1985 \u2013 The Virgin Tour (alleen VS).\n1987 \u2013 Who's That Girl World Tour\n1990 \u2013 Blond Ambition Tour\n1993 \u2013 The Girlie Show\n2001 \u2013 Drowned World Tour\n2004 \u2013 Re-Invention Tour\n2006 \u2013 Confessions Tour\n2008-2009 \u2013 Sticky &amp; Sweet Tour\n2012 - MDNA Tour\n2015-2016 - Rebel Heart Tour"}
{"id": "8290", "revid": "86479", "url": "https://nl.wikipedia.org/wiki?curid=8290", "title": "Nederlandse gemeente", "text": "De gemeente is, na de Rijksoverheid en de Nederlandse provincies, de derde bestuurslaag in het Nederlandse staatsbestel. De inrichting en het bestuur van de gemeenten worden geregeld in de Gemeentewet.\nPer 1 januari 2023 zijn er 342 gemeenten in het in Europa gelegen deel van Nederland en drie Caribisch openbare lichamen in Caribisch Nederland, die op vergelijkbare wijze worden bestuurd en als bijzondere gemeenten worden aangeduid. De bestuurlijke organisatie van de gemeente en haar taken en bevoegdheden zijn vastgelegd in de gemeentewet.\nOp Europees niveau vormen de gemeenten de Nederlandse LAU-gebieden. \nGeschiedenis.\nTot en met 1795 kende Nederland, destijds de Republiek, sterk uiteenlopende vormen van lokaal bestuur. Daarin kan een onderscheid worden gemaakt in plaatsen met en zonder stadsrechten. Steden waren min of meer zelfstandig in het aanstellen van bestuurders. Dorpen maakten doorgaans deel uit van een heerlijkheid, waar een heer de dienst uitmaakte. De heer benoemde veelal een schout voor de dagelijkse zaken.\nTijdens de Bataafse Republiek (1795-1806) werden naar Frans voorbeeld dorpen en steden gelijkgesteld in een nieuwe bestuursvorm met de naam gemeente. In de \"Staatsregeling des Bataafschen Volks\" van 1 mei 1798 werd bepaald dat deze gemeenten voornamelijk administratieve eenheden waren, met enkel uitvoerende taken; de steden werd hun autonomie ontnomen. In een nieuwe staatsregeling (1801) werd de zelfstandigheid van gemeenten erkend en kregen ze de bevoegdheid zelf het plaatselijke bestuur in te richten.\nToen de Bataafse Republiek overging in het Koninkrijk Holland (1806-1810) werd de inrichting van het gemeentebestuur centraal vastgelegd (1807), in wat feitelijk de eerste Gemeentewet kan worden genoemd. De gemeenten kregen in die periode steeds minder bevoegdheden. Toen Nederland rechtstreeks door Frankrijk werd bestuurd (1810-1813) werden de gemeenten weer gereduceerd tot louter administratieve eenheden. De Franse Gemeentewet van 1811 bepaalde een minimale omvang van 500 inwoners, maar streefde naar een aantal van ongeveer 2.000 inwoners. Omstreeks 1811 vonden de eerste gemeentelijke herindelingen plaats. Ook omvang van het grondgebied werd een criterium voor herindeling.\nIn het onafhankelijke Verenigd Koninkrijk der Nederlanden (1815-1830) werd het onderscheid hersteld tussen zelfstandige steden met eigen bestuurlijke rechten, plattelandsgemeenten waarin het bestuur van hogerhand werd benoemd en gemeenten die deel uitmaakten van een ambachtsheerlijkheid. De ambachtsheer benoemde in het laatste geval een deel van de gemeenteraad en kon informeel de keuze van de wethouders be\u00efnvloeden. De gemeentewet van 6 maart 1818 bepaalde dat alle besluiten van steden en gemeenten door de regering moesten worden goedgekeurd.\nDe door Johan Rudolph Thorbecke opgestelde grondwetsherziening van 1848 nam het onderscheid tussen steden en dorpen definitief weg. In de Gemeentewet van 1851, eveneens van de hand van Thorbecke, werd het gemeentebestuur geregeld. De door de welgestelde kiesgerechtigde inwoners te kiezen gemeenteraad werd als hoogste orgaan aangewezen. Het bestuur van iedere gemeente bestond voortaan uit een gemeenteraad, een college van burgemeester en wethouders en een door de koning benoemde burgemeester. Thorbecke verplichtte als nieuwe minimum voor gemeenten een kiezersaantal van 25 (belastingbetalende mannen).\nIn 1966 werd een nieuwe fase van gemeentelijke herindelingen ingezet met de Tweede Nota Ruimtelijke Ordening, waarin niet langer de gemeenten centraal stonden, maar de ruimtelijke ordening gericht op het voortsnellende proces van verstedelijking (en de daarmee gepaard gaande problematiek), de economie en sociaal-culturele en technologische aspecten. De verstedelijking had gevolgen voor stedelijke agglomeraties en gewesten, die vaak de gemeentegrenzen overschreden en daarmee voor sommige gemeenten, die samen werden gevoegd, dan wel geannexeerd door stedelijke gemeenten. Begin jaren 1980 werd na veel discussie besloten tot drie bestuurslagen; rijk, provincies en gemeenten. De gewesten werden losgelaten en vervangen door intergemeentelijke samenwerking. Gemeenten moesten daarop groter worden ter versterking van de lokale bestuurslaag. Dit leidde tot een golf van herindelingen en fusies in de jaren 1980 en begin jaren 1990. Deze trend van bestuurlijke samenwerking heeft zich sindsdien doorgezet met steeds grotere gemeenten, maar ook in het ontstaan van plusregio's en andere stadsgewesten, waarin meerdere gemeenten samenwerken.\nVerhouding met andere overheden.\nNederland is een eenheidsstaat. In alle Nederlandse gemeenten wordt een aantal landelijke regels, bijvoorbeeld op het gebied van uitkeringen, milieuwetgeving, burgerlijke stand en dergelijke op eenzelfde manier toegepast. Dit wordt medebewind genoemd. Tegenover medebewind staat het begrip staatsrechtelijke autonomie. Hiermee wordt de bevoegdheid van een gemeentebestuur aangeduid om zaken die de eigen huishouding van de gemeente betreffen te reguleren. Niemand schrijft een gemeente voor aan welke instellingen zij subsidie dient te verstrekken of hoeveel jongerenplekken, ontmoetingscentra etc. in een gemeente dienen te zijn. Dit en nog veel meer onderwerpen behoort allemaal tot de eigen huishouding van de gemeente. In dit verband spreekt men ook van een open huishouding waarmee wordt bedoeld dat de onderwerpen waarmee de gemeente zich kan bemoeien in principe onbeperkt zijn. Er zijn wel enkele grenzen door de wetgever aangegeven. Zo mag een gemeente niet het rijksbeleid doorkruisen. Zij mag zich ook niet bezighouden met zaken die in de priv\u00e9sfeer van burgers liggen. Uiteraard mag zij ook geen wettelijke voorschriften overtreden bij het uitoefenen van de autonome bevoegdheid. Ook mag een gemeente geen inkomenspolitiek bedrijven.\nAl geruime tijd hevelt de Rijksoverheid bepaalde taken en bevoegdheden over naar de gemeenten. Deze decentralisatie moet gemeenten meer armslag en verantwoordelijkheden geven. Werden voorheen subsidies vanuit een Haags ministerie aan plaatselijke instellingen verstrekt, tegenwoordig hebben gemeenten een zeer belangrijke vinger in de pap als het gaat om toewijzing van het geld. Aan de andere kant zijn er natuurlijk ook terreinen waar de gemeente zich niet mee bemoeit. Zo is het gemeenten niet toegestaan om een eigen buitenlands beleid te voeren. Ook de omvang en inzet van het defensie-apparaat behoren niet tot de gemeentelijke taken.\nVerschillen tussen gemeenten.\nEr zijn grote verschillen tussen gemeenten. Een grote stad, waar veel mensen dicht op elkaar wonen, kent andere problemen en voert een ander beleid dan een dunbevolkte plattelandsgemeente die uit een aantal kleine kernen bestaat. Ambtenaren, gemeenteraadsleden, wethouders en burgemeester zijn er samen verantwoordelijk voor dat de zaken in de gemeente goed lopen.\nVerschillen worden ook veroorzaakt door andere voorkeuren van de bevolking die via de gekozen vertegenwoordigers (de gemeenteraadsleden) tot uiting worden gebracht. Kiest men in de ene gemeente voor de uitbouw van een theater, in een naburige gemeente wil men het geld liever besteden aan de verhoging van de leefbaarheid in de oude wijken. Het maken van die keuzes is de voornaamste taak van het gemeentebestuur. Als u inwoner bent van een Nederlandse gemeente heeft u er rechtstreeks invloed op. Niet alleen bij de gemeenteraadsverkiezingen maar ook tussentijds hebben de inwoners van een gemeente mogelijkheden om hun stem te laten horen.\nPolitiek gezien stemmen, net zoals in veel andere landen, gemeenten op het platteland ook rechtser en conservatiever dan gemeenten met grote steden, waar linkser en progressiever wordt gestemd. Noordoost-Nederland (met name Groningen) en Limburg stemmen ook linkser dan de rest van het land. Rijkere gemeenten stemmen vaak liberaler.\nTaken en bevoegdheden.\nHieronder worden enkele taakgebieden beschreven. De opsomming is niet uitputtend.\nStadsontwikkeling.\nEen van de belangrijkste taken van de gemeente is de zorg voor voldoende woonruimte. Om de aanleg van nieuwe woonwijken mogelijk te maken en de ontwikkelingen in bestaande wijken en het buitengebied in de hand te houden maakt het gemeentebestuur structuurplannen en bestemmingsplannen. Voor de inwoners van de gemeente zijn bestemmingsplannen van groot belang, daarin ligt vast wat er met de grond mag gebeuren. Mogen deze inwoners een schuur bij hun huis bouwen, kunnen zij een klein bedrijfje aan huis beginnen, dat zijn zaken die in het bestemmingsplan vastliggen.\nVerkeer en vervoer.\nEen ander belangrijk werkterrein voor de gemeente is verkeer. De gemeente maakt plannen voor een goede doorstroming van het verkeer. De gemeenteraad besluit over de aanleg van wegen, parkeerterreinen, woonerven, voetgangerstunnels, fietspaden. Dankzij de Wet milieubeheer heeft de gemeente greep op het milieu. Vervuilende bedrijven kunnen uit woonwijken worden geweerd, de milieupolitie kan optreden tegen mensen die op onjuiste wijze groot vuil aanbieden of gevaarlijke stoffen afvoeren.\nOnderwijs.\nDe gemeente heeft een verscheidenheid aan taken op onderwijsgebied. De gemeenteraad bestuurt het plaatselijk openbaar onderwijs. Ook voor het bijzonder onderwijs draagt ze de zorg voor voldoende schoolruimte. De ambtenaren die toezien op naleving van de leerplichtwet zijn in dienst van de gemeente. In toenemende mate vormen zaken als gezondheidszorg, welzijn, cultuur, sport en recreatie het werkterrein van de gemeente. De verruiming van de naschoolse opvang en het beheer van een cultureel centrum of een sportpark, het zijn allemaal zaken waarover de gemeenteraad besluiten neemt.\nWelzijn en sociale zaken.\nDe gemeente heeft ook de zorgplicht voor zijn inwoners op het gebied van welzijn en sociale zaken. Daaronder valt o.m. het uitvoeren van de Participatiewet, IOAW en IOAZ. De betreffende dienst wordt bijvoorbeeld sociale dienst genoemd, of Dienst Werk en Inkomen, of Servicepunt Werk en Inkomen.\nUWV en de gemeentelijke sociale diensten worden aangeduid als ketenpartners in de sociale zekerheid. Ze voeren het Algemeen Keten Overleg (AKO). Er is voor wat betreft werklozen samenwerking, en in grotere gemeenten vaak gezamenlijke huisvesting, Werkplein genaamd.\nGemeenten hebben vaak ook een \"minimabeleid\" dat inhoudt dat mensen met een laag inkomen bepaalde vergoedingen of kortingen krijgen. Naast de wettelijk beperkt toegestane categoriale inkomensondersteunende voorzieningen kunnen er aanvullende tegemoetkomingen zijn, bijvoorbeeld aan iedereen met een inkomen van niet meer dan 110% van de bijstandsnorm. Wettelijk mag dit niet het zonder meer verstrekken van een geldbedrag zijn, maar wel bijvoorbeeld een declaratieregeling voor bepaalde daadwerkelijk gedane uitgaven, tot een bepaald maximum per jaar.\nAfvalinzameling en -verwerking.\nVolgens artikel 10.21 van de Wet milieubeheer hebben gemeenten een wettelijke zorgplicht om ten minste eenmaal per week huishoudelijk afval in te zamelen bij elk perceel waar zodanige afvalstoffen geregeld kunnen ontstaan. De zorgplicht voor gemeenten is evenwel niet beperkt tot de inzameling van het huishoudelijk afval, maar strekt zich ook uit over de verwerking daarvan, inclusief de verwerking op duurzame wijze.\nBelastingheffing.\nGemeenten krijgen hun geld voor meer dan 90 procent van de rijksoverheid. Een deel van de inkomsten komt uit het zogenaamde Gemeentefonds, een fonds waarin het Rijk jaarlijks een deel van de belastingopbrengst stopt en verdeelt over de gemeenten. Deze inkomsten mag de gemeente naar eigen inzicht besteden. Naast inkomsten uit het Gemeentefonds ontvangen de gemeenten zogenaamde doeluitkeringen van het Rijk, uitkeringen voor een vast omschreven doel zoals openbaar vervoer of jeugdhulpverlening. Hoeveel een gemeente krijgt is afhankelijk van het aantal inwoners en plaatselijke omstandigheden. Daarnaast mag een gemeente zelf belasting heffen. De onroerendezaakbelasting die voor woningen en bedrijfspanden geldt is de belangrijkste bron van eigen inkomsten. Andere bronnen van inkomsten zijn de toeristenbelasting, de hondenbelasting en de parkeergelden. De hoogte van de belastingen wordt door de gemeenteraad vastgesteld. Dat gebeurt ook met de vaststelling van de tarieven die de gemeente aan de burgers vraagt voor bepaalde diensten, zoals leges en reinigingsrechten.\nBestuur.\nDe gemeente is een openbaar lichaam. Hiermee wordt een overheidsorganisatie aangeduid die rechtspersoonlijkheid bezit. Het openbaar lichaam wordt bestuurd door bestuursorganen. De raad, het college van burgemeester en wethouders, de burgemeester en de commissies zijn bestuursorganen. Elk van deze organen heeft zijn eigen bevoegdheden en taken.\nRaad.\nVolgens de Grondwet is de gemeenteraad het hoogste orgaan in een gemeente. De samenstelling van de gemeenteraad wordt eens per vier jaar bepaald op grond van de gemeenteraadsverkiezingen. Het aantal raadsleden is afhankelijk van het aantal inwoners. De kleinste gemeenten (onder de 3.000 inwoners) hebben 9 raadsleden, de grootste gemeenten (meer dan 200.000 inwoners) hebben 45 raadsleden. In principe kan iedere inwoner van 18 jaar of ouder lid worden van de gemeenteraad. Het zijn de politieke partijen die een lijst van kandidaten opstellen, waaruit de kiezers een keuze maken. Het raadslidmaatschap vergt, wanneer men het goed wil doen, behoorlijk wat tijd. Afhankelijk van de grootte van een gemeente gaat er per maand 30 tot 100 uur werk in het raadslidmaatschap zitten. En dat gebeurt doorgaans in de vrije tijd. Een raadslid krijgt een vergoeding voor de bezigheden. Het raadslidmaatschap wordt meestal uitgevoerd naast een andere baan of functie. De functie van de gemeenteraad is te vergelijken met die van een algemeen bestuur van een organisatie, instelling of vereniging.\nHoofdtaken van de gemeenteraad zijn het vaststellen van de hoofdlijnen van beleid, het toezien op de uitvoering daarvan en het vertegenwoordigen van de burgers. Ook stelt de gemeenteraad de begroting vast en benoemt en ontslaat wethouders. Als de post van burgemeester vacant is, doet de gemeenteraad een voordracht aan de Kroon. In de gemeenteraad heeft ieder lid een even zware stem. Beslissingen worden genomen bij meerderheid van stemmen. De gemeenteraad wordt ondersteund door de griffier.\nDe griffier staat de raad en de door de raad ingestelde commissies bij de uitoefening van hun taak terzijde.\nCollege van B en W.\nHet College van burgemeester en wethouders (kortweg ook vaak 'B en W' genoemd) is het dagelijks bestuur van de gemeente. Ook zorgt het college voor het uitvoeren van landelijke regelingen (het medebewind). Voorbeelden daarvan zijn het uitvoeren van de Participatiewet en de Wet milieubeheer. Als dagelijks bestuur is het college van B en W de eerst verantwoordelijke instantie voor de financi\u00ebn van de gemeente. Het college voert het personeelsbeleid van de gemeentelijke organisatie.\nHet college heeft voor de uitvoering van zijn taken tal van wettelijke bevoegdheden. Een voorbeeld daarvan is het aan- en verkopen van gemeentelijke eigendommen. In het college heeft iedere wethouder zijn eigen taakgebied of portefeuille, maar over het gebruiken van bepaalde bevoegdheden moet door het college als geheel besloten worden. B en W beslissen bij meerderheid van stemmen, waarbij de stem van de burgemeester doorslaggevend is als de stemmen staken.\nHet college is over het gevoerde beleid verantwoording schuldig aan de gemeenteraad en kan door de gemeenteraad ter verantwoording worden geroepen. Als de gemeenteraad het niet eens is met een collegebesluit, kan de raad dit besluit echter niet herroepen. Wel kan de raad er bij het college op aandringen een ander besluit te nemen; in het uiterste geval kunnen \u00e9\u00e9n of meerdere wethouders naar huis worden gestuurd.\nWethouder.\nWethouders worden door de raad benoemd. Als een van de raadsleden tot wethouder wordt benoemd verliest hij zijn raadslidmaatschap. Als raadslid wordt hij dan opgevolgd door een andere vertegenwoordiger van zijn partij. Ook is het mogelijk dat de raad iemand van buiten de eigen kring of zelfs van buiten de eigen gemeente tot wethouder benoemt. Wel geldt in dat laatste geval de eis dat de wethouder uiterlijk binnen een jaar na benoeming binnen de gemeentegrenzen komt wonen.\nElke wethouder heeft zijn eigen taakgebied of portefeuille, zoals onderwijs, openbare werken, financi\u00ebn, huisvesting, sport en cultuur. Een gemeente moet minimaal twee wethouders hebben, maar mag er niet meer hebben dan 20% van het aantal raadsleden (of niet meer dan 25% als een of meer wethouders in deeltijd werken). Daarnaast maken de politieke partijen die het college vormen afspraken over het aantal wethouders en de specifieke inhoud van de portefeuilles. Het wethouderschap is in de meeste gemeenten een meer dan volledige dagtaak, al komen in sommige gemeenten zowel deeltijd- als voltijdwethouders voor en is het in het slinkend aantal kleine gemeenten een deeltijdbaan. De wethouder krijgt, afhankelijk van de grootte van de gemeente, een salaris. Tussen raad en wethouder geldt, net als tussen Tweede Kamer en minister, de vertrouwensregel. Verliest de wethouder het vertrouwen, dan moet hij aftreden.\nBurgemeester.\nIn tegenstelling tot raadsleden en (indirect) wethouders wordt de burgemeester niet gekozen, maar benoemd door de Kroon, dat wil zeggen bij koninklijk besluit op voordracht van de minister van Binnenlandse Zaken en Koninkrijksrelaties. Wanneer ergens een vacature ontstaat, worden sollicitanten opgeroepen via een advertentie in de Staatscourant. Intussen maakt de gemeenteraad meestal een lijstje met eigenschappen waaraan de nieuwe burgemeester zou moeten voldoen, een profielschets. De meeste gemeenteraden stellen ook een vertrouwenscommissie in die een voorkeursvolgorde van kandidaten mag aangeven. De gemeenteraad besluit uiteindelijk over de selectie van kandidaten en stuurt een lijstje met minstens twee namen naar de minister van Binnenlandse Zaken en Koninkrijksrelaties. Meestal volgt deze de aanbeveling van de gemeenteraad op. Voorafgaand aan de aanbeveling kunnen gemeenten een zogenaamd burgemeestersreferendum organiseren. Alle kiesgerechtigde inwoners mogen daarbij een voorkeur uitspreken voor een van de twee door de raad geselecteerde kandidaten.\nDe burgemeester is voorzitter van de gemeenteraad en voorzitter van het college van B en W. Van het college is hij wel lid, van de gemeenteraad niet. De burgemeester heeft een aantal eigen wettelijke taken en bevoegdheden. Hij is verantwoordelijk voor de handhaving van de openbare orde en veiligheid in de gemeente en in menige gemeente houdt de burgemeester zich ook bezig met het promotiebeleid of de voorlichting c.q. de overheidscommunicatie. Als benoemd bestuurder heeft de burgemeester ook een beetje de functie van opzichter. De wet spreekt over zijn 'zorgplicht' ten aanzien van bijvoorbeeld de tijdige voorbereiding van beleid en de goede samenwerking met andere overheden. Hij moet besluiten van de gemeenteraad en het college uitvoeren, maar als hij die in strijd met de wet of het algemeen belang acht, dan kan hij zo'n besluit voor vernietiging voordragen bij de minister van Binnenlandse Zaken en Koninkrijksrelaties.\nDe benoeming van de burgemeester geldt steeds voor een periode van zes jaar. Na advisering door de gemeenteraad wordt een burgemeester meestal automatisch herbenoemd. Alleen de Kroon, de Koning en de ministers, kunnen de burgemeester ontslaan, de gemeenteraad dus niet.\nHierbij geldt echter dat de burgemeester meestal de eer aan zichzelf houdt op het moment dat de raad het vertrouwen in de burgemeester opzegt. Formeel gezien hoeft dit dus echter niet.\nWerking.\nRaadsvergaderingen.\nPolitiek hoogtepunt in het zittingsjaar van de gemeenteraad vormt de begrotingsbehandeling, die meestal vroeg in het najaar plaatsvindt. Het vaststellen van de begroting is een belangrijke bevoegdheid van de raad. Het college van B en W doet voorstellen voor nieuwe uitgaven en bezuinigingen die hij het komend jaar nodig acht. In uitvoerige debatten bespreekt de gemeenteraad de plannen, wijzigt wat hij nodig en wenselijk acht en stelt ten slotte de begroting vast. Het college heeft zich daar dan aan te houden. Een andere belangrijke bevoegdheid van de raad is het vaststellen van verordeningen, een soort gemeentelijke wetten. Een voorbeeld is een subsidieverordening, waarin regels zijn vastgelegd over toekenning van subsidies aan plaatselijke organisaties. Het college moet verordeningen uitvoeren.\nIn vrijwel alle gemeenten vergadert de gemeenteraad op een vast tijdstip, minimaal eens per maand.\nCommissies.\nHet raadswerk bestaat lang niet alleen uit het bijwonen van de raadsvergaderingen. Een belangrijk deel van het voorbereidende werk wordt in raadscommissies gedaan. Raadscommissies, hun taken en bevoegdheden, worden ingesteld door de gemeenteraad. Gemiddeld genomen vergaderen de commissies vaker dan de voltallige gemeenteraad. Om in een vroegtijdig stadium invloed uit te oefenen richten burgers en belangengroepen zich vaak op de raadscommissies. Er zijn verschillende soorten commissies. Raadscommissies bestaan uit raadsleden, maar er kunnen ook burgers in worden benoemd. Commissies houden zich meestal met een bepaald beleidsterrein bezig, bijvoorbeeld financi\u00ebn. In zulke commissies worden zaken besproken, voordat ze in de voltallige raad aan de orde komen.\nHet college kan ook commissies instellen, vaak commissies met een concrete taak, zoals het beheer van sportaccommodaties of de toewijzing van woningen. In dergelijke commissies worden vaak belanghebbende en deskundige burgers benoemd.\nWijkraden, dorpsraden en deelgemeenteraden.\nIn veel gemeenten komen wijkraden of dorpsraden voor. Vaak wordt wanneer door gemeentelijke herindeling een nieuwe grote gemeente ontstaat in de afzonderlijke wijken of kernen een wijk- of dorpsraad opgericht. Dorps- of wijkraden krijgen hun taken en bevoegdheden van het centrale gemeentebestuur. Wijk- of dorpsraden vertegenwoordigen de bevolking van een bepaalde wijk of kern en hebben een voornamelijk adviserende taak. Ze geven door 'wat er leeft' onder de bevolking en zijn een officieel aanspreekpunt voor het gemeentebestuur.\nAmsterdam en Rotterdam, de twee grootste gemeenten, kenden deelgemeenten. In Amsterdam werden deze stadsdelen genoemd. De stadsdeelraden (Amsterdam) of deelgemeenteraden (Rotterdam) hadden in tegenstelling tot wijk- of dorpsraden een formele wettelijke status. Ze werden net als de gewone gemeenteraad rechtstreeks door de wijkbewoners gekozen bij offici\u00eble verkiezingen. Deelgemeenteraden werden ingesteld om de besluitvorming en de taakuitvoering dichter bij de burgers te brengen. Taken en bevoegdheden kregen ze van het gemeentebestuur overgedragen. Binnen zekere grenzen konden ze een eigen beleid op het terrein van bijvoorbeeld welzijn, verkeer, de inrichting van de openbare ruimte, cultuur en sport voeren. Deelgemeenteraden beschikten over eigen budgetten en eigen ambtenaren. Vanaf 20 maart 2014 zijn de deelgemeenten vervangen door gebiedscommissies.\nSamenstelling.\nVerkiezingen.\nEens per vier jaar worden, op een vaste dag, in heel Nederland gemeenteraadsverkiezingen gehouden. Tussentijdse verkiezingen worden alleen gehouden wanneer op basis van een gemeentelijke herindeling een wijziging van de gemeentelijke grens plaatsvindt.\nAlle inwoners van 18 jaar en ouder kunnen op verkiezingsdag naar de stembus. Bij gemeenteraadsverkiezingen kunnen niet alleen mensen met de Nederlandse nationaliteit hun stem uitbrengen. Ook buitenlanders die minstens vijf jaar in Nederland wonen en een verblijfsvergunning hebben, hebben actief en passief kiesrecht op gemeentelijk niveau. Burgers van andere landen van de Europese Unie hebben deze rechten al direct vanaf het moment dat ze zich in een Nederlandse gemeente vestigen.\nOp het stembiljet voor de gemeenteraadsverkiezingen staan de namen van de belangrijkste landelijke politieke partijen vermeld. Die partijen hebben plaatselijke afdelingen die zich met de gemeentepolitiek bezighouden. Daarnaast zijn er vaak groeperingen die alleen in de eigen gemeente opereren. Partijen als \"Gemeentebelangen\", \"Lijst Jansen\" of \"Leefbaar Molendam\" richten zich meestal uitsluitend op kwesties die in het dorp of de stad zelf spelen.\nAlle partijen proberen op eigen wijze zo veel mogelijk stemmen te winnen. Zeker in verkiezingstijd bestaan voor de kiezer volop mogelijkheden kennis te nemen van het gedachtegoed en de standpunten van de deelnemende partijen. In de meeste gemeenten wordt daarnaast ook door middel van verkiezingsborden, debatbijeenkomsten, uitslagenavonden en in toenemende mate met speciale verkiezingssites aandacht aan de verkiezingen besteed.\nAmbtelijke organisatie.\nBurgers van Nederland hebben vaak meer met ambtenaren dan met bestuurders te maken. Ambtenaren hebben tot taak besluiten voor te bereiden en uit te voeren. Ambtenaren zijn niet alleen op gemeentehuizen te vinden. Veel gemeenten hebben een eigen milieupolitie, ambtenaren met speciale opsporings- en bekeuringsbevoegdheden. Ook stratenmakers en de vuilnisophalers kunnen in dienst zijn van de gemeente. Aan het hoofd van de gemeentelijke organisatie staat de gemeentesecretaris.\nDe gemeentesecretaris heeft de leiding over de ambtenaren en vormt de verbinding tussen het college van B en W en het ambtelijk apparaat. Hij of zij is verantwoordelijk voor het goed functioneren van de ambtelijke organisatie en is aanwezig bij de vergaderingen van het college van B en W. De ambtelijke organisatie is verdeeld in diensten, directies of sectoren, met daaronder afdelingen voor onderdelen van de gemeentelijke beleidsterreinen, bijvoorbeeld voor welzijn, sociale zaken, milieu, waterstaatszaken, ruimtelijke ordening, economie, recreatie, natuur, verkeer en vervoer.\nDe ambtelijke ondersteuning van de gemeenteraad is in handen van een griffier, die overigens binnen de ambtelijke organisatie niet onder de gemeentesecretaris valt.\nBurger en gemeente, voorlichting, inspraak, protest.\nVoorlichting, gevraagd, ongevraagd.\nBehalve bij gemeenteraadsverkiezingen kunnen de inwoners van een gemeente ook tussentijds invloed uitoefenen op het gemeentelijk beleid. Raadsvergaderingen zijn openbaar, vergaderingen van raadscommissies doorgaans ook, evenals alle informatie die bij de gemeente berust (tenzij deze op grond van de Wet openbaarheid van bestuur nadrukkelijk van openbaarmaking is uitgezonderd.) Een gemeentebestuur kan afwachten tot burgers om bestuurlijke informatie komen vragen maar het hoort op basis van deze wet ook zelf de boer op te gaan en actief voorlichting te geven 'zodra dat in het belang is van een goed en democratisch bestuur'. Vrijwel alle gemeenten hebben voorlichtingsambtenaren in dienst om de burgers over het beleid te informeren. Dat doen ze onder meer door bijvoorbeeld een eigen gemeentekrant, voorlichtingspagina's en advertenties in huis-aan-huisbladen, teletekst en rubrieken op de lokale radio, brochures, folders en websites. Deze activiteiten vallen onder het vakgebied overheidscommunicatie\nWie burger van een gemeente is, kan in veel gevallen zijn of haar mening kenbaar maken voordat een definitief besluit genomen is. De Wet openbaarheid van bestuur (Wob) en de Algemene wet bestuursrecht (AWB) dragen de overheid zelfs op om ook ongevraagd de burgers voor te lichten over belangrijke besluiten. Zo is wettelijk voorgeschreven dat ontwerpbesluiten, zoals bestemmingsplannen, een bepaalde periode op het gemeentehuis ter inzage moeten worden gelegd. Belanghebbenden kunnen daar bezwaar tegen maken. Eerst bij de gemeente zelf, vervolgens bij Gedeputeerde Staten en ten slotte bij de minister.\nInspraak.\nInspraak, het invloed geven van de burger op beslissingen die nog genomen moeten worden, is in veel gevallen wettelijk verplicht. In welke mate inspraak wordt gegeven is echter sterk afhankelijk van de gemeente waar men woont. Inspraak kan allerlei vormen hebben, al naargelang het karakter van de beslissing die moet worden genomen. De gemeente kan alleen de meest betrokkenen om hun mening vragen, bijvoorbeeld leerkrachten en oudercommissie bij de inrichting van een schoolplein, of alle inwoners, bijvoorbeeld bij een verkeersplan voor de hele gemeente. De inspraak kan schriftelijk worden geregeld, maar ook mondeling, bijvoorbeeld in de vorm van het houden van een hoorzitting.\nNaast allerlei georganiseerde vormen van inspraak is er de mogelijkheid het beleid te be\u00efnvloeden via een raadslid of een wethouder. Belangengroepen en actiecomit\u00e9s onderhouden vaak veelvuldig contact met wethouders en raadsleden. Wie wil dat het gemeentebestuur iets doet of nalaat, kan naar het spreekuur van een wethouder gaan, hem of haar opbellen of e-mailen, een of meer raadsleden trachten te overtuigen of een partijvergadering bezoeken. In vrijwel alle offici\u00eble gemeentelijke informatie staan dit soort contactmogelijkheden vermeld.\nBij het betrekken van burgers bij het beleid wordt in toenemende mate internet ingezet. Bij het vormen van een mening, het op interactieve wijze informatie geven over het beleid, het in beeld brengen van mogelijke oplossingsrichtingen voor bepaalde problemen, wordt tegenwoordig meer en meer gebruikgemaakt van de mogelijkheden van de nieuwe media. Veel gemeenten doen de laatste jaren aan zogenaamde interactieve beleidsvorming. Daarbij gaat het dan om bijvoorbeeld de herinrichting van een centraal plein in de gemeente. Omwonenden en belanghebbenden worden in een interactief proces uitgenodigd om wensen en idee\u00ebn te formuleren en zo mogelijk een voorkeur uit te spreken. Burgers reageren dan niet meer, zoals in het geval van inspraak, op kant en klare plannen, maar maken zelf die plannen mee. De gemeenteraad neemt uiteindelijk de beslissingen. De raad houdt dan wel zo veel mogelijk rekening met de plannen die burgers samen met ambtenaren en wethouder(s) hebben gemaakt.\nReferendum.\nSinds 1 januari 2002 bestaat in alle gemeenten voor burgers de mogelijkheid een verzoek tot het houden van raadgevend referendum in te dienen. Wanneer men het niet eens is met een bepaalde verordening kan een referendumverzoek worden ingediend. Afhankelijk van de grootte van de gemeente moet dit verzoek ondersteund worden door 5 tot 10% van de kiesgerechtigde inwoners om daadwerkelijk tot een referendum te leiden. Als een meerderheid van de uitgebrachte stemmen tegen het voorstel is, moet de gemeenteraad het voorstel heroverwegen. Een extra eis daarbij is dat deze meerderheid minstens 30% van alle stemgerechtigden in een gemeente moet omvatten. Hoewel de gemeenteraad zich niet aan de uitslag van het referendum hoeft te houden, zal de raad er terdege rekening mee dienen te houden. Een referendum kan overigens ook op initiatief van de gemeente worden gehouden.\nIn een aantal gemeenten gelden afwijkende regels. Bij de landelijke invoering van het referendum is vastgesteld dat in gemeenten die al eerder een eigen regeling voor een referendum hadden vastgesteld, deze bestaande regelingen van kracht blijven.\nProtest.\nDiverse wetten en verordeningen bieden de burger de mogelijkheid bezwaar aan te tekenen tegen een beslissing van het gemeentebestuur. Wie bezwaar wil aantekenen tegen een besluit van het college of de raad kan terecht bij de gemeentelijke bezwaarschriften- of klachtencommissie. In sommige gemeenten zijn hiervoor afzonderlijke commissies van het college en van de raad. Tegen veel beslissingen is bovendien beroep mogelijk bij de provincie en uiteindelijk bij de Kroon. Men kan ook naar de rechter stappen. Met name de beroepsmogelijkheden die de Wet ruimtelijke ordening en de Wet milieubeheer bieden, worden veelvuldig door burgers en belangengroepen benut.\nNiet alleen tegen beslissingen van het gemeentebestuur is bezwaar mogelijk, ook tegen de manier waarop ambtenaren hun werk doen. Wie zich door het optreden van een ambtenaar benadeeld voelt, kan daarover klagen bij de betreffende dienst of directie, bij een wethouder of een raadslid. In veel gemeenten bestaan speciale ombudslieden of klachtendiensten voor de behandeling van klachten over ambtenaren."}
{"id": "8291", "revid": "148446", "url": "https://nl.wikipedia.org/wiki?curid=8291", "title": "Waterschap (Nederland)", "text": "Een waterschap is een op basis van de Waterschapswet ingesteld openbaar lichaam dat in een bepaalde regio in Nederland tot taak heeft de waterhuishouding te regelen. Ook wordt de term \"waterschap\" gebruikt om de regio aan te duiden waarover die instantie zeggenschap heeft. Het gebied wordt deels bepaald door gemeente- of provinciegrenzen, maar vooral door stroomgebieden of afwateringsgebieden in een bepaalde regio. Vijf waterschappen in Utrecht, Zuid- en Noord-Holland dragen de naam hoogheemraadschap in plaats van waterschap. Een hoogheemraadschap is van oudsher een groot waterschap belast met de waterstaatszorg over een uitgebreid gebied, dat gezag uitoefende op lagere waterschappen. Per 17 mei 2018 zijn er 21 waterschappen in Nederland, in 1950 waren dat er nog ongeveer 2600.\nGeschiedenis.\nWaterschappen behoren tot de oudste instituties van het Nederlandse staatsbestel.\nBronnen zijn schaars zodat niet met zekerheid iets over de vroege geschiedenis van waterschappen valt te zeggen.\nMet de Grote Ontginning (10e eeuw) werd het Hollandse landschap in cultuur gebracht. Door het inklinken van de bodem werd het noodzakelijk om polders en afwatering in te richten. Voor de grafelijke tijd was dat een verantwoordelijkheid voor de buurvergadering van een buurschap. Alleen de buren, de eigenaren van een volle hoeve, hadden daarin een stem en toegang tot bestuursfuncties. De zorg voor nieuwe en bestaande dijken en watergangen was hun taak. De verdeling daarin vond plaats volgens de hoefslag. Uit de lokale gemeenschappen werden mensen gekozen die het onderhoud moesten controleren, het zogenaamde schouwen. Geschillen werden voorgelegd aan lokale heemraden, oorspronkelijk uit de lokale bevolking gekozen geschillencommissies. Onder invloed van veranderingen in het grafelijk recht en bestuur gingen vanaf de 13e eeuw lokale polderbesturen samenwerken, wat uiteindelijk leidde tot de waterschappen. Het eerste offici\u00eble waterschap was het Hoogheemraadschap van Rijnland, dat in 1255 werd ingesteld door graaf Willem II van Holland. Het Hoogheemraadschap van Schieland dateert van 1273 en dat van Delfland van 1289. Graaf Floris bepaalde in de 13e eeuw dat zijn afgevaardigde in Rijnland \"dijkgraaf\" zou heten. Die titel werd later algemeen overgenomen.\nWaterschappen vormen de basis van het poldermodel: van oudsher hebben waterschappen de taak namens de bewoners van een bepaald gebied de waterhuishouding te regelen. In polders is dat in eerste instantie de zorg voor de waterstand. Weliswaar hebben gemalen vrijwel overal de taak van de windmolen overgenomen, maar nog altijd blijft het land niet vanzelf droog. Het buiten houden van water en het afvoeren van overtollig water is van oudsher een algemeen belang, waarbij polderbewoners genoodzaakt waren samen te werken. Uit die noodzakelijke samenwerking zijn de waterschappen ontstaan. Zij nemen ook in de Nederlandse rechtsgeschiedenis een bijzondere plaats in. In de grondwet van 1848 is de taak van waterbeheer bij de waterschappen neergelegd. Dit was onder andere om te voorkomen dat gemeenten op hun eigen grondgebied maatregelen zouden nemen die de wateroverlast naar buurgemeenten zou verplaatsen.\nInliggende waterschappen en overlappende gebieden.\nVoor het jaar 2005 bestonden er overkoepelende waterschappen, zoals Rijnland, verantwoordelijk voor de waterboezems, met kleinere \"inliggende\" waterschappen. Ook was er overlap door het bestaan van waterschappen specifiek belast met de zeewaterkering en van zuiveringschappen. Door fusies zijn de inliggende waterschappen en gespecialiseerde schappen stapsgewijs opgeheven, zodat sinds 1 januari 2005 alle waterschappen zowel verantwoordelijk zijn voor de kwantiteit (waterpeil) als de kwaliteit van het water. Ook zijn er geen overlappende gebieden meer, elk deel van het (Europese) grondgebied van Nederland valt nu onder \u00e9\u00e9n waterschap.\nBestuur.\nEen waterschap wordt ingesteld of opgeheven bij een besluit van de Provinciale Staten. Bij interprovinciale waterschappen is een gemeenschappelijk besluit van alle betrokken Provinciale Staten nodig. Het besluit maakt meestal deel uit van het door de Provinciale Staten vastgestelde reglement van het waterschap. Binnen de kaders van de Waterschapswet wordt in dit reglement de inrichting van het bestuur geregeld.\nElk waterschap heeft een gekozen algemeen bestuur en een dagelijks bestuur, beide voorgezeten door een dijkgraaf (of watergraaf indien er geen belangrijke dijken binnen de waterschapsgrenzen liggen).\nHet algemeen bestuur bestaat uit vertegenwoordigers van categorie\u00ebn belanghebbenden: eigenaren van grond (de ingelanden), pachters van grond, eigenaren van gebouwen (tot 2008), bedrijven en sinds 1992 ook alle bewoners (de ingezetenen). De leden van het algemeen bestuur worden ook wel hoofdingelanden genoemd. Aan bepaalde belanghebbenden (bijvoorbeeld milieuorganisaties) kan de bevoegdheid worden toegekend leden te benoemen.\nHet algemeen bestuur (soms verenigde vergadering genoemd) kiest uit zijn leden een aantal heemraden (soms hoogheemraden of gezworenen genoemd) om zitting te nemen in het dagelijks bestuur. Dit college van dijkgraaf en (hoog)heemraden is te vergelijken met het college van burgemeester en wethouders bij een gemeente, al is een waterschapsbestuur monistisch terwijl een gemeentebestuur inmiddels dualistisch functioneert. De dijkgraaf is voorzitter van zowel het algemeen als het dagelijks bestuur en wordt door de Kroon benoemd voor een periode van zes jaar.\nHet algemeen bestuur wordt gekozen voor een periode van vier jaar door middel van de waterschapsverkiezingen. Daarbij werd tot 2004 niet op partijen gestemd maar op individuele personen. Bij de waterschapsverkiezingen in november 2008 werd onder de nieuwe Waterschapswet voor het eerst een lijstenstelsel gehanteerd. Anders dan bij de andere verkiezingen (Rijk, provincie, gemeente, Europa) gingen kiezers voor deze verkiezingen niet naar een stembureau, maar werd per post gestemd. Er is veel discussie over de vorm van verkiezen van de waterschapsbesturen (zie verderop).\nDe bestuurlijke en financi\u00eble structuur van het waterschap is van oorsprong vastgesteld volgens het beginsel (trits) \"belang-betaling-zeggenschap\". Volgens dit beginsel wordt onderscheid gemaakt tussen verschillende categorie\u00ebn belanghebbenden. In het gebied van het waterschap bevinden zich categorie\u00ebn die meer belang hebben bij de taken van het waterschap dan andere categorie\u00ebn. Verwacht kan worden dat een akkerbouwer meer afhankelijk is van het waterpeil dan iemand die alleen in het gebied van het waterschap woont, maar daar geen eigen huis of land bezit. Volgens het beginsel \"belang-betaling-zeggenschap\" betaalt een categorie die een verhoudingsgewijs groter belang bij de taken van het waterschap heeft ook een groter bedrag aan het waterschap. Deze hogere betaling leidt op zijn beurt weer tot een grotere zeggenschap in het waterschapsbestuur. Dus hoe groter het belang, hoe groter de betaling en ook hoe groter de zeggenschap. Het afgelopen decennium, zeker met de invoering van de Waterschapswet in 2006, is dit principe belang-betaling-zeggenschap losgelaten en dragen de inwoners en bedrijven in het stedelijk gebied (veruit) het grootste deel van de lasten.\nDe invoering van de categorie ingezetenen in het algemeen bestuur past bij deze ontwikkeling: de lasten van het waterschap zijn verhoudingsgewijs vooral sterk op het stedelijk gebied (ingezetenen, woningbezitters, bedrijven) komen te liggen. Dat laat onverlet dat de besturen nog altijd relatief veel agrarische vertegenwoordigers hebben, mede omdat veel agrarische vertegenwoordigers in de categorie ingezetenen zitting hebben.\nDe Nederlandse water- en hoogheemraadschappen zijn verenigd in een koepelorganisatie, de \"Unie van Waterschappen\".\nFunctionele decentralisatie.\nNederland is een gedecentraliseerde eenheidsstaat. Waterschappen zijn net als de provincies en de gemeenten gedecentraliseerde overheidslichamen. Wat het waterschap onderscheidt van provincie en gemeente is zijn taak. Provincie en gemeente hebben in principe een onbepaalde taak, terwijl de taak van waterschappen bepaald is. Bepalend voor provincie en gemeente is het gebied waarbinnen zij verschillende taken vervullen. Provincie en gemeente worden daarom vormen van territoriale decentralisatie genoemd. Bepalend voor het waterschap is zijn taak (of functie); deze taak ligt uitsluitend op het gebied van de waterstaatszorg. Deze beperking van de taak maakt het waterschap tot een lichaam van functionele decentralisatie.\nTaken.\nDe volgende taken worden tot de taken van waterschappen gerekend: de waterkeringszorg, het waterkwantiteitsbeheer en het waterkwaliteitsbeheer.\nTussen 1950 en 2005 bestonden er in delen van Nederland ook zuiveringschappen, die specifiek belast waren met de waterkwaliteit in hun gebied. Deze zijn opgeheven en vanaf 1 januari 2005 zijn de waterschappen zowel verantwoordelijk voor de kwantiteit (waterpeil) als de kwaliteit van het water.\nDaarnaast kunnen om redenen van doelmatigheid ook andere taken aan het waterschap worden toevertrouwd. Voorbeelden daarvan zijn wegenbeheer en vaarwegenbeheer. Dit zijn taken die in principe algemene democratische overheidslichamen zoals gemeenten of provincies toebehoren. Reden hiervoor is dat in zeer sterke mate \u2018bovenwaterschappelijke belangen\u2019 bij deze taak zijn betrokken. Op het gebied van wegen gaat het wel om de wegen en fietspaden buiten de bebouwde kom. Over het algemeen lopen deze wegen door polders en afgelegen gebieden. Ook zorgt het waterschap bij deze wegen voor onderhoud van de wegen, maar ook van de bermen langs de wegen. In de twintigste eeuw bestonden er zelfs waterschappen die alleen wegbeheer als hun taak hadden. Deze werden wel \"wegwaterschappen\" of \"wegschappen\" genoemd. Het ging meestal om wegen die vooral een lokaal belang hadden.\nOp het beleidsterrein van het waterschap kan het algemeen bestuur algemeen verbindende voorschriften vaststellen, zoals verordeningen en 'keuren'. Sommige besluiten behoeven de goedkeuring van de provincie (voorafgaand toezicht), ook kunnen reeds genomen besluiten onder bepaalde omstandigheden door de provincie worden geschorst of vernietigd (toezicht achteraf). Waterschappen worden ingesteld of opgeheven bij provinciale verordening.\nHoogheemraadschappen.\nTraditioneel worden waterschappen met een zeewerende taak \"hoogheemraadschap\" genoemd. Hoogheemraadschappen zijn te vinden in de provincies Noord- en Zuid-Holland en Utrecht.\nFinanci\u00ebn.\nKosten.\nEen waterschap maakt kosten voor het onderhoud van dijken, kades en keringen; voor de inrichting, het onderhoud en het dagelijks beheer van waterlopen (poldersloten, duikers, vaarten, kanalen), poldergemalen, boezemgemalen en uitwaterende gemalen en (natuurvriendelijke) oevers. Hiermee wordt de waterkwantiteitstaak (zorgen voor droge voeten) en de waterkeringszorg (dijken, keringen en kades) ingevuld.\nEen tweede, grote kostenpost voor veel waterschappen is de waterkwaliteitszorg, in casu het bedrijven, onderhouden en vernieuwen van afvalwaterzuiveringsinstallaties, persleidingen en rioolgemalen.\nEen beperkt aantal waterschappen beheert wegen en maakt daardoor kosten voor het beheer en onderhoud daarvan.\nIn 2023 bedragen de exploitatiekosten ongeveer \u20ac\u00a03,6 miljard. Het grootste aandeel in de kosten heeft de zuivering van rioolwater (39% van het totaal), gevolgd door die van de activiteiten in watersystemen (29%) en tot slot het beheer en onderhoud van de waterkeringen (12%). Verder zijn er kosten voor het innen van de belastingen en het bestuur van het waterschap.\nOok btw vormt voor waterschappen een grote kostenpost. Zij kunnen btw op externe goederen en diensten niet terugvorderen, terwijl provincies of gemeenten dat wel kunnen via het btw-compensatiefonds.\nInkomsten.\nTer dekking van de jaarlijkse kosten heft het waterschap diverse belastingen. In 2023 bedraagt het totaal aan inkomsten uit belastingen zo'n \u20ac\u00a03,5 miljard (2006: \u20ac\u00a02,0 miljard).\nMet de opbrengst van de belastingen moeten de kosten gedekt worden, omdat de waterschappen geen geld ontvangen van het rijk. Daarin verschillen ze van gemeenten en provincies, waarvoor het rijk het gemeentefonds respectievelijk provinciefonds vult, terwijl openbare lichamen BES gefinancierd worden vanuit het BES-fonds. De waterschappen hebben geen winstdoel.\nSinds de vernieuwde Waterschapswet kent elk waterschap \u00e9\u00e9n watersysteemheffing die in de plaats is gekomen van de aparte heffingen voor waterkwantiteit, waterkeringszorg en het kwaliteitsbeheer van oppervlaktewateren. De kosten die worden gemaakt voor deze taken worden verdeeld tussen inwoners in het algemeen (ingezetenenomslag), eigenaren van gebouwde objecten (omslag gebouwd) en ongebouwde objecten (omslag ongebouwd).\nVoor de waterkwaliteitstaak (het zuiveren van afvalwater) heffen de waterschappen de verontreinigingsheffing (zuiveringsheffing). Deze heffing wordt opgelegd naar rato van het aantal vervuilingseenheden dat jaarlijks op het riool wordt geloosd en geldt zowel voor gebruikers/eigenaren van woningen als voor bedrijven.\nInvesteringen.\nDe Nederlandse waterschappen investeren op jaarbasis ruim \u20ac\u00a02 miljard. Het meeste geld gaat naar de dijken, gevolgd door de rioolwaterzuiveringsinstallaties en dan naar de watersystemen. Op de balans van de waterschappen staat een groot bedrag aan vaste activa en hierop wordt afgeschreven. Waterschappen kunnen voor de financiering van grote projecten langlopende leningen afsluiten bij de Nederlandse Waterschapsbank of bij andere financi\u00eble instellingen. Over de leningen wordt rente betaald die ook tot de kosten van het waterschap worden gerekend.\nDiscussie over de toekomst van waterschappen.\nIn de vroege 21e eeuw is regelmatig gediscussieerd over de toekomst van de waterschappen en de wijze van hun bestuursverkiezingen, mede door de lage opkomst en het relatief hoge foutpercentage bij de verkiezingen in 2008. Een deel van de landelijke politieke partijen en, tot het afsluiten van het Bestuursakkoord Water in 2011, ook het merendeel van de provincies pleitte voor opheffing van de waterschappen en het onderbrengen van het waterbeheer bij de provincies, omdat op deze manier \u2013 in hun ogen \u2013 geld zou kunnen worden bespaard en de bestuurlijke drukte kon worden verminderd. Een andere genoemde optie is omvorming van de waterschappen tot gedecentraliseerde rijksdiensten die rechtstreeks onder Rijkswaterstaat vallen.\nIn het regeerakkoord van VVD en CDA (kabinet-Rutte I, 2010-2012) was afgesproken dat de waterschappen blijven bestaan, waarbij hun besturen indirect via de gemeenteraden gekozen zouden gaan worden. Het kabinet bracht bij monde van staatssecretaris Joop Atsma een wetsvoorstel in behandeling om dit te regelen. Daarin zou ook geregeld worden dat de zittingstermijn van de waterschapsbesturen werd verlengd van eind 2012 tot medio 2014, om in de pas te gaan lopen met de gemeenteraadsverkiezingen. De landelijke politiek stapte daarbij over het bezwaar heen dat bij indirecte verkiezingen specifieke waterpartijen zoals Water Natuurlijk en de Algemene Waterschapspartij weinig kans maken.\nDe waterschappen zelf verdedigen hun bestaansrecht door erop te wijzen dat hun eventuele opheffing financieel gezien weinig oplevert, en de bestuurlijke drukte maar minimaal vermindert. Zij vrezen juist dat dan waterveiligheid en het waterbeheer in gevaar komen, omdat de budgetten voor water niet langer geborgd zijn. Ook wanneer de waterschappen blijven bestaan kunnen zij hun kosten verminderen, bijvoorbeeld door fusies en vermindering van het aantal waterschapsbestuurders, zoals ook is afgesproken in het Bestuursakkoord Water (2011).\nNa de val van het kabinet-Rutte I wijzigde de situatie: zowel Tweede als Eerste Kamer stemden begin juli 2012 in met verlenging van de zittingsperiode van de huidige waterschapsbesturen tot eind 2014 (twee jaar extra), om de Tweede Kamer na de verkiezingen van 12 september 2012 tijd te geven om een nieuwe afweging en keuze te maken over de vorm en invulling van de waterschapsverkiezingen en de institutionele inbedding van de waterschappen. Destijds betekende dit dat de waterschapsverkiezingen in november 2014 zouden plaatsvinden, maar uiteindelijk werd in 2014 besloten om de waterschapsverkiezingen via de Kieswet te regelen en ze voortaan op dezelfde dag als de verkiezingen voor de Provinciale Staten te houden. Op 18 maart 2015 werden de Waterschapsverkiezingen 2015 gehouden. Sindsdien stemt men dan voor de Waterschappen net als bij de andere verkiezingen in het stembureau. Dit doet men dan tegelijk met de Provinciale Statenverkiezingen. Men ontvangt dan ook voor deze verkiezingen een stempas.\nIn het Regeerakkoord 2012 staat voor de lange termijn het perspectief van vijf landsdelen in plaats van twaalf provincies, en samenvoeging van de waterschappen met de landsdelen. Op middellange termijn wordt gestreefd naar een opschaling tot tien \u00e0 twaalf waterschappen.\nVerder is afgesproken dat de waterschapsverkiezingen gaan plaatsvinden op de dag van de verkiezingen voor Provinciale Staten en dat de waterschappen uit de Grondwet verdwijnen. In het Regeerakkoord 2017 zijn deze plannen weer helemaal verdwenen."}
{"id": "8292", "revid": "393", "url": "https://nl.wikipedia.org/wiki?curid=8292", "title": "Barnsteen", "text": "Barnsteen (Engels: \"Amber\") is een fossiele hars die afkomstig is van naaldbomen. Deze bomen werden veelal aangeduid met de wetenschappelijke soortnaam \"Pinus succinifera\". De hars is miljoenen jaren geleden uit de bomen gedropen en daarna versteend. Barnsteen stamt uit het Mesozo\u00efcum tot aan het Kwartair. Barnsteen is meestal warmgeel tot donkerrood van kleur, maar er bestaan ook meer groen-, blauw- of zelfs zwartgekleurde soorten. Doorzichtige barnsteen wordt algemeen het mooist gevonden en is het kostbaarst.\nMineralogisch bezien heeft barnsteen een amorfe structuur. Het is vrij zacht, de hardheid bedraagt 2-2,5 (schaal van Mohs).\nEtymologie.\nHet woord 'barnsteen' is afkomstig van het Nedersaksische woord \"b\u00f6rnen\" dat 'branden' betekent. Inderdaad is deze halfedelsteen brandbaar.\nBarnsteen heet in het Engels \"amber\" en dit woord wordt ook in Nederlandse vertalingen wel aangetroffen. In het Nederlands wordt echter met 'amber' meestal een substantie uit de darmen van de potvis bedoeld. Het Engelse woord \"amber\" duidt ook op een oranje kleur en wordt gebruikt voor de gele lamp van verkeerslichten (de term ambergeel komt ook voor in de apk-regelgeving van verlichting als synoniem van oranje). Het woord \"amber\" voor barnsteen bestaat al sinds de middeleeuwen en staat in Van Dale als gangbaar synoniem. Dat barnsteen wel gele amber heet, naast de grijze amber van de potvis, komt waarschijnlijk doordat ze beide voornamelijk op stranden worden gevonden.\nEen algemene groep landslakken zijn de barnsteenslakken. Zij zijn zo genoemd vanwege de barnsteengele kleur van het slakkenhuis. De wetenschappelijke naam van een barnsteenslakkensoort luidt \"Succinea putris\".\nBarnsteen wordt (net als git) elektrisch geladen door het langs een diervacht te wrijven. Om deze reden is de term \"elektriciteit\" afgeleid van het Griekse woord voor barnsteen, \"elektron\" (Latijn: \"electrum\").\nOntstaan.\nHet feit dat veel insecten in barnsteen worden aangetroffen ontging de Romeinen niet. Zij verklaarden dit (correct) door aan te nemen dat barnsteen vloeibaar was toen het de insecten bedekte. Derhalve noemden zij de steen \"succinum\" ofwel \"gum-steen\". De naam komt nu nog voor in \"succinaat\", de naam van zouten en esters van barnsteenzuur, en in de wetenschappelijke naam voor de dennensoort \"Pinus succinifera\" en in \"succinite\", een naam die door James Dwight Dana werd gegeven aan een bepaald type barnsteen dat uit het Oostzeegebied afkomstig is.\nZoals nog bij de tegenwoordige dennen het geval is, loopt er uit kleine beschadigingen van de schors hars uit de boom. Deze hars beschermt de boom tegen insecten en schimmels. In vroeger tijden zijn door de bomen in het Oostzeegebied grote hoeveelheden hars geproduceerd. Na de ijstijd is het barnsteen door smeltwater uit de grond gespoeld en in zee terechtgekomen.\nJongere, niet gefossiliseerde barnsteen heet 'kopal'. Het voelt vettig aan.\nFysieke eigenschappen.\nBarnsteen heeft een hardheid van 2,0 tot 2,5 op de Schaal van Mohs, een brekingsindex van 1,537 tot 1,545 en een relatieve dichtheid van 1,06 tot 1,10. Het smeltpunt van barnsteen varieert van 250 tot 300\u00a0\u00b0C.\nChemische samenstelling.\nBarnsteen bestaat voornamelijk uit koolwaterstoffen doordat het uit organisch materiaal is ontstaan; voornamelijk koolhydraten. Tijdens de verstening van de hars zijn de koolhydraten alle zuurstofatomen kwijtgeraakt. De koolwaterstoffen kunnen zeer lange ketens vormen, zogenoemde macromoleculen. Doordat het barnsteen uit koolwaterstoffen bestaat is het niet vreemd dat barnsteen brandbaar is.\nFossielen in barnsteen.\nSoms komt een insect in de vloeibare hars terecht. Dit fossiel blijft in de versteende barnsteen zichtbaar. Door de ouderdom verdwijnen de kleuren van het insect en wordt het zwart. In tegenstelling tot wat in de film Jurassic Park wordt gesuggereerd, is het niet mogelijk om DNA van dieren zoals dinosauri\u00ebrs uit door fossiele insecten opgezogen bloed te halen.\nVindplaatsen.\nDe voornaamste vindplaats van barnsteen is het Oostzeegebied. Het schiereiland Samland in het Russische gebied Kaliningrad is goed voor 90% van de wereldproductie. Ook in de ruime streek van Sint-Petersburg vindt men het op strand of in de bodem, dicht bij het aardoppervlak.\nIn Polen en Denemarken spoelt het aan op strand, maar ook bijvoorbeeld op de Nederlandse Waddeneilanden. Vroeger bestond Denemarken uit zee met eilandjes erin. Daarom wordt in Denemarken ook op het land barnsteen gevonden. De groeve van Bitterfeld in Duitsland en meerdere plaatsen in Polen leveren ook barnsteen. In de buurt van Gda\u0144sk zoeken kustbewoners (de zogenaamde barnsteenvissers) regelmatig en vooral na een storm aan de vloedlijn, in het natte zand en op rotsen naar barnsteen uit de Oostzee. Op Helgoland wordt al sinds de oudheid barnsteen gevonden.\nMen vindt ook kleine hoeveelheden in Syri\u00eb, Libanon, Thailand, Vietnam, Canada en de VS. Blauwe barnsteen (blauwe amber) vindt men in de Dominicaanse Republiek.\nGebruik van barnsteen.\nUit alle perioden van de prehistorie is het gebruik van barnsteen als kralen, hangers en knopen bekend. De rendierjagers van de Hamburgcultuur, die omstreeks 11000 v.Chr., aan het eind van de laatste ijstijd rondtrokken gebruikten barnsteen. Barnsteen is in hun kampen in Nederland opgegraven bij Ureterp en Vledder. Klei en veen zijn gunstig voor de conservering van barnsteen. In de zandgronden verweert het echter snel en neemt het een zandkleur aan. Waarschijnlijk is het daarom vrij weinig gevonden in mesolithische nederzettingen op de Nederlandse zandgronden. In een skeletgraf bij Swifterbant uit 4000 v.Chr., werd op het voorhoofd van een dode man een snoer van vijf grote barnstenen kralen gevonden. Ook werd barnsteen aangetroffen in enkele hunebedden. Ook in het kralensnoer van Exloo is barnsteen verwerkt.\nBarnsteen in de mythologie.\nIn de Griekse mythologie liet de god Helios op een dag zijn zoon Pha\u00ebton de zonnewagen besturen. Maar Pha\u00ebton kon de paarden niet in toom houden, waardoor de zon hemel en aarde verschroeide. Zo kregen de mensen in Ethiopi\u00eb hun donkere kleur. Om de aarde te redden gooit Zeus zijn bliksemschicht naar Pha\u00ebton waardoor deze dood ter aarde valt. De zusters van Pha\u00ebton, de Heliaden, bewenen hem. Hun tranen druppelen neer en stollen tot barnsteen.\nDe Griekse mythologische figuur Elektra wordt vereenzelvigd met barnsteen. Het Griekse woord voor barnsteen is \"elektron\" (\u03b7\u03bb\u03b5\u03ba\u03c4\u03c1\u03bf\u03bd). Het Nederlandse woord \"elektriciteit\" is daarvan afgeleid, vanwege het feit dat een stuk barnsteen dat tegen een dierlijke vacht aan wordt gewreven, statisch geladen wordt.\nBarnsteen was volgens de Grieken afkomstig van de barnsteeneilanden, die men situeerde in de monding van de legendarische Barnsteenrivier in het hoge Noorden, de Eridanos.\nBarnsteenroutes.\nIn de oudheid werd barnsteen met veel winst verhandeld. Verscheidene karavaanwegen hebben enkele eeuwen voor Christus de vindplaatsen aan de Oostzee (Estland) en Noordzee (Denemarken) verbonden met de afnemers in het Middellandse Zeegebied via verschillende barnsteenroutes. In faraonisch Egypte was barnsteen zeer geliefd. Archeologen vonden er barnsteen samen met andere vondsten die tot 3.200 jaar oud zijn. Farao Toetankhamon had juwelen uit amber bij zijn grafgiften en voorwerpen uit deze materie werden geofferd in de tempel van Apollo te Delphi. Ook de Etrusken en Romeinen importeerden barnsteen. \nBarnsteen wordt regelmatig aangetroffen in archeologische opgravingen in het Middellandse Zeegebied en het Midden-Oosten. Aangezien het gehalte aan barnsteenzuur bij barnsteen uit het Baltische gebied een aantal malen hoger is dan van bronnen elders, kan met zekerheid gezegd worden dat ze van de kusten van de Oostzee afkomstig is. Er zijn vondsten uit het gebied van de Myceense beschaving, maar ook in het gebied van de Late Bronstijd en Vroege IJzertijd van de Levant. In Myceens Griekenland was er zelfs een \"re-di-na-to-mo\", een beroepsmatige 'harssnijder' die sieraden uit de fossiele hars sneed.\nOok in Mesopotami\u00eb, vooral Assyri\u00eb worden barnstenen voorwerpen aangetroffen. Bij toeval werd er een beeldje ontdekt van niet minder dan 28 cm grootte, gesneden in een Assyrische stijl die laat zien dat het in het tijdvak van tussen Assurnasirpal II en Tiglat-Pileser III gemaakt moet zijn. Een en ander laat zien dat ruwe barnsteen verhandeld werd over verrassend lange afstanden. Dit verklaart mogelijk ook de verbijsterende vondst van de god van \u0160ernai: een Kana\u00e4nitisch beeldje in Litouwen, hoewel niet bewezen kan worden dat het niet veel later daar terechtgekomen is. Taalkundig is er echter ook een opmerkelijke zaak. Het woord voor barnsteen in Assyrisch (Akkadisch) is \"elme\u0161u\" en dat moet een leenwoord zijn. (In het Hebreeuws geldt hetzelfde voor ha\u0161mal.) Men vermoedt dat het verwant is aan het Estische woord \"helmes\" dat nu \u2018kraal\u2018 betekent, maar vroeger met barnsteen geassocieerd werd. Bijvoorbeeld \"el'maz\" in het Lijfs betekent \u2018barnsteen\u2019. Echter, \"helmes\" is ook geen erfwoord in de Fins-Oegrische talen. Het is waarschijnlijk ouder en komt van een substraattaal."}
{"id": "8296", "revid": "1061913", "url": "https://nl.wikipedia.org/wiki?curid=8296", "title": "Meetkunde", "text": "De meetkunde, ook wel geometrie (van Oudgrieks: \u03b3\u03b5\u03c9\u03bc\u03b5\u03c4\u03c1\u03af\u03b1, \u03b3\u1fc6 \"aarde\", \u03bc\u03ad\u03c4\u03c1\u03bf\u03bd \"maat\"), het \"meten van de aarde\", is het onderdeel van de wiskunde, dat zich bezighoudt met het bepalen van afmetingen, vormen, de relatieve positie van figuren en de eigenschappen van die figuren en van de ruimte waarin ze geplaatst zijn. De specifiek Nederlandse term \"meetkunde\" werd rond 1600 door de Vlaamse wiskundige Simon Stevin ge\u00efntroduceerd. Een wiskundige die op het gebied van de meetkunde werkt, wordt een meetkundige genoemd.\nDe meetkunde is een van de oudste wetenschappen. Aanvankelijk begonnen als een geheel van praktische kennis over lengten, oppervlakten en volumen werd de meetkunde in de 3e eeuw v.Chr. door Euclides van Alexandri\u00eb van een axiomatisch fundament voorzien. Al in het klassieke Griekenland werden de eerste axioma's geformuleerd (waaronder de postulaten van Euclides), waar later de gehele meetkunde zich uit heeft ontwikkeld. De axioma's werden gebruikt voor de wiskundige definitie van punten, rechte lijnen, krommen en vlakken. Euclides' behandeling van de meetkunde \u2013 de euclidische meetkunde \u2013 was bijna 2000 jaar de norm, waaraan al het andere werk werd afgemeten.\nOverzicht.\nDe ons bekende ontwikkeling van de meetkunde omspant meer dan twee millennia. De opvatting wat men precies onder meetkunde verstaat heeft door de eeuwen heen een evolutie doorgemaakt.\nPraktische meetkunde.\nEr bestaat weinig twijfel dat de meetkunde is ontstaan als een \"praktische\" wetenschap, die zich bezighield met landmeten, afmetingen van voorwerpen, oppervlakte en volumen. Onder de opmerkelijke prestaties vindt men de formules voor het berekenen van lengten, oppervlakten en inhoud (volume), zoals de stelling van Pythagoras, omtrek en oppervlakte van een cirkel, oppervlakte van een driehoek, het volume van een cilinder, sfeer of piramide. Ontwikkelingen in de astronomie hebben samen met de daarmee gepaard gaande computationele technieken tot de opkomst van de trigonometrie (goniometrie) en de boldriehoeksmeetkunde geleid.\nAxiomatische meetkunde.\nEen methode om bepaalde ontoegankelijke afstanden en hoogten te berekenen op basis van gelijkvormigheid van meetkundige figuren wordt toegeschreven aan Thales van Milete. Deze methode liep vooruit op de meer abstracte benadering van de meetkunde, zoals door Euclides van Alexandri\u00eb uiteen werd gezet in zijn Elementen. Euclides voerde bepaalde axioma's (ook postulaten genoemd) in, op basis waarvan hij primaire of vanzelfsprekende eigenschappen van punten, lijnen en vlakken formuleerde. Daarna ging hij over tot een strenge deductie van andere eigenschappen van deze wiskundige objecten met behulp van wiskundige en logische redeneringen. Het karakteristieke kenmerk van de aanpak van Euclides van de meetkunde was haar strengheid. In het begin van de 20e eeuw gebruikte David Hilbert een eigen axiomatisch systeem in zijn poging om Euclides' werk te updaten en zo een modern fundament voor de meetkunde te leggen.\nMeetkundige constructies.\nIn de Griekse oudheid besteedden wiskundigen bijzondere aandacht aan de constructie van reeds bekende meetkundige objecten. Klassieke instrumenten die werden toegestaan in de meetkundige constructies waren de passer en een liniaal zonder schaalverdeling; dat laatste omdat er nog geen symbolische notatie van getallen was. Getalwaarden werden weergegeven door geconstrueerde lengten en oppervlakten. Sommige problemen bleken echter moeilijk of onmogelijk met deze middelen alleen op te lossen. Men vond ingenieuze constructies met behulp van parabolen en andere krommen, zelfs mechanische apparaten. De aanpak van meetkundige problemen met meetkundige of mechanische middelen staat bekend als de synthetische meetkunde.\nAnalytische meetkunde.\nDe Pythagore\u00ebrs beschouwden reeds de rol van getallen in de meetkunde. De ontdekking van de incommensurabele lengten, die volkomen in strijd waren met hun filosofische opvattingen, zorgde echter voor een crisis en leidde ertoe dat men de studie van de (abstracte) getallen verliet ten gunste van (concrete) meetkundige grootheden, zoals de lengte en de oppervlakte van figuren. Getallen werden in de vorm van co\u00f6rdinaten pas opnieuw in de meetkunde ge\u00efntroduceerd door Ren\u00e9 Descartes, die besefte dat de studie van meetkundige vormen door hun algebra\u00efsche weergave kan worden vergemakkelijkt. De analytische meetkunde past algebra\u00efsche methoden toe op de meetkundige vragen, typisch door meetkundige krommen en algebra\u00efsche vergelijkingen aan elkaar te relateren. Deze idee\u00ebn speelden in de 17e eeuw een belangrijke rol in de ontwikkeling van de analyse en leidden tot de ontdekking van vele nieuwe eigenschappen van krommen. De moderne algebra\u00efsche meetkunde beschouwt gelijksoortige vragen, maar dan op een veel abstracter niveau.\nVectormeetkunde.\nMeetkunde met behulp van vectoren en vectorvoorstellingen. Door vectoren uit te drukken als de co\u00f6rdinaten van hun eindpunten, kan vectormeetkunde herleid worden tot analytische meetkunde. Allerlei meetkundige grootheden, waarvan afstanden en lengten slechts de eenvoudigste voorbeelden zijn, kunnen zo overzichtelijk worden berekend, in twee, drie of (veel) meer dimensies. Ingewikkelde fysische problemen kunnen zo met methodes uit de analytische meetkunde worden berekend, terwijl andersom meetkundige inzichten langs deze weg kunnen worden toegepast op algebra\u00efsche en fysische problemen.\nProjectieve meetkunde.\nMeetkundigen beschouwden in de klassieke oudheid vragen van relatieve posities of de ruimtelijke relatie van meetkundige figuren en vormen. Enkele voorbeelden worden gegeven door ingeschreven- en omgeschreven cirkels van veelhoeken, lijnen die kegelsneden doorsnijden en raken, de stellingen van Pappos en Menelaos configuraties van punten en lijnen. In de middeleeuwen werden nieuwe en ingewikkeldere onderwerpen van dit type bestudeerd: zoals voor bollen het kusgetal, de dichtste stapeling en het vermoeden van Kepler. De meeste van deze vragen betreffen 'vaste' meetkundige vormen, zoals lijnen of bollen. Projectieve, convexe en discrete meetkunde zijn drie subdisciplines binnen de huidige meetkunde, die zich met deze en aanverwante vragen bezighouden.\nEen nieuw hoofdstuk in \"Geometria situs\" werd door Leonhard Euler geopend, die metrische eigenschappen van meetkundige figuren opmerkte en hun meest fundamentele meetkundige structuren louter en alleen op basis van vorm bestudeerde. Topologie kwam voort uit de meetkunde, maar veranderde in een groot onafhankelijk deelgebied van de wiskunde, waar geen onderscheid wordt gemaakt tussen wiskundige objecten die door een continue transformatie in elkaar over kunnen gaan. De objecten kunnen evenwel nog enige meetkundige eigenschappen bewaren, zoals in het geval van hyperbolische knopen.\nNiet-euclidische meetkunde.\nIn de meer dan tweeduizend jaar sinds Euclides bleef het basisbegrip van de ruimte in essentie onveranderd. Dit hoewel het bereik van de gestelde en beantwoorde meetkundige vragen zich in deze tijd onvermijdelijk sterk uitbreidde. Immanuel Kant voerde aan dat er slechts een, \"absolute\", meetkunde bestond, die door een innerlijke faculteit van de geest als \"a priori\" voor waar aangezien werd: euclidische meetkunde was synthetisch a priori. Deze dominante opvatting werd op zijn kop gezet door de revolutionaire ontdekking van de niet-euclidische meetkunde in de werken van Gauss (die deze theorie overigens nooit publiceerde), Bolyai, en Lobatsjevski, die heeft aangetoond dat de gewone euclidische ruimte slechts een van de mogelijke bases voor de ontwikkeling van een meetkunde is. Een brede visie op het onderwerp van de meetkunde werd vervolgens door Bernhard Riemann tot uitdrukking gebracht in zijn inaugurele college \"\u00dcber die hypothesen, welche der Geometrie zu Grunde liegen\" (Over de hypotheses, die ten grondslag liggen aan de meetkunde), dat pas na zijn dood werd gepubliceerd. Riemanns nieuwe idee\u00ebn over de ruimte bleken van cruciaal belang in de ontwikkeling van de Einsteins algemene relativiteitstheorie en de Riemann-meetkunde, waarin zeer algemene ruimten worden beschouwd, waarin het begrip lengte is gedefinieerd.\nSymmetrie.\nHet thema van symmetrie in de meetkunde is bijna zo oud als de wetenschap van de meetkunde zelf. De cirkel, de regelmatige veelhoeken en regelmatige veelvlakken of platonische lichamen bezaten voor vele antieke filosofen een diepe betekenis en werden in de tijd van Euclides in detail onderzocht. Symmetrische patronen komen in de natuur voor en werden kunstzinnig in een veelheid van vormen weergegeven, waaronder de in wiskundige kringen bijzonder geliefde grafieken van Escher. Toch was het pas in de tweede helft van de 19e eeuw dat de verbindende rol van symmetrie in de grondslagen van de meetkunde werd herkend. Felix Kleins Erlanger Programm verklaarde dat, in een zeer precieze betekenis, symmetrie, uitgedrukt via de notie van een transformatiegroep, bepaalt wat meetkunde \"is\". In de klassieke euclidische meetkunde wordt symmetrie vertegenwoordigd door congruenties en vaste bewegingen, terwijl in de projectieve meetkunde een analoge rol wordt gespeeld door collineaties, meetkundige transformaties die rechte lijnen in rechte lijnen transformeren. Het was echter in de nieuwe meetkunden van Bolyai en Lobatsjevski, Riemann, Clifford en Klein, en Sophus Lie dat Kleins idee om een 'meetkunde te defini\u00ebren via haar symmetriegroep' het meest invloedrijk bleek. Zowel discrete als continue symmetrie\u00ebn spelen een prominente rol in de meetkunde, de eerste in de topologie en meetkundige groepentheorie, de laatste in de Lie-theorie en de Riemann-meetkunde.\nModerne meetkunde.\n\"Moderne meetkunde\" is de titel van een populair handboek door Dubrovin, Novikov en Fomenko, waarvan de eerste editie in 1979 (in het Russisch) werd gepubliceerd. Het bijna 1000 pagina's dikke boek heeft een belangrijke leidraad: meetkundige structuren van verschillende typen vari\u00ebteiten en hun toepassingen in de hedendaagse theoretische natuurkunde. Een kwart eeuw na haar publicatie blijven de differentiaalmeetkunde, algebra\u00efsche meetkunde, symplectische meetkunde en Lie-theorie, die in dit boek worden behandeld, tot de meest zichtbare gebieden van de moderne meetkunde behoren, met meerdere verbindingen naar andere deelgebieden van de wiskunde en de natuurkunde.\nGeschiedenis van de meetkunde.\nDe landmeetkunde ontwikkelde zich bij de oude Egyptenaren: ieder jaar stroomde de Nijl over en veranderde het land. Met hun nieuwe inzicht konden zij de meetkunde gebruiken in de architectuur, de astronomie en de landbouw.\nDe Elementen van Euclides van omstreeks 300 v.Chr., was een van de belangrijkste vroege teksten over de meetkunde. In dit werk presenteerde Euclides de meetkunde in een ideale axiomatische vorm die bekend kwam te staan als de euclidische meetkunde. De verhandeling is niet, zoals soms wordt gedacht, een compendium van alles wat de Hellenistische wiskundigen op dat moment over de meetkunde wisten, maar veeleer is het een elementaire inleiding tot de toenmalige wiskunde, die voor een groot deel overeenkomt met wat wij tegenwoordig meetkunde noemen. Euclides schreef zelf acht meer geavanceerde boeken over de meetkunde. We weten uit verwijzingen in andere klassieke werken dat de Elementen niet het eerste elementaire meetkundige leerboek was, maar na het verschijnen van het werk van Euclides, raakten de eerdere werken in onbruik en omdat zij niet meer gekopieerd werden, gingen zij op den duur verloren.\nGedurende lange tijd was de meetkunde de studie van vlakke en ruimtelijke figuren.\nIn het begin van de 17e eeuw vonden er twee belangrijke ontwikkelingen in de meetkunde plaats. De eerste, en belangrijkste, was de formulering van de analytische meetkunde, of meetkunde met co\u00f6rdinaten en vergelijkingen door Ren\u00e9 Descartes (1596-1650) en Pierre de Fermat (1601-1665). In deze analytische meetkunde voerde men een rechthoekig assenstelsel in, waarmee meetkundige objecten met behulp van getallen en vergelijkingen konden worden beschreven.\nDit was een noodzakelijke voorloper van de ontwikkeling van de analyse en een exacte kwantitatieve natuurwetenschap. De tweede meetkundige ontwikkeling in deze periode was de systematische studie van de projectieve meetkunde door Girard Desargues (1591-1661). Projectieve meetkunde is de studie van de meetkunde zonder metingen, alleen de manier hoe punten zich ten opzichte van elkaar verhouden wordt bestudeerd.\nOok in de 19e eeuw veranderden twee ontwikkelingen in de meetkunde de manier, waarop de meetkunde werd bestudeerd. Dit waren de ontdekking van de niet-euclidische meetkundes door Lobatsjevski, Bolyai en Gauss en de formulering van het begrip symmetrie als de centrale overweging in het Erlanger Programm van Felix Klein.\nDe aanleiding voor de niet-euclidische meetkunde was een heel praktische: de klassieke tweedimensionale euclidische meetkunde is niet op het aardoppervlak van toepassing; op het gekromde vlak geldt het parallellenpostulaat van Euclides niet. Langzaamaan ontstonden er meer verschillende niet-euclidische meetkundes. Deze meetkunden bleken bijvoorbeeld zeer goed bruikbaar bij de beschrijving van de ruimte volgens de algemene relativiteitstheorie van Albert Einstein. Tegenwoordig blijft de meetkunde dus zeker niet meer alleen beperkt tot het platte vlak; een ruimte kan veel meer dimensies hebben, en bijvoorbeeld ook oprekbaar zijn. Zie bijvoorbeeld de topologie, ofwel de meetkunde van rekbare oppervlakken. De stereometrie is de meetkunde in drie dimensies.\nKlein veralgemeende de euclidische en de niet-euclidische meetkundes. Twee van de belangrijkste meetkundigen van de 19e eeuw waren Bernhard Riemann, die voornamelijk met instrumenten uit de wiskundige analyse werkte en die het Riemann-oppervlak introduceerde, en Henri Poincar\u00e9, de man die de algebra\u00efsche topologie en de meetkundige theorie van dynamische systemen introduceerde.\nTegelijk, aan het begin van de 19e eeuw werd door Gaspard Monge de beschrijvende meetkunde ontwikkeld."}
{"id": "8297", "revid": "780746", "url": "https://nl.wikipedia.org/wiki?curid=8297", "title": "Hezbollah", "text": "Hezbollah (Arabisch: - \"Partij van God\") is een politieke partij in Libanon en een militante beweging van sjiitische moslims met anti-Isra\u00eblische en anti-Amerikaanse sentimenten. Hezbollah stond onder leiding van geestelijke Hassan Nasrallah van 1992 tot aan zijn overlijden in 2024 als gevolg van een Isra\u00eblisch bombardement.\nHezbollah is een belangrijke beweging in Libanon, vooral in Zuid-Libanon, in een aantal stadswijken van Beiroet en in de Bekavallei.\nSinds de Isra\u00eblische invasie van 1982, waarbij grote aantallen slachtoffers vielen zowel onder de Palestijnen in Libanon als onder de Libanese bevolking, bezette Isra\u00ebl een strook van Zuid-Libanon. Hezbollah trad hiertegen op als een verzetsbeweging; het voerde een guerrillacampagne met als uiteindelijke gevolg dat Isra\u00ebl zich op 24 mei 2000 terugtrok. Hezbollah wordt door onder meer de Verenigde Staten (VS), de Europese Unie (EU), Canada, Nieuw-Zeeland, de zes landen van de Samenwerkingsraad van de Arabische Golfstaten, Isra\u00ebl en Australi\u00eb gezien als een terroristische organisatie.\nVanaf 2012 steunde Hezbollah de Syrische regering in haar strijd tegen de rebellen tijdens de Syrische Burgeroorlog. Hezbollah beschreef de rebellen als een 'wahabistisch-zionistische' samenzwering om zijn alliantie met Syri\u00eb tegen Isra\u00ebl te vernietigen.\nGeschiedenis.\nIn 1978, tijdens de Libanese Burgeroorlog, was het Libanese leger niet meer in staat om de Palestijnse strijdgroepen in het land in toom te houden. Het Isra\u00eblische leger viel Libanon binnen nadat de PLO een bus had gekaapt waarbij kinderen om waren gekomen en bezette het zuiden van het land. In reactie op die inval ontstonden Libanese verzetsbewegingen die de door Isra\u00ebl bezette gebieden wilden bevrijden en het Isra\u00eblische leger wilden dwingen Libanon te verlaten. De Iraanse Revolutionaire Garde arriveerde twee dagen na Isra\u00ebls invasie in Libanon - en is nooit meer weggegaan. Hezbollah is voortgekomen uit deze verzetsbewegingen en wordt nog altijd actief gesteund door Iran. \nDe beweging noemde zich \"Hizb Allah\", wat staat voor 'Partij van God'. Tot de oprichting van Hezbollah, in 1982, was Amal de militante sjiitische beweging in Libanon met grote aanhang in het zuiden van het land. Volgens de oprichters van Hezbollah bood Amal te weinig weerstand aan de Isra\u00eblische invasie, inmiddels is Amal een van de bondgenoten van Hezbollah. \nDe sjiitische Hezbollah heeft nauwe banden met en wordt gesteund door het eveneens sjiitische Iran. Ook Syri\u00eb beschouwt de Hezbollah als bondgenoot, maar ook als concurrent in de strijd om de macht in het noorden van Libanon.\nHezbollah trad voor het eerst naar buiten op 16 februari 1985 met het \"Hezbollah Programma\" (ook wel Hezbollah Handvest genoemd), dit programma werd voorgelezen in de al-Ouzaimoskee in Beiroet door sjeik Ibrahim al-Aminen en tegelijk gepubliceerd in de Libanese krant al-Safir als 'een open brief aan alle onderdrukten in Libanon en de rest van de wereld'. Het programma werd in 1987 voor het eerst in het Engels uitgegeven.\nSjeik Hassan Nasrallah volgde in 1992 sjeik Abbas Moussaoui op, nadat die door het Isra\u00eblische leger was doodgeschoten in het zuiden van Libanon. Nasrallah bouwde de beweging uit tot een politieke partij die een belangrijke rol speelt in het parlement van Libanon.\nOp 6 februari 2006 sloot de Vrije Patriottische Beweging, een Libanese politieke partij met vooral christelijke aanhangers, een overeenkomst met Hezbollah.\nJuli 2006: conflict met Isra\u00ebl.\nOp 12 juli 2006 vielen strijders van Hezbollah Isra\u00eblisch grondgebied binnen en viel men een Isra\u00eblische grenspost aan. Bij de aanval werden drie Isra\u00eblische soldaten gedood en twee gevangengenomen: Ehud Goldwasser en Eldad Regev. Tegelijkertijd vuurde Hezbollah Katjoesja-raketten af op Isra\u00eblisch grondgebied. Bij een mislukte poging van het Isra\u00eblische leger om de gevangengenomen grenswachten direct weer te bevrijden kwamen nog eens vijf Isra\u00eblische militairen om het leven. Isra\u00ebl reageerde hierop met luchtaanvallen en artilleriebeschietingen op Libanese doelen. Ruim een maand later, op 14 augustus 2006, kwam het tot een staakt-het-vuren. Na het afkondigen van het staakt-het-vuren eiste Hezbollah de overwinning op.\nHet treffen tussen Isra\u00ebl en Hezbollah kostte 1.300 mensen het leven (grotendeels Libanese burgers). Na de oorlog werd Hezbollah voor de moslims de 'held van de wederopbouw'. Hezbollah startte direct na de wapenstilstand op 14 augustus 2006 met hulpverlening aan de moslim-bevolking en herstel van beschadigde huizen. Met de aanpak na de oorlog van 2006 zette Hezbollah zich neer als een beweging die van aanpakken weet en het belang van de Libanese bevolking centraal stelt, hierdoor won Hezbollah aan populariteit vooral onder de moslims. Met de strijd tegen Isra\u00ebl werd Hezbollah gesterkt in de ogen van sommigen in de regio.\nDe twee in 2006 gevangengenomen Isra\u00eblische militairen waren intussen nog steeds in Libanon. Van 2006 tot 2008 liet Hezbollah in het midden of Ehud Goldwasser en Eldad Regev nog in leven waren, maar op 29 juni 2008 maakte Isra\u00ebl bekend vernomen te hebben dat beiden dood waren. Omdat Isra\u00ebl de twee militairen op Isra\u00eblische grond wilde begraven werd besloten tot een gevangenenruil. Op 16 juli 2008 droeg Hezbollah aan de Isra\u00eblisch-Libanese grens twee kisten met de lichamen over. In ruil daarvoor droeg Isra\u00ebl vijf Libanezen over, onder wie een veroordeelde moordenaar, die sinds 1979 in Isra\u00ebl gevangenzat. \nUit onderzoek bleek dat Goldwasser bij de ontvoeringsactie op slag was gedood door een raket tegen zijn Hummer, terwijl Regev daarbij dodelijk gewond was. In Libanon werd de ruil als een overwinning gevierd, de dag werd uitgeroepen tot een nationale feestdag: scholen, banken en winkels waren gesloten en de vijf Libanese gevangenen werden door Hezbollah als helden ontvangen.\nMei 2008: gevechten tussen Hezbollah en aanhangers van de Libanese regering.\nEind 2007 raakte Libanon verzeild in een regeringscrisis, het lukte Libanon maar niet om een regeringsleider te benoemen. Elk voorstel (in totaal 19) ketste af op verzet van Hezbollah en andere kleinere partijen in het parlement. \nOp 7 mei braken in de Libanese hoofdstad Beiroet gevechten uit tussen Hezbollah en regeringstroepen na een toespraak van Hezbollah-leider Hassan Nasrallah. In zijn toespraak beschuldigde Nasrallah de regering ervan de oorlog aan Hezbollah te hebben verklaard door het communicatienetwerk van Hezbollah illegaal te verklaren en door een aan Hezbollah gelieerde functionaris bij het vliegveld te Beiroet uit zijn functie te zetten. In een videoboodschap zei Nasrallah dat Hezbollah bij iedereen die probeerde het communicatienetwerk van Hezbollah stil te leggen de handen zouden worden afgesneden. Volgens Nasrallah zaten Amerika en Isra\u00ebl achter het ingenomen regeringsstandpunt. \nOp 9 mei vuurde Hezbollah een raket af op de woning van Saad al-Hariri, de leider van het soennitische regeringsblok in Libanon. Hezbollah had op dat moment de islamitische helft van Beiroet grotendeels in handen en had alle media (drie tv-zenders, een krant en een radiostation) die eigendom waren van de familie al-Hariri gesloten. Op 10 mei trok Hezbollah zich terug uit de straten van Beiroet omdat Hezbollah gebruik mocht blijven maken van het eigen telefoonnetwerk en de Hezbollah-functionaris op het vliegveld zijn baan had teruggekregen. \nOp 12 mei braken weer gevechten uit in Tripoli tussen de prowesterse regering en aanhangers van Hezbollah. Tijdens de gevechten in Beiroet en Tripoli kwamen 46 mensen om en raakten 132 mensen gewond. De gevechten zetten zich voort, op 13 mei werd er in zowel Beiroet als in Tripoli gevochten. Het Libanese leger hield zich op 13 mei afzijdig. \nVolgens analisten heeft Hezbollah door het gebruik van geweld in grote delen van het land de feitelijke macht in handen. Het terugdraaien van beide regeringsmaatregelen werd door aanhangers van Hezbollah wederom als overwinning van Hezbollah gezien.\nNovember 2009: nieuw politiek handvest van de Hezbollah.\nEind 2009 riep de Hezbollah een nieuw handvest in het leven. Dit handvest vervangt het oorspronkelijke handvest dat midden tijdens de burgeroorlog in 1982 werd opgesteld.\nHet handvest bepaalt opnieuw de doeleinden en de visie van de Hezbollah op lange termijn. De voornaamste prioriteit voor de Hezbollah is het \"verzet tegen de bedreiging van de aartsvijand Isra\u00ebl tegen het moederland Libanon\". Verder roept de Hezbollah de Libanese staat op om de rol van de vrouw in de maatschappij, de onafhankelijkheid van het gerecht, de strijd tegen omkoperij, de decentralisatie en het behoud van alle publieke vrijheden te versterken. Deze partij neemt ook stelling tegen eender welke vorm van indeling van Libanon en verdedigt het multicommunautarisme. De Hezbollah weigert alle vormen van vestiging of naturalisatie van Palestijnse vluchtelingen maar ijvert wel voor een uitbreiding van hun rechten.\nHezbollah wilde oorspronkelijk de oprichting van een islamitische staat, maar strijdt nu voor een toepasselijk politiek systeem van een moderne staat met verwijzingen naar normen van het internationaal recht. Hezbollah zet tevens haar onderdompeling in het Libanese kader voort door het woord 'moederland' of 'natie' te gebruiken. Meerdere in het handvest aangehaalde beginselen (geen discriminatie van vrouwen, democratie) worden volgens sommige bronnen niet nageleefd. \nEen ander heel belangrijk punt is het feit het handvest geen melding meer maakt van het principe van 'velayat-e faqih'. Dit principe gaf een moreel en godsdienstig gezag aan Iran en meer bepaald aan de religieuze leiders van Iran.\n2012: betrokkenheid bij Syrische Burgeroorlog.\nIn 2012 raakte Hezbollah betrokken bij de Syrische Burgeroorlog als bondgenoot van de regering van Syri\u00eb, waarbinnen prominente alawieten belangrijke invloed uitoefenen. Hezbollah sloot op verzoek van de Syrische regering de grens tussen Libanon en Syri\u00eb gedeeltelijk af voor wapenleveranties aan de rebellen. Daarnaast vochten Hezbollah-eenheden in de provincie Homs, terwijl Hezbollah-officieren stadsguerrilla en asymmetrische oorlogsvoering doceerden in Syrische legereenheden. In Libanon heeft Hezbollah echter bij enkele gelegenheden opgeroepen tot kalmte om een escalatie in Libanon van dit conflict te voorkomen. Als reactie op Hezbollahs rol in het conflict in Syri\u00eb pleegden soennitische militanten aanslagen op sjiitische wijken waar veel aanhangers van de beweging wonen.\n2015: betrokkenheid bij Jemenitische Burgeroorlog.\nIn 2015 raakte Hezbollah betrokken bij de Jemenitische Burgeroorlog als bondgenoot van de Houthi's.\n2023: betrokkenheid bij oorlog Hamas-Isra\u00ebl.\nTijdens de oorlog tussen Hamas en Isra\u00ebl die begon in 2023 na een aanslag van Hamas liepen de spanningen op in het grensgebied tussen Isra\u00ebl en Libanon en waren er meerdere confrontaties tussen Hezbollah en het Isra\u00eblische leger. Isra\u00ebl meldde in 2024 dat het de hoogste militaire commandant van Hezbollah, Fuad Shukr, had gedood bij een luchtaanval in Beiroet.\nSeptember 2024: doden en vele gewonden na ontplofte elektronische communicatiemiddelen.\nOp 17 en 18 september vielen in Libanon tientallen doden en duizenden gewonden bij massale bijna gelijktijdige ontploffingen van elektronische mobiele communicatieapparatuur. De eerste dag vielen zeker twaalf doden en bijna drieduizend gewonden, waarvan 200 ernstig, nadat een groot aantal semafoons (piepers, pagers) explodeerden. Hezbollah gebruikt(e) deze pagers in plaats van mobiele telefoons, omdat ze veiliger zouden zijn qua voorkomen dat aan een vijand de inhoud van de communicatie en/of de locatie wordt prijsgegeven. Op de tweede dag ontploften portofoons (walkietalkies) gelijktijdig waarbij zeker 450 mensen gewond raakten en minstens twintig doden vielen. Het is nog niet vastgesteld wie er achter de aanslag zit, maar nieuwsmedia wezen naar de Isra\u00eblische geheime dienst Mossad als meest waarschijnlijke dader.\nDe dagen daarop bombardeerde Isra\u00ebl geregeld Zuid-Libanon en lanceerde Hezbollah raketten naar Isra\u00ebl. Bij een bombardement in Beiroet overleed Hassan Nasrallah, de leider van Hezbollah. Op 1 oktober begon het Isra\u00eblisch leger met een grondoffensief tegen de sjiitische beweging in het zuiden van Libanon.\nPublieke opinie.\nVolgens Michel Samaha, de Libanese minister van informatie, wordt Hezbollah gezien als een legitieme verzetsbeweging die haar land heeft verdedigd tegen een Isra\u00eblische bezettingsmacht en consequent op stond tegen het Isra\u00eblische leger.\nVolgens een opiniepeiling vrijgegeven op 26 juli 2006 tijdens de Isra\u00eblisch-Libanese Oorlog steunde 87 procent van de Libanezen vergeldingsaanvallen van Hezbollah op Noord-Isra\u00ebl. 80 procent van de ondervraagde christenen steunde Hezbollah, samen met 80 procent van de Druzen en 89 procent van de soennieten.\nUit een opiniepeiling die is vrijgegeven in oktober 2014 blijkt dat twee derde van de christenen gelooft dat \"het bevechten van Takfiri groepen in Syri\u00eb door Hezbollah in het belang is van Libanon\".\nStatus.\nHezbollah wordt door Canada, Isra\u00ebl en de Verenigde Staten als een terroristische organisatie gezien. Australi\u00eb en het Verenigd Koninkrijk beschouwen niet heel de organisatie, maar alleen de militaire vleugel van Hezbollah als een terroristische organisatie. Ook de Europese Unie besloot in juli 2013 om deze kwalificatie toe te passen op de militaire tak. De Verenigde Naties waarschuwen tegen terreur van de organisatie. Volgens het Amerikaanse ministerie van buitenlandse zaken heeft Hezbollah meer dan 300 Amerikaanse staatsburgers gedood, met name tijdens de Libanese Burgeroorlog. Hezbollah hanteerde voor het eerst sinds de Japanse kamikazepiloten in de Tweede Wereldoorlog zelfmoordaanslagen; de organisatie paste deze voor het eerst toe in 1983.\nDoelstelling.\nDe beweging had oorspronkelijk twee doelstellingen:\nIn het programma Hezbollah van 1985 noemt Hezbollah andere doelen. Het programma begint met: \n\"Wij zijn de zonen van de oemma (islamitische gemeenschap), de Partij van God, wier voorhoede met hulp van God Iran heeft overwonnen en aldaar een islamitische staat heeft gesticht. Wij gehoorzamen aan \u00e9\u00e9n leider, die wijs en rechtvaardig is, onze leermeester en rechter, Ayatollah Ruhollah Musawi Khomeini. Onze cultuur is eenvoudig en gebaseerd op de Koran, de soenna en de sharia. Ons militair apparaat kan niet gescheiden worden gezien van onze beweging, ieder van ons is een strijder als het nodig is om de Heilige Oorlog (de Jihad) te vechten.\"\nHet handvest noemt de volgende doelen:\nIn het handvest van 1985 was de transformatie van Libanon in een islamitische op Iran ge\u00efnspireerde republiek uit de doelstellingen verdwenen. Dit idee werd losgelaten omdat het weerstand opriep onder de Libanese bevolking. Hezbollah streeft nog steeds naar een islamitisch regime in Libanon, maar doet dat sinds de jaren 90 via democratische middelen. Na aanpassing van zijn doelstellingen wist Hezbollah de aanhang onder de Libanese bevolking belangrijk te vergroten.\nIn zijn programma roept Hezbollah christenen op om zich niet te laten leiden door religieus fanatisme en de islam te omarmen. Tegelijkertijd stelt Hezbollah dat God het moslims verboden heeft om mee te werken aan een regime dat niet gebaseerd is op de Koran, soenna en sharia.\nEen van de belangrijkste punten in het programma van Hezbollah is de bestrijding van Isra\u00ebl, deze staat wordt door Hezbollah niet erkend. Hezbollah noemt de vernietiging van de staat Isra\u00ebl noodzakelijk: \"Wij zien Isra\u00ebl als de voorhoede van de Verenigde Staten, beide zijn onze meest gehate vijanden die we moeten bestrijden. Deze vijand is de grootste bedreiging voor onze toekomst omdat ze voortdurende uitbreiding van hun macht nastreven. Dit deden ze in Palestina, uiteindelijk willen de zionisten en de Amerikanen een Groot-Isra\u00ebl vestigen van de Eufraat tot de Nijl. De zionistische entiteit\" (lees: Isra\u00ebl) \"is gebouwd op agressie, op land dat is gestolen van moslims. Onze strijd tegen Isra\u00ebl eindigt pas als de zionistische staat is uitgewist. We erkennen Isra\u00ebl niet, noch zullen we ooit een overeenkomst of vrede met hen sluiten. We erkennen geen enkele overeenkomst die ooit met Isra\u00ebl gesloten is of gesloten wordt.\"\nHezbollah bestempelde in zijn verklaring ook de VN-troepenmacht UNIFIL tot vijand omdat UNIFIL in de ogen van Hezbollah in het leven was geroepen om Isra\u00ebl te beschermen en slechts een bufferzone vormde tussen Libanon en Isra\u00ebl.\nPolitieke beweging.\nIn de jaren 90 onderging Hezbollah een transformatie, van een militante organisatie veranderde Hezbollah in een politieke partij. Hezbollah won aan populariteit onder het Libanese volk \u2212 vooral onder de sjiieten \u2212 door de vele sociale werken die Hezbollah voor zijn aanhangers verrichtte. Hezbollah organiseerde goedkope huisvesting, gezondheidszorg, onderwijs en inkomenssteun voor de vaak achtergestelde sjiitische bevolking. Gaandeweg ontwikkelde Hezbollah zich tot een sociale beweging met een solide organisatie. Vanaf 1992 manifesteert Hezbollah zich ook als politieke partij, daarnaast heeft Hezbollah nog steeds een eigen leger: de Externe Veiligheidsorganisatie van Hezbollah. Ook blijken aanhangers van Hezbollah telkens weer bereid om de gewapende strijd aan te gaan als Hezbollah dat nodig acht. De meningen over Hezbollah zijn sinds de jaren 90 verdeeld. Er bestaat een visie volgens welke Hezbollah een terroristische organisatie is, maar ook een die het als een legitieme politieke en gewapende verzetsbeweging ziet.\nTegen \"islamitische extremisten\".\nNa de aanslag op het Franse satirische weekblad \"Charlie Hebdo\" op 7 januari 2015, waarbij twaalf mensen om het leven kwamen, verklaarde Hezbollah-leider Hassan Nasrallah dat \"islamitische extremisten\" de islam en de profeet Mohammed ernstiger beledigd hadden dan degenen die satirische tekeningen gepubliceerd hadden waarin deze godsdienst bespot wordt. Hij stelde dat extremisten die mensen onthoofden en afmaken de islam meer kwaad gedaan hebben dan wie dan ook in de geschiedenis.\nInternationale samenwerking.\nFormeel is Hezbollah niet actief buiten Libanon, wel werkt de beweging samen met Hamas en voorziet hen van wapens en training. Ook is Hezbollah bereid om Hamas te ondersteunen door het openen van een tweede front tegen Isra\u00ebl: Hamas in het zuiden van Isra\u00ebl en Hezbollah in het noorden. Hezbollah ziet de Palestijnse gebieden als bezet gebied, volgens Hezbollah hebben de Palestijnen recht op het grondgebied van het voormalig Mandaatgebied Palestina exclusief Jordani\u00eb. Dit komt neer op het grondgebied van Isra\u00ebl en de Palestijnse gebieden. Hezbollah vindt daarom dat Isra\u00ebl geen bestaansrecht heeft. Hezbollah werkt alleen samen met Hamas en niet met de Palestijnse Autoriteit (PA), de PA verdenkt Hezbollah er zelfs van hun leider Mahmoud Abbas te willen vermoorden vanwege zijn gematigde houding ten opzichte van Isra\u00ebl.\nHezbollah steunt ook andere Palestijnse militante organisaties, hoewel de samenwerking met deze groeperingen minder ver gaat dan de samenwerking met Hamas. Hezbollah heeft onder andere banden met de Tanzim, de Islamitische Jihad en het Volksfront voor de Bevrijding van Palestina.\nHezbollah wordt gesteund door en werkt samen met Syri\u00eb en Iran. Iran helpt bij de opleiding van strijders, het inrichten van de organisatie en voorziet Hezbollah van wapens en explosieven. Geschat wordt dat Hezbollah jaarlijks tussen de 25 en 50 miljoen dollar aan financi\u00eble hulp ontvangt uit Iran. Meer financi\u00eble middelen ontvangt Hezbollah via donaties, dit geld wordt binnengehaald via charitatieve organisaties die als dekmantel dienen voor Hezbollah, een model dat bijvoorbeeld ook Al-Qaida toepast.\nActiviteiten.\nVanaf de oprichting van de beweging in 1982 voert Hezbollah strijd tegen Isra\u00ebl en de Verenigde Staten. Op 25 mei 2000 trok Isra\u00ebl zich volledig terug uit Zuid-Libanon. Hezbollah, dat jarenlang op Isra\u00ebl gerichte guerrilla-acties uitvoerde in en vanuit Zuid-Libanon, zag de Isra\u00eblische terugtrekking als een overwinning. De beweging nam vervolgens de militaire controle over Zuid-Libanon over, vanwaar het \u2212 ondanks de terugtrekking \u2212 acties tegen Isra\u00ebl bleef uitvoeren. In die periode verplaatste Hezbollah zijn strijdtoneel ook naar de Palestijnse gebieden. Na de Isra\u00eblische terugtrekking uit Zuid-Libanon onthield Hezbollah zich van grootschalige acties in het Isra\u00eblisch-Libanese grensgebied wel werden er kleinschalige aanslagen gepleegd waarbij Isra\u00eblische militairen werden ontvoerd. De ontvoerde militairen werden door Hezbollah gebruikt om te ruilen voor Libanese gevangen in Isra\u00ebl. De Isra\u00eblische soldaten werden meestal dood teruggegeven. Door deze anti-Isra\u00eblische activiteiten kreeg Hezbollah veel aanzien onder zijn aanhangers in Libanon en onder de Palestijnen. Tot op de dag van vandaag worden er regelmatig raketten en granaten op Isra\u00ebl afgevuurd, waardoor de grens tussen Isra\u00ebl en Libanon niet veilig is.\nIn de jaren 80 van de 20ste eeuw hield Hezbollah zich ook bezig met ontvoeringen van westerse personen, zoals de Brit Terry Waite. Voorts is Hezbollah verantwoordelijk voor het kapen van TWA-vlucht 847 en wordt het ervan verdacht een tweetal bomaanslagen in de Argentijnse hoofdstad Buenos Aires op zijn geweten te hebben, te weten op de Isra\u00eblische ambassade in 1992 en die op een Joods cultureel centrum in 1994. Een bomaanslag op een bus met Isra\u00eblische toeristen in Bulgarije in 2013 werd door de Bulgaarse autoriteiten aan Hezbollah toegeschreven, wat de organisatie echter ontkent.\nInmiddels is Hezbollah de grootste Libanese moslimbeweging. Vanaf de jaren 90 vervult Hezbollah ook publieke en burgerlijke taken in de Libanese maatschappij gericht op geloofsgenoten. De beweging verstrekt leningen aan Libanese moslims, geeft inkomenssteun en heeft eigen scholen en ziekenhuizen. Daarnaast beheert Hezbollah een eigen televisie-station, Al Manar dat in Europa en Amerika verboden is omdat het zou aanzetten tot haat. Vanaf 1992 manifesteert Hezbollah zich ook als politieke partij. Hezbollah doet als politieke partij sinds 2000 mee met de Libanese verkiezingen en heeft sindsdien zetels in het Libanese parlement. In 2008 had Hezbollah 15% van de zetels in het overwegend prowesterse parlement.\nGewapende strijd.\nHezbollah is naast een politieke partij nog steeds een gewapende militie. Internationaal wordt druk op Hezbollah uitgeoefend om de gewapende strijd te laten varen. Ondanks druk van onder andere de Verenigde Naties tot het neerleggen van de wapens zoals vastgelegd in resolutie 1559 aangenomen in oktober 2004, blijft Hezbollah een gewapende strijd voeren. Een van de redenen die Hezbollah hiervoor aanvoert is dat Isra\u00ebl nog altijd een stukje land van Libanon bezet zou houden, namelijk de Shebaa-boerderijen. Daarom is Hezbollah nog steeds aanwezig bij de door de VN bepaalde Isra\u00eblische grens tussen Zuid-Libanon en Noord-Isra\u00ebl: de Blauwe Linie. De VN zijn het niet eens met de claim van Hezbollah en bepaalden in 2000 dat Isra\u00ebl zich van het gehele Libanese grondgebied heeft teruggetrokken. Volgens de VN is de Blauwe Linie de grens en behoren de Shebaa-boerderijen bij Syri\u00eb (en dus bij de door Isra\u00ebl bezette Golanhoogvlakte en niet bij Libanon). Hezbollah stelt echter dat Syri\u00eb het gebied van de Shebaa-boerderijen aan Libanon geschonken heeft en zet daarom de strijd voort. Isra\u00ebl stelt dat dit kleine stukje land niet meer is dan een excuus om Isra\u00ebli\u00ebrs aan te blijven vallen; Isra\u00ebl zou het gebied ontruimd hebben als de VN dit hadden bepaald, aldus Isra\u00ebl.\nEen andere reden voor Hezbollah om de gewapende strijd tegen Isra\u00ebl voort te zetten is het feit dat het land militante leden van Hezbollah gevangen houdt. Hezbollah zegt pas bereid te zijn de wapens neer te leggen als Libanon en de Libanezen volledig zijn \"bevrijd\". Volgens Hezbollah had het eind 2008 meer dan 40.000 raketten op Isra\u00ebl gericht en kon het de strijd zo beginnen.\nZelfmoordaanslagen.\nHezbollah introduceerde als eerste militante groepering zelfmoordaanslagen, dat deed ze in 1983. Dit toentertijd nieuwe fenomeen zorgde voor veel publiciteit in het Westen. Bij de zelfmoordaanslagen kwamen veel Isra\u00eblische burgers en militairen om het leven. Andere radicaalislamitische bewegingen zoals de Palestijnse Hamas, de Islamitische Jihad en Al Qaida hebben dit soort acties overgenomen. Dergelijke daden worden door de genoemde bewegingen verdedigd als oorlogsmanoeuvres; volgens Amnesty International echter zijn dit soort aanslagen op de burgerbevolking misdaden tegen de menselijkheid.\nBondgenootschap met de christenen van de Vrije Patriottistische Beweging.\nOp 6 februari 2006 ondertekende de Hezbollah een onderling ontwerpovereenkomst met de christelijke partij van de generaal Michel Aoun, de Vrije Patriottistische Beweging. Deze overeenkomst vormde het uitgangspunt dat op tien gezamenlijke thema\u2019s berust, namelijk het voorstel van een strategie van nationale verdediging, de strijd tegen omkoperij binnen de Libanese Staat, het lot van de verdwenenen na de burgeroorlog, de terugkomst van de Libanezen die naar Isra\u00ebl zijn gevlucht na de overwinning van Libanon, het opstellen van diplomatieke betrekkingen met Syri\u00eb, de weigering van eender welke buitenlandse voogdij en de oprichting van een moderne staat. Dit overeenstemmingsdocument is de eerste tekst waarin de Hezbollah het vraagstuk van haar voorraad wapens aankaart door middel van een voorstel van strategie van nationale verdediging. De term \u201cIsra\u00ebl\u201d wordt erin aangehaald en laat vermoeden dat de Hebreeuwse staat impliciet wordt erkend, maar deze stelling is nooit door de Hezbollah bevestigd.\nDankzij haar populaire en politieke overwinning na de oorlog van zomer 2006 kreeg de nieuwe coalitie, waarbij meerdere kleine partijen zich aansloten, de meerderheid in termen van uitgebrachte stemmen tijdens de parlementsverkiezingen maar blijft van de minderheid in de Nationale Vergadering omwille van de ingewikkelde en bijzondere stemmingsprocedure. In de praktijk beschikt ze over een vetorecht, omdat geen partij het aandurft om zonder Hezbollah te regeren. Haar bondgenoot Michel Aoun werd na een presidentloze periode in 2016 tot president gekozen. Er worden steeds nieuwe, machteloze coalitieregeringen gevormd en het land is terechtgekomen in een diepe economische, financi\u00eble en morele crisis."}
{"id": "8298", "revid": "12885", "url": "https://nl.wikipedia.org/wiki?curid=8298", "title": "Jordaan (rivier)", "text": "De Jordaan (Hebreeuws: \u05e0\u05d4\u05e8 \u05d4\u05d9\u05e8\u05d3\u05df, \"nehar hajarden\") (Arabisch: \u0646\u0647\u0631 \u0627\u0644\u0623\u0631\u062f\u0646, \"nahr aloerdoen\"), is een rivier in het Midden-Oosten die door een vallei via het Meer van Tiberias naar de Dode Zee stroomt. De drie bronrivieren van de Jordaan zijn de Dan, Banias en Hasbani. Op het drielandenpunt van Syri\u00eb, Jordani\u00eb en Isra\u00ebl mondt ook de Jarmuk in de Jordaan uit.\nDe Jordaan vormt staatkundig op de Golanhoogvlakte de grens tussen Isra\u00ebl en Syri\u00eb, en in het oosten vormt ze de grens van Isra\u00ebl en de Palestijnse Westelijke Jordaanoever met Jordani\u00eb. In andere gedeelten behoren beide oevers van de Jordaan aan Isra\u00ebl.\nHemelsbreed bedraagt de lengte van de rivier ongeveer 170 kilometer, maar door de vele bochten van de loop ervan is de feitelijke lengte veel groter. Over hoe groot deze feitelijke lengte precies is, verschillen de bronnen; er worden lengtes tot 330 en zelfs 400 kilometer genoemd.\nCirca 70 tot 90% van het water van de rivier wordt voor menselijke doeleinden aangewend en het debiet van de rivier is sterk afgenomen. Hierdoor is het opdrogen van de Dode Zee versneld, een proces dat al tienduizenden jaren gaande is door de natuurlijke negatieve waterbalans (wateraanvoer-verdamping). De Dode Zee is een van de laagst gelegen meren ter wereld.\nDe naam Jordaan heeft twee mogelijke etymologie\u00ebn. Het zou kunnen zijn afgeleid van het Hebreeuwse werkwoord \"yarad\", wat 'afdalen' betekent. De rivier ontspringt op de Hermon, uit de bronnen van de plaats Dan en Caesarea Philippi (Banias). Jordaan kan heel goed betekenen Yored mei-ha-Dan, wat betekent \"daalt af van Dan\". Het zou ook kunnen zijn afgeleid van het Aramese woord \"yardeen\", wat 'snelstromend water' betekent.\nBijbel.\nDe Jordaan wordt vaak genoemd in de Bijbel. In het boek Jozua trekken de Isra\u00eblieten, na de woestijnreis, de Jordaan over om het Beloofde Land binnen te trekken. In de evangeli\u00ebn wordt beschreven dat Jezus Christus in deze rivier werd gedoopt door Johannes de Doper. Dit zou gebeurd zijn bij Betani\u00eb. Veel mensen van over heel de wereld laten zich dopen in de rivier.\n21e eeuw.\nAnno 2023 is de Jordaan nog maar een schim van vroeger. Isra\u00ebl (National Water Carrier), Jordani\u00eb (omleiding van de Jarmuk) en Syri\u00eb (40 dammen in 60 jaar tijd) namen maatregelen om water (ook van zijtakken) voor eigen baat af te leiden. Stroomversnellingen zijn er niet meer. De hoeveelheid water is minder dan een tiende van wat het eens was. Bij Qasr el Yahud, de doopplaats, is goed te zien dat er minder water is: alleen knielend kunnen dopelingen nog kopje onder gaan. Wat rest is een bruine, modderige 6 meter brede stroom. De grootste bevolkingsgroep hier, de Palestijnen, trekken aan het kortste eind: hen rest weinig water, Isra\u00ebl geeft hen nauwelijks vergunningen, er zijn regelmatige confrontaties met Joodse kolonisten uit nabijgelegen nederzettingen (illegaal volgens internationaal recht). Joodse landbouwbedrijven floreren."}
{"id": "8300", "revid": "291828", "url": "https://nl.wikipedia.org/wiki?curid=8300", "title": "Dode Zee", "text": "De Dode Zee (Hebreeuws: \u05d9\u05dd \u05d4\u05de\u05dc\u05d7, Arabisch: \u0627\u0644\u0628\u062d\u0631 \u0627\u0644\u0645\u064a\u062a) is het laagst gelegen meer ter wereld. De Dode Zee bevindt zich tussen de Jordaanvallei in het noorden, en de Wadi Araba in het zuiden en ligt op de grens van Jordani\u00eb, de Westelijke Jordaanoever van Palestina en Isra\u00ebl. De oppervlakte ervan is 1020\u00a0km\u00b2.\nIn 2019 lag de waterspiegel van de Dode Zee 430,5 meter onder zeeniveau, waarmee het de laagst gelegen plek op het aardoppervlak is. Deze waterspiegel blijft dalen.\nOntstaan.\nDe Dode Zee is een onderdeel van een 'lekkende' transformbreuklijn die loopt van Turkije tot en met de Straat van Tiran, en daar aansluit op de openende breuklijn van de Rode Zee. De Arava-vallei en Jordaanvallei maken deel uit van deze 'Dode Zee'-transformbreuklijn.\nHet meer is de afvoerbasis van een groot stroomgebied, bestaande uit gedeelten van Oost-Isra\u00ebl, West-Jordani\u00eb, Zuidoost-Libanon, Zuidwest-Syri\u00eb en het gehele oosten van de Westelijke Jordaanoever van Palestina.\nHet instromende water verdampt grotendeels en daardoor wordt het meer een depot van mineralen. De concentratie zout is met 33 procent zo hoog, dat een mens er zonder moeite in blijft drijven. De Dode Zee bevat na het Don Juanmeer op Antarctica en het Assalmeer in Djibouti het zoutste water op aarde.\nDe concentratie van mineralen en het aanhoudende opdrogen van de Dode Zee hangen samen met het ontstaan van het Lasanmeer (of Lashonmeer), waar de Dode Zee een overblijfsel van is. Het water in het Lasanmeer stroomde naar binnen via de Jizre\u00ebl-vallei en het meer besloeg een gebied van het huidige Tiberias tot en met de Arava (steppe) van Sodom.\nFlora en fauna.\nDe zee wordt dood genoemd omdat het hoge zoutgehalte ervan verhindert dat waterorganismen, zoals vissen en waterplanten erin leven, hoewel er wel bacteri\u00ebn en schimmels aanwezig zijn.\nIn tijden van veel neerslag kan het zoutgehalte van de Dode Zee dalen van de gebruikelijke 35% naar 30% of lager. De Dode Zee komt tijdelijk tot leven in de nasleep van regenachtige winters. In 1980, na zo'n regenachtige winter, werd de normaal donkerblauwe Dode Zee rood. Onderzoekers van de Hebreeuwse Universiteit van Jeruzalem ontdekten dat de Dode Zee wemelt van een alg genaamd Dunaliella, waarvan de aanwezigheid de kleurverandering veroorzaakt. Sinds 1980 zijn de algen niet in meetbare aantallen teruggekeerd.\nIn 2011 ontdekte een groep Duitse en Isra\u00eblische wetenschappers uit Be'er Sheva, door te duiken, kloven in de bodem van de Dode Zee. Door deze kloven kan zoet en brak water de zee binnenkomen. In de bergen rond de Dode Zee leven veel diersoorten. Wandelaars kunnen steenbokken, hazen, hyraxen, jakhalzen, vossen en zelfs luipaarden zien. Zowel Jordani\u00eb als Isra\u00ebl hebben natuurreservaten aangelegd rond de Dode Zee.\nDe delta van de Jordaan was in vroeger eeuwen volgens de joodse historicus Flavius Josephus dichtbegroeid met papyrus en palmbomen. Hij beschreef deze omgeving als de vruchtbaarste plek in Judea.\nIndustrie.\nIn het begin van de 20e eeuw begon de Dode Zee belangstelling te krijgen van scheikundigen die concludeerden dat de zee een natuurlijke afzetting was van kaliumchloride en broom. Een concessie werd verleend door de Britse Mandaatregering aan de nieuw gevormde Palestine Potash Company in 1929. De oprichter was de Russisch-Joodse ingenieur Moses Novomeysky. De eerste fabriek aan de noordkust van de Dode Zee bij Kalya, begon met de productie in 1931 en produceerde potas door verdamping door de zon. Het bedrijf had Arabieren en Joden in dienst. Het bedrijf groeide uit tot een van de grootste industri\u00eble sites in het Midden-Oosten en bouwde in 1934 een tweede fabriek aan de zuidwestkust, in het Mount Sodom gebied. Palestine Potash Company leverde de helft van de Britse potas tijdens de Tweede Wereldoorlog. Beide fabrieken werden vernietigd door de Jordani\u00ebrs in de Arabisch-Isra\u00eblische oorlog van 1948. \nThe Dead Sea Works werd in 1952 opgericht als een staatsbedrijf, gebaseerd op de overblijfselen van de Palestine Potash Company. In 1995 werd het bedrijf geprivatiseerd en is het nu eigendom van Israel Chemicals (ICL). Uit de pekel van de Dode Zee produceerde Isra\u00ebl in 2001 1,77 miljoen ton potas, 206.000 ton elementair broom, 44.900 ton natronloog, 25.000 ton magnesiummetaal en natriumchloride. Isra\u00eblische bedrijven genereren jaarlijks ongeveer US$\u00a03 miljard uit de verkoop van mineralen uit de Dode Zee (voornamelijk potas en broom) en uit andere producten die zijn afgeleid van mineralen uit de Dode Zee.\nUit een rapportage uit 2019 bleek dat er tussen 1970 tot 2000 grote milieuschade was aangericht. Met industrieel radioactief afvalwater zijn bronnen en beken bij de Dode Zee verontreinigd en er zijn mineralen uit de Dode Zee onttrokken. Het huidige vergiftigingsniveau is honderd keer hoger dan toegestaan.\nAan de Jordaanse kant van de Dode Zee produceert Arab Potash (APC), gevormd in 1956, jaarlijks 2,0 miljoen ton potas, evenals natriumchloride en broom. De fabriek bevindt zich in Safi. De Jordaanse minerale industrie in de Dode Zee genereert een omzet van ongeveer US$\u00a01,2 miljard (gelijk aan 4 procent van het Jordaanse BBP).\nDaling van de waterspiegel.\nDe waterspiegel daalt, waardoor ook de wateroppervlakte voortdurend kleiner wordt, met als laatste ontwikkeling het opdrogen van het zuidelijk bassin van de Dode Zee (er wordt nog water ingepompt voor fosfaatwinning in Jordani\u00eb en Isra\u00ebl en toerisme bij Ein Bokek, Isra\u00ebl). Doordat in Isra\u00ebl, Jordani\u00eb, Libanon, Palestina en Syri\u00eb steeds meer water wordt onttrokken aan het Meer van Tiberias, de Jordaan en toevoerende rivieren is het niveau van het meer de laatste decennia met ongeveer een meter per jaar gedaald.\nIn 2005 hebben de drie buurlanden, Isra\u00ebl, Jordani\u00eb en Palestina een plan gemaakt om water uit de Rode Zee via het Dode Zeekanaal naar de Dode Zee te transporteren. In 2007 werd door de Wereldbank de hulp ingeroepen van KEMA om te onderzoeken of dit mogelijk is. In mei 2009 heeft koning Abdoellah van Jordani\u00eb het akkoord getekend om met de aanleg van deze waterverbinding te starten. Twintig gespecialiseerde bedrijven uit China, Frankrijk, Singapore, Canada, Itali\u00eb, Japan, Zuid-Korea en Spanje zullen dit gaan uitvoeren. Het grote verval, gecombineerd met het grote waterdebiet, maakt het mogelijk aanzienlijke hoeveelheden elektriciteit op te wekken dat gebruikt kan worden voor ontzilting en aldus op jaarbasis 80 tot 100 miljoen\u00a0m\u00b3 zoet water te produceren. Dit water wordt dan verdeeld tussen Jordani\u00eb en Isra\u00ebl. Isra\u00ebl zal ongeveer 20 miljoen\u00a0m\u00b3 van zijn aandeel aan de Palestijnen leveren. In 2021 trok Jordani\u00eb zich uit het project vanwege de geringe vooruitgang. \nZinkgaten zijn ook een gevolg van het dalende waterstand. Door het wegtrekkende water worden diepe, oude laag steenzout blootgesteld aan regenwater dat nog niet verzadigd is met zout. Het water lost en zout op en voert het af, hierdoor ontstaan gaten in de ondergrond waardoor het oppervlak onstabiel wordt tot het instort. Er zouden medio 2022 al zo'n 7000 zinkgaten zijn en meer worden er verwacht.\nToerisme.\nEen kuur in de Dode Zee zou heilzaam zijn voor bepaalde huidaandoeningen. Er zijn enkele kuurdorpen, waaronder Ein Bokek, voor huidziekten als psoriasis en vitiligo. Niet ver van de Dode Zee liggen de archeologische en historische plaatsen Qumran, En Gedi en Massada. \nDe eerste grote Isra\u00eblische hotels werden gebouwd in het nabijgelegen Arad en sinds de jaren zestig in het resortcomplex Ein Bokek. Isra\u00ebl heeft 15 hotels langs de kust van de Dode Zee en genereerde in 2012 een totale omzet van $291 miljoen. De meeste Isra\u00eblische hotels en resorts aan de Dode Zee bevinden zich op een zes kilometer lang stuk van de zuidelijke kust. \nAan de Jordaanse kant zijn negen internationale hotels gevestigd met een totale capaciteit van 2800 kamers. "}
{"id": "8301", "revid": "231402", "url": "https://nl.wikipedia.org/wiki?curid=8301", "title": "793", "text": "Het jaar 793 is het 93e jaar in de 8e eeuw volgens de christelijke jaartelling."}
{"id": "8302", "revid": "66989733", "url": "https://nl.wikipedia.org/wiki?curid=8302", "title": "Benzine", "text": "Benzine is een mengsel van koolwaterstoffen dat wordt gebruikt als brandstof voor benzinemotoren en als oplos- en schoonmaakmiddel. Het bestaat uit lichtere destillatiefracties van aardolie met een lage viscositeit en betrekkelijk laag kooktraject. Informeel (vooral in Belgi\u00eb) wordt benzine ook wel aangeduid als \"naft\", en soms ook met het Engelse woord \"petrol\".\nEtymologie.\nHet woord \"benzine\" heeft niets te maken met de Duitse uitvinder van de automobiel, Carl Benz. Het woord is uiteindelijk op nogal gecompliceerde wijze afkomstig van benzo\u00eb, de hars van de benzo\u00ebboom. De Engelse scheikundige Michael Faraday (1791\u20131867) identificeerde in 1825 als eerste de stof benzeen, in gebruikte lichtgasflessen, maar noemde de stof \"bicarburet of hydrogen\". Het was de Duitse scheikundige Eilhard Mitscherlich die de stof bereidde uit benzo\u00ebzuur en een sterke base, en de resulterende stof \"Benzin\" noemde. Zijn invloedrijke vakgenoot Justus von Liebig hernoemde dit echter naar \"Benzol\" omdat hij de uitgang \"-in\" te veel vond doen denken aan stoffen als strychnine en kinine, waarmee het niets te maken had. De naam \"Benzin\" werd in de Duitse taal vanaf die tijd gebruikt voor een niet exact omschreven mengsel van lichte koolwaterstoffen, uit koolteer of aardolie bereid, terwijl met \"Benzol\" (ook wel: \"reines Benzin\") de stof benzeen werd aangeduid.\nSamenstelling en toevoegingen.\nBenzine is een kleurloze vloeistof die bestaat uit een mengsel van verzadigde en onverzadigde koolwaterstoffen, en wel:\nOndanks wat de naam suggereert, bevat moderne benzine weinig tot geen benzeen. Deze component is verwijderd omdat hij kankerverwekkend is. Ook zwavelverbindingen zijn verwijderd om luchtverontreiniging tegen te gaan.\nAan benzine die als brandstof gebruikt wordt, worden additieven (ook wel \"dopes\" genoemd) toegevoegd, onder andere om te voorkomen dat de motor gaat kloppen (ook wel pingelen genoemd). De klopvastheid wordt uitgedrukt in het octaangetal (niet: octaangehalte) van de benzine.\nDe meeste merken verkopen eveneens zgn. \"premium\" benzines, waaraan additieven zijn toegevoegd die het vermogen van de motor zouden verhogen of die een reinigende werking zouden hebben.\nBenaming benzine in Europese landen.\nIn de onderstaande tabel staan de benamingen van de benzine per land. Door de invoering van E10 in Nederland vanaf 1 oktober 2019, wordt met Euro 95 de benzine met 5% ethanol bedoeld.\nVoor E10 is officieel nog geen benaming. In deze tabel wordt er voor het gemak uitgegaan dat er E10 aan de huidige benamingen wordt toegevoegd.*\nGebruik stickers octaangetal en biodieselgehaltes.\nBinnen de Europese Unie worden sinds 12 oktober 2018 ethanol- en biodieselgehaltes aangegeven met kleine witte stickers die in de gehele Europese Unie gelijk aan elkaar zijn en die geplaatst zijn op de pompen en tankdoppen. De benamingen blijven in alle landen in de vorm van voor 2018 bestaan.\nVoor benzine worden ronde stickers met de aanduidingen E5 en E10 gebruikt. De E staat hierbij voor ethanol en het cijfer geeft het gehalte van ethanol aan. E5 bevat maximaal 5% ethanol. Voor diesel worden er vierkante stickers gebruikt met de aanduiding B7. Dit geeft aan dat er 7% biodiesel in verwerkt is. Gas blijft zoals het is, echter worden er witte stickers gebruikt met de benamingen, zodat dat in alle landen gelijk wordt getrokken.\nLoodvrije benzine.\nDe toevoeging tetra-ethyllood, die sinds de jaren 1920 werd gebruikt als antiklopmiddel, is vervangen door het minder milieu-onvriendelijke methyl-tert-butylether. Daarnaast is het lood dat vrijkomt in de straten vanuit de benzine met tetra-ethylllood als antiklopmiddel giftig op de lange termijn voor met name kinderen. Lood als metaal vertraagt en verlaagt de intelligentie alsook het geheugen en concentratie van kinderen. De benzine is hiermee loodvrij geworden. In Europa wordt sinds midden jaren negentig van de 20ste eeuw vrijwel uitsluitend loodvrije benzine (Euro 95 en Super ongelood 98) verkocht. Sinds 30 augustus 2021 is gelode benzine wereldwijd nergens meer verkrijgbaar. Benzines met loodvervanger is slechts beperkt verkrijgbaar, het apart toevoegen van loodvervanger aan de benzine is een optie. Auto's met een katalysator kunnen uitsluitend op loodvrije benzine rijden, omdat lood de katalysator beschadigt.\nEnergetische waarde.\nBij de verbranding van 1 liter benzine komt circa 35 megajoule (MJ) (= 9,7 kWh) energie vrij.\nCO2-uitstoot.\nBij de verbranding van 1 liter benzine komt ca. 2,4\u00a0kg CO2 vrij.\nDit is echter maar een gedeelte van de totale hoeveelheid CO2 die benzine als product veroorzaakt. Volgens de zgn. \"well-to-wheel\"-methodiek wordt alle CO2 die ontstaat bij het opsporen, produceren, raffineren, transporteren en opslaan van benzine, toegerekend aan de CO2-uitstoot van benzine. Dat kan wel zo'n 30% bedragen en daarmee komt de uitstoot op 3,1\u00a0kg CO2 per liter benzine. Biobrandstoffen worden op een vergelijkbare wijze beoordeeld."}
{"id": "8303", "revid": "313953", "url": "https://nl.wikipedia.org/wiki?curid=8303", "title": "Koolstofmonoxide", "text": "Koolstofmonoxide, koolstofmono-oxide of koolmonoxide, vroeger ook wel kolendamp genoemd, is een polaire anorganische verbinding van koolstof en zuurstof, met als brutoformule CO. In de volksmond wordt het vaak gewoonweg CO genoemd. Het is een kleurloos gas dat onder meer ontstaat door onvolledige verbranding van koolstof, fossiele brandstoffen of andere brandbare koolstofverbindingen (de meeste organische verbindingen). Het is een vrij belangrijke stof in de chemische industrie. Koolstofmonoxide is giftig, kleurloos en reukloos. Hierdoor is het erg gevaarlijk. Het gas is fractioneel lichter dan lucht.\nVoorkomen.\nKoolstofmonoxide is een van de schadelijke stoffen in de uitlaatgassen van auto's en tabaksrook (rokers hebben een meetbaar percentage koolstofmonoxide in hun bloed). Omdat koolstof vroeger in de vorm van steenkool een belangrijke brandstof was voor het verwarmen van huizen, waarbij weleens ongelukken voorkwamen bij slecht onderhouden schoorstenen en kachels, staat koolstofmonoxide ook wel bekend als kolendamp. Berucht is het ontstaan van koolstofmonoxide bij verbranding van aardgas in kachels en geisers in slecht geventileerde ruimtes. Daarbij kan koolstofmonoxidevergiftiging optreden.\nKoolstofmonoxide komt van nature in het milieu voor ten gevolge van vulkaanuitbarstingen (samen met onder andere zwaveldioxide, koolstofdioxide, waterstofsulfide en koolstofdisulfide), ontgassing van moerassen (samen met methaan) en bosbranden. Ook bij tal van industri\u00eble activiteiten (olieraffinaderijen en verbrandingsovens) komt het gas vrij.\nSynthese.\nKoolstofmonoxide ontstaat onder andere bij onvolledige verbranding van koolstof:\nDe verbinding kan echter ook gevormd worden bij ontleding van andere verbindingen bij verhitting, bijvoorbeeld van oxalaten:\nOp kleine schaal (laboratoriumschaal) kan het ook gesynthetiseerd worden uitgaande van een aantal specifieke precursoren:\nStructuur en eigenschappen.\nDe structuur van de molecule is per definitie lineair (koolstofmonoxide is immers diatomisch) en wordt het beste beschreven met behulp van de molecuulorbitaaltheorie. De lengte van de binding (111 pm) duidt erop dat er partieel drievoudige bindingskarakter aanwezig is. Koolstofmonoxide bezit een klein dipoolmoment.\nKlassieke chemische beschrijving.\nIn de geschiedenis van de beschrijving van de chemische binding heeft koolstofmonoxide vaak voor problemen gezorgd. In de Lewistheorie ging men uit van het idee dat er een neiging bestond een octet te willen vormen en dat bindingen voortkwamen uit de noodzaak elektronenparen te delen tussen atomen om aan deze octetregel te voldoen. In koolstofmonoxide zijn in totaal 10 valentie-elektronen aanwezig (4 van koolstof en 6 van zuurstof). Het aantal gewenste elektronen (om 2 octetten te vormen) bedraagt echter 16, dus er zullen formele ladingen optreden in de molecule. In 1919 stelde Irving Langmuir een structuurformule voor met een drievoudige binding tussen koolstof en zuurstof. Ieder element draagt daarbij 1 vrij elektronenpaar:\nHet probleem met deze structuur is dat de formele lading van koolstof hier \u22121 en van zuurstof +1 bedraagt. Deze formele ladingen zijn echter het omgekeerde van wat men op grond van de elektronegativiteit zou verwachten: koolstof is elektropositiever dan zuurstof en verdraagt gemakkelijker een positieve dan een negatieve lading. Het omgekeerde geldt voor zuurstof.\nDit bracht Linus Pauling ertoe de moleculen weer te geven met 3 resonantiestructuren:\nDe eerste structuur is de door Langmuir voorgestelde. De middelste structuur bezit geen formele ladingen en ziet er dus een stuk aannemelijker uit, maar het koolstofatoom heeft geen octet meer. Bovendien is de gemeten bindingsafstand in koolstofmonoxide korter dan wat voor een dubbele binding verwacht kan worden. Voor de derde structuur is de formele lading in overeenstemming met de elektronegativiteit van ieder atoom, maar het koolstofatoom heeft nog slechts vier elektronen rond zich en is dus absoluut niet stabiel.\nKwantumchemische beschrijving.\nHet feit dat geen van de drie voorgestelde resonantiestructuren voldoet aan de klassieke chemische beschrijving van de binding, bewijst de fundamentele tekortkomingen ervan. De kwantummechanica en theoretische chemie brachten daarin verandering. Een beschrijving met moleculaire orbitalen laat zien dat er drie bindingen en parti\u00eble ladingen aanwezig zijn. Beide conclusies zijn in overeenstemming met experimenteel vastgestelde waarden wat betreft de bindingslengte en de elektronegativiteit.\nIn de kwantumchemische beschrijving zijn er elektronenparen in orbitalen die zich over de gehele molecule uitstrekken: ze zijn dus niet gelokaliseerd op 1 atoom. Twee elektronen bevinden zich elk in het bindende \u03c3- en antibindende \u03c3*-orbitaal. Zij zijn opgebouwd uit de 2s-orbitalen (atomaire orbitalen) van de beide atomen. Gezamenlijk dragen zij niet tot binding bij omdat de bindende eigenschappen van het \u03c3-moleculair orbitaal opgeheven worden door die van het antibindende. Er worden echter drie elektronenparen in de \u03c3- en \u03c0-orbitalen gevormd door de orbitaaloverlap van 2p-orbitalen van beide atomen. De antibindende \u03c3*- en \u03c0*-moleculaire orbitalen zijn niet bezet: dit geeft aanleiding tot een drievoudige binding. Door opmenging van de \u03c3(2s)- en \u03c3(2p)-orbitalen komt het \u03c3(2p)-orbitaal iets hoger te liggen dan het \u03c0(2p)-orbitaal. De HOMO (het hoogst bezette moleculaire orbitaal) is dus het \u03c3(2p)-orbitaal en het laagste onbezette (de LUMO) is het \u03c0*(2p)-orbitaal.\nDe gevulde \u03c3(2p)- en \u03c0(2p)-orbitalen bezitten ten gevolge van het elektronegativiteitsverschil van de atomen iets meer of minder zuurstof- dan wel koolstofkarakter. Dit geeft zuurstof een parti\u00eble negatieve lading (\u03b4\u2212) en koolstof een partieel positieve (\u03b4+). Het eindresultaat is dus wellicht het best samen te vatten als volgende structuur:\nDe negatieve lading ligt hierbij dus, in tegenstelling tot wat bij de Lewis-structuur het geval was, op het meest elektronegatieve atoom.\nCo\u00f6rdinatiechemie.\nKoolstofmonoxide kan sterke interacties aangaan met een groot aantal metalen en metaalionen, vooral van de overgangsmetalen. De resulterende verbindingen worden carbonylcomplexen genoemd. De symmetrie (de vorm) van de HOMO en de LUMO zijn daar grotendeels verantwoordelijk voor. Het gevulde \u03c3(2p)-orbitaal (de HOMO) bezit een grote co\u00ebffici\u00ebnt (een grote atomaire bijdrage) aan de kant van het koolstofatoom en kan elektronendichtheid doneren aan een metaalatoom, bijvoorbeeld door een \u03c3-binding aan te gaan met de \"d\"x2-y2-orbitalen. Het lege \u03c0*(2p)-orbitaal (de LUMO) kan via een \u03c0-interactie elektronendichtheid van het metaalion terug accepteren, op voorwaarde dat deze gevulde orbitalen van geschikte symmetrie (zoals het \"d\"xz-orbitaal) bezit. Deze vorm van wederzijdse wisselwerking wordt ook wel \"pi-backbonding\" (terugbinding via het \u03c0-moleculaire orbitaal) genoemd. Koolstofmonoxide is aldus een pi-acceptorligand en vormt gemakkelijk \"low-spin\"-complexen (het genereert een sterk ligandveld). De pi-backbonding verklaart de stabiliteit van een aantal carbonylcomplexen zoals chroomhexacarbonyl, molybdeenhexacarbonyl, wolfraamhexacarbonyl, ijzerpentacarbonyl en nikkeltetracarbonyl. Deze laatste verbinding wordt zelfs gevormd wanneer nikkel gewoon wordt blootgesteld aan koolstofmonoxide.\nReacties met niet-metalen.\nHet oxidatiegetal van koolstof in koolstofmonoxide is +II, in plaats van het gebruikelijke +IV. Het kan daarom verder geoxideerd worden tot koolstofdioxide en is daarom brandbaar:\nKoolstofmonoxide kan onder invloed van licht directe reacties ondergaan met de halogenen. Met chloorgas wordt bijvoorbeeld fosgeen gevormd:\nZwavel reageert bij hogere temperaturen tot carbonylsulfide:\nToxicologie en veiligheid.\nKoolstofmonoxide is een giftig gas. In het bloed hecht het zich aan het zuurstoftransport-eiwit hemoglobine in rode bloedcellen, waarbij het zuurstofgas (O2) verdringt. Dit is te wijten aan de sterke co\u00f6rdinatiebinding (pi-backbonding) met het ijzer in hemoglobine. Het vermogen van koolstofmonoxide om zich vast te hechten op dit eiwit is circa 240 keer zo groot als dat van zuurstof. Dat betekent dat zelfs bij een geringe concentratie van koolstofmonoxide in de lucht relatief veel koolstofmonoxide in het bloed terecht kan komen en er vergiftigingsverschijnselen kunnen optreden. De symptomen van koolstofmonoxidevergiftiging zijn hoofdpijn, misselijkheid, duizeligheid en vermoeidheid. Bij langere blootstelling wordt dit gevolgd door bewusteloosheid en ten slotte de dood door zuurstofgebrek in de hersenen.\nTijdens de Tweede Wereldoorlog werd koolstofmonoxide onder andere gebruikt in de gaskamers van de vernietigingskampen Majdanek, Sobib\u00f3r, Be\u0142\u017cec en Treblinka. Ook maakte men gebruik van zogenaamde gaswagens. Dit waren gesloten vrachtwagens die gevangenen konden vervoeren (ze gingen zogenaamd op transport). De chauffeur kon via een eenvoudig mechanisme de uitlaatgassen (die koolstofmonoxide bevatten) de laadruimte inleiden, terwijl de wagen naar een massabegraafplaats of crematorium reed.\nSoms wordt zelfmoord gepleegd door het inademen van de koolstofmonoxide bevattende uitlaatgassen van verbrandingsmotoren.\nStadsgas.\nVoordat in de jaren 60 van de 20e eeuw aardgas in gebruik werd genomen, werd stadsgas gebruikt (ook wel \"kolengas\" genoemd), een gas dat hoofdzakelijk uit koolstofmonoxide, methaan en waterstof bestond. Dit gas werd vooral gebruikt voor verlichting en om op te koken. Het werd uit steenkool gemaakt in gasfabrieken. Het stadsgas was beschikbaar in iedere woning en werd soms gebruikt om zelfmoord te plegen. De persoon ging dan met het hoofd in de oven liggen en raakte snel buiten bewustzijn. Ter voorkoming van accidentele vergiftiging en vanwege explosiegevaar werd aan het stadsgas een sterke kunstmatige gaslucht (een thiol) toegevoegd opdat gaslekken snel zouden opvallen."}
{"id": "8304", "revid": "46715", "url": "https://nl.wikipedia.org/wiki?curid=8304", "title": "Ethyn", "text": "Ethyn of acetyleen is het eenvoudigste alkyn. Ethyn is een lineair molecuul met een inversiepunt. De puntgroep van het molecuul is D\u221eh.\nEthyn is in 1836 door de scheikundige Edmund Davy uit Ierland ontdekt, maar is daarna enigszins in vergetelheid geraakt totdat Marcellin Berthelot het in 1860 heeft herontdekt en er toen de naam acetyleen aan gaf. Ierland viel in de 19e eeuw nog onder Brits gezag.\nEthyn waaraan \u00e9\u00e9n waterstofatoom is onttrokken is het eenvoudigste voorbeeld van een alkynylgroep, dus van een functionele groep als de nadruk moet worden gelegd op de interactie tussen de drievoudige binding en de eraan gekoppelde substituent.\nHet is een reactief gas met zeer brede explosiegrenzen in mengsels met lucht, wat wil zeggen dat het in een breed concentratiegebied, van 2,5% - 82%, met lucht een explosief mengsel vormt.\nSynthese.\nHet kan in een laboratorium worden bereid door langzaam water op calciumcarbide te druppelen:\nEen tweede mogelijkheid om ethyn te produceren is door de pyrolyse van methaan bij een temperatuur hoger dan 1400\u00a0\u00b0C. Doordat dehydrogenering van alkanen al rond 700 - 900\u00a0\u00b0C optreedt, wordt uit het geproduceerde ethaan snel etheen gevormd dat bij nog hogere temperatuur waterstof verliest.\nToepassingen.\nEthyn wordt samen met zuivere zuurstof gebruikt in apparatuur voor autogeen lassen vanwege de bijzonder hete vlam. Het wordt voor autogeen lassen meestal in hogedrukcilinders vervoerd waarbij het in aceton is opgelost omdat het in zuivere toestand spontaan kan exploderen als het tot meer dan ongeveer 30 atmosfeer wordt samengeperst. De ontledingsreactie verloopt exotherm, zelfs in afwezigheid van lucht of zuurstof. \nDaarnaast wordt het als brandergas gebruikt, onder andere bij een inductief gekoppeld plasma.\nDe carbidlamp was gebaseerd op de kleinschalige productie van ethyn door water op calciumcarbide te laten druppelen. Ethyn wordt ook bij het carbidschieten geproduceerd, door in een af te sluiten bus carbid, de calciumcarbide, met water in contact te brengen, waarna het gas wordt ontstoken.\nHet was tot de jaren zestig een belangrijke grondstof voor de industri\u00eble productie van neopreen. Ethyn kan ook worden ingezet als precursor voor bereiding van vinylchloride en acrylonitril. Deze stoffen worden gebruikt bij de vervaardiging van kunststoffen.\nVoor bloeminductie bij bromelia's wordt meestal van ethyn gebruikgemaakt.\nToxicologie en veiligheid.\nDoor de brede explosiegrenzen is ethyn zeer explosiegevaarlijk. Het kan met veel verschillende verbindingen zeer exotherm reageren, onder andere met elektrofiele deeltjes.\nBij autogeen lassen moet de acetyleenslang van een terugslagklep zijn voorzien. Als deze defect is kan er een ontploffing plaatsvinden. Door de drievoudige binding kan acetyleen ook in de fles ontleden, waarbij waterstof en koolstof ontstaat en er veel energie vrijkomt. Het is hierdoor dus veel gevaarlijker dan andere gassen zoals butaan of propaan."}
{"id": "8308", "revid": "154519", "url": "https://nl.wikipedia.org/wiki?curid=8308", "title": "Sterrenbeeld", "text": "Een sterrenbeeld is een verzameling sterren die ogenschijnlijk een figuur vormt als men ze door lijnen zou verbinden. De sterren van een \"sterrenbeeld\" lijken dicht bij elkaar te staan aan het hemelgewelf in een herkenbare vorm. Sterrenbeelden krijgen de naam die de menselijke fantasie heeft gegeven aan de vorm.\nReeds in de oude tijden herkende men bepaalde patronen aan de nachtelijke hemel waaraan men macht toeschreef. Meestal bevinden zich een of meer heldere sterren in de figuur. De patronen zijn in de meeste gevallen slechts schijn: sterren die gezien vanaf de aarde bij elkaar in de buurt staan, staan in werkelijkheid vaak op zeer verschillende afstanden.\nNaamgeving.\nAlle sterrenbeelden hebben een Latijnse naam die gewoonlijk door astronomen gebruikt wordt. Veel namen van onze sterrenbeelden gaan terug op het oude Mesopotami\u00eb, waar de hemelverschijnselen nauwkeurig werden geobserveerd en opgetekend in de Babylonische astronomische dagboeken. Babylonische benamingen als leeuw, krab, weegschaal, tweeling, schorpioen, enz. zijn via de Grieken doorgegeven.\nIn de klassieke oudheid was er een lijst van 48 sterrenbeelden opgesteld door Ptolemeus. Veel van de sterrenbeelden die vanaf het noordelijk halfrond te zien zijn hebben nog steeds de namen die hij gebruikte. Het enige sterrenbeeld van Ptolemeus dat 'vervallen' is, is het Schip Argo (\"Argo Navis\"). Omdat dit een onpraktisch groot stuk van de hemel beslaat is het opgedeeld in vier kleinere beelden, t.w. Carina (Kiel), Puppis (Achtersteven), Pyxis (Kompas) en Vela (Zeilen).\nDe sterrenbeelden die te zien zijn vanaf de landen van de klassieke oudheid hebben veelal namen gekregen die afkomstig zijn uit de Griekse of Romeinse mythologie of van dieren. Vanaf de breedte van de Middellandse Zee is echter niet de gehele hemel te zien. Naarmate de ontdekking van de wereld en dus ook van de hemelkoepel vorderde zijn de nieuwe sterrenbeelden vaak genoemd naar navigatiehulpmiddelen of andere zaken die toen \"high-tech\" waren, zoals het slingeruurwerk en de microscoop.\nDe huidige indeling in sterrenbeelden is voornamelijk gebaseerd op de sterrenatlas die in 1603 werd uitgegeven door Johannes Bayer. Hierbij maakte hij al gebruik van gegevens die door ontdekkingsreizigers zoals Pieter Dirksz. Keyser en Frederik de Houtman verzameld waren.\nDe Internationale Astronomische Unie (IAU) bepaalde in 1922 de aanduidingen van alle 88 sterrenbeelden. Hierbij vervielen een aantal historische sterrenbeelden. De IAU stemde in 1928 voor exacte begrenzingen van deze sterrenbeelden die voorgesteld waren door de Belgische astronoom Eug\u00e8ne Delporte. Deze begrenzingen zijn in 1930 gepubliceerd door Delporte.. Hierbij is niet meer de vorm van het sterrenbeeld bepalend maar het gebied aan de hemel. Op die manier kan het sterrenbeeld gebruikt worden om objecten in dat gebied te benoemen.\nTekens van de dierenriem.\nTwaalf van de bekendste sterrenbeelden zijn de tekens van de dierenriem of zodiak: dit zijn twaalf sterrenbeelden waardoor de zon schijnbaar beweegt gedurende het jaar, de ecliptica. De klassieke verdeling van \u00e9\u00e9n sterrenbeeld per maand klopt echter niet, de zon staat niet even lang in alle sterrenbeelden, vooral in de Schorpioen staat de zon maar korte tijd, en er is een dertiende sterrenbeeld Slangendrager (\"Ophiuchus\") waar de ecliptica ook doorheen loopt. Ook verschuift het lentepunt door de precessie met ongeveer \u00e9\u00e9n sterrenbeeld (30\u00b0) per 2150 jaar, waardoor de tijdstippen dat de zon in een sterrenbeeld staat verschuiven. De klassieke verdeling berekende het jaar met de aarde als middelpunt, de huidige verdeling van twaalf maanden is van het zonnejaar.\nNamen van sterren in sterrenbeelden.\nNiet alle sterren hebben een unieke naam. Johannes Bayer heeft met zijn atlas ook de methode ge\u00efntroduceerd om de sterren van een sterrenbeeld te noemen naar het sterrenbeeld waar ze in staan, en ze naargelang hun helderheid of magnitude een Griekse letter mee te geven in volgorde van het Grieks alfabet. Alpha (\u03b1) is dan de helderste, beta (\u03b2) de op een na helderste en zo verder. Tevens speelde de volgorde van opkomen aan de horizon en positie van de ster in het sterrenbeeld mee. Zo is \"alpha Ursae Majoris\" de ster Dubhe in de Grote Beer (\"Ursa Major\") en \"beta Ursae Majoris\" de ster Merak.\nHoewel \"epsilon Ursae Majoris\" (Alioth) nog net een fractie helderder is dan Dubhe (\"alpha\"), is Dubhe door Bayer als alpha aangewezen vanwege de positie van de ster in het sterrenbeeld. Hetzelfde is gebeurd in het sterrenbeeld Tweelingen (\"Gemini\"). Hoewel Pollux (\"beta Geminorum\") helderder is dan Castor (\"alpha Geminorum\"), is eerstgenoemde de tweede ster van het sterrenbeeld, omdat Castor eerder opkomt dan Pollux in het oosten.\nVerder moet worden gezegd dat sommige sterren een variabele helderheid hebben, zodat de volgorde van helderheid kan veranderen.\nLater bleek overigens het aantal letters onvoldoende en zijn er verschillende andere systemen verzonnen. John Flamsteed gebruikte nummers in plaats van Griekse letters, en latere stercatalogi hebben meestal een nummersysteem dat onafhankelijk is van de sterrenbeelden."}
{"id": "8309", "revid": "31010", "url": "https://nl.wikipedia.org/wiki?curid=8309", "title": "Neoproterozo\u00efcum", "text": "Het geologisch tijdperk Neoproterozo\u00efcum is de laatste era van het eon Proterozo\u00efcum. Het Neoproterozo\u00efcum duurde van 1000 - 541 Ma. Het werd voorafgegaan door het Mesoproterozo\u00efcum en na/op het Neoproterozo\u00efcum komt het Paleozo\u00efsche Cambrium."}
{"id": "8313", "revid": "811889", "url": "https://nl.wikipedia.org/wiki?curid=8313", "title": "Utrecht (provincie)", "text": "Utrecht () is met een landoppervlakte van 1.485 km\u00b2 de op een na kleinste provincie van Nederland. In 2019 telde de provincie 1.342.158 inwoners.\nDe dichtbevolkte en centraal gelegen provincie wordt deels tot de Randstad gerekend. De hoofdstad en grootste stad is Utrecht (inw. ). Deze stad was het centrum van het bisdom of Sticht Utrecht dat de voorloper was van de huidige provincie. De op een na grootste stad van de provincie is Amersfoort (inw. ), gevolgd door Veenendaal (inw. ), Zeist (inw. ) en Nieuwegein (inw. ).\nGeschiedenis.\nHet regionale bestuur van Utrecht bestaat al sinds de 7e eeuw, hoewel het als een noordelijke Romeinse garnizoensplaats (Traiectum) al een functie had gehad in het bestuur van de omliggende streek. Na het vertrek van de Romeinen streden lokale volkeren om de regio, maar verviel het machtscentrum, toen (Uut-)Trecht genoemd, tot een ru\u00efne. De regio bleef in die tijd wel druk bewoond. Pas in de late 7e eeuw vestigde zich weer een lokale macht, de Bisschop Willibrord. Daarna werd vanuit de stad een groot deel van de noordelijke Nederlanden gekerstend en later ook bestuurd onder het Sticht. Utrecht kon zich deze machtige positie aanmeten dankzij zijn centrale ligging tussen het Duitse achterland en de kust (via de oude Rijn richting Leiden, waar ook een Romeinse garnizoensplaats was geweest), en door steun van andere Katholieke bisdommen, voornamelijk in Duitsland. In oorlogen met steden in Holland verloor de regio Utrecht delen van haar territorium, en haar macht brokkelde af door het verschuiven van de belangrijkste handelsroutes van de binnenwateren richting de kustgebieden. Aan het einde van de middeleeuwen nam de macht van de stad (en regio) verder af, toen andere delen van de Nederlanden zich economisch sterk gingen ontwikkelen (in 14e eeuw Vlaanderen en vanaf de 15e eeuw Holland). Het onafhankelijke regionaal bestuur bleef echter intact, en werd pas tijdelijk bedreigd in de 18e eeuw, toen de stadhouder van Holland een burgeropstand van de Patriotten in Utrecht in 1787 liet neerslaan door een Duits huurleger. Ook daarna werd het lokaal gezag hersteld, hoewel aangewezen vanuit Den Haag. Na de bezetting van Nederland door Napoleon werd het zelfbestuur van de provincie afgeschaft, en werd Utrecht onderdeel van het Zuiderzeedepartement, samen met Noord-Holland. Ook probeerde Napoleon een indeling waarbij Utrecht samen ging met Gelderland. Met de bevrijding van Nederland in 1814 werd de provincie Utrecht in ere hersteld.\nFusie met Noord-Holland en Flevoland.\nIn 2011 kwam het kabinet-Rutte I met plannen om de provincie Utrecht samen te voegen met Noord-Holland en Flevoland. Deze plannen werden na zware kritiek vanuit diverse bestuurslagen en reacties van onder meer de Utrechtse bevolking door een Kamermeerderheid verworpen. Het kabinet Rutte-II stelde twee jaar later echter alsnog een vergelijkbare herindeling voor. Als het aan verantwoordelijk minister Plasterk lag, werd de herindeling doorgevoerd in 2016 (aanvankelijk golden de plannen voor 2015). Uit een enqu\u00eate van EenVandaag bleek echter dat een fusie met Noord-Holland voor de Utrechtse bevolking de minst gewenste optie was. Ook volgens provinciale en gemeentelijke ambtenaren is er in de Provincie Utrecht geen draagvlak voor een fusie met Noord-Holland. Ook de samenhangende plannen voor gemeentelijke herindelingen kregen kritiek van lokale bestuurders. Ook vanuit de provincies Flevoland en Noord-Holland is er veel verzet gerezen. Door het ontbreken van voldoende steun in het parlement - met name in de Eerste Kamer - heeft minister Plasterk gemeend om het fusieplan in juni 2014 in te moeten trekken.\nGeografie.\nAangrenzende provincies.\nUtrecht grenst in het westen en zuidwesten aan Zuid-Holland, in het oosten en zuidoosten aan Gelderland, in het noordwesten aan Noord-Holland en in het noordoosten aan het Eemmeer, een van de Randmeren. De zuidgrens wordt gedeeltelijk gevormd door de Nederrijn en de Lek.\nUitwisselen gemeenten tussen Zuid-Holland, Utrecht en Noord-Holland.\nHet grondgebied is sinds 1970 een aantal keren uitgebreid, beginnend met Oudewater, in 1989 zowel met Gein-Oost en Gein-West (van Amsterdam naar Abcoude) als met Woerden. In 2002 werd de gemeente Vianen aan de provincie toegevoegd. De drie gemeenten Oudewater, Woerden en Vianen behoorden daarvoor tot Zuid-Holland. In 2002 verloor de provincie het grondgebied van de voormalige gemeente Loosdrecht aan de provincie Noord-Holland, toen deze opging in de gemeente Wijdemeren. Op 1 januari 2019 zijn de Zuid-Hollandse gemeenten Leerdam en Zederik deel gaan uitmaken van de nieuwgevormde gemeente Vijfheerenlanden. Daarmee kreeg de Provincie Utrecht zo'n 35.000 inwoners erbij en groeide met 110,92\u00a0km\u00b2. Deze uitbreiding heeft ervoor gezorgd dat Utrecht niet langer de kleinste provincie van Nederland is.\nLandschappelijke indeling.\nUtrecht kent een grote verscheidenheid aan landschappen. Centraal ligt de hoofdstad Utrecht met forensenplaatsen als Nieuwegein en Houten in het zuiden en Maarssen in het noorden. Ten zuidwesten van dit stedelijk gebied ligt de landelijke Lopikerwaard en ten noordwesten ervan het veenweidegebied rond Vinkeveen en Mijdrecht. De stad Woerden ligt halverwege deze Groene Hart-regio's.\nNoordelijk van de stad Utrecht liggen de Vechtstreek en de Loosdrechtse Plassen, beide belangrijke recreatiegebieden.\nHet oosten van de provincie wordt doorsneden door de Utrechtse Heuvelrug. Langs de zuidflank van deze oude stuwwal liggen lommerrijke plaatsen als Zeist, Driebergen-Rijsenburg en Doorn. De Heuvelrug loopt tot aan Rhenen.\nTussen de Heuvelrug en de Rijn bevindt zich het landelijke Kromme Rijngebied, dat met zijn fruitteelt aansluit op de Betuwe aan de zuidkant van de rivier. Het stadje Wijk bij Duurstede is hier het centrum van.\nAan de andere kant van de Heuvelrug ligt de Gelderse Vallei met de grote plaats Veenendaal. De noordoosthoek van de provincie wordt in beslag genomen door de stad Amersfoort en het poldergebied van het Eemland. Aan de voormalige Zuiderzee ligt de karakteristieke plaats Bunschoten-Spakenburg.\nWat de waterwegen betreft is de hoofdstad opnieuw het centrum van de provincie: de Kromme Rijn, een aftakking van de Rijn, splitst zich in Utrecht in de Vecht en de Leidse Rijn, die later Oude Rijn wordt. Vanaf de aftakking van de Kromme Rijn, bij Wijk bij Duurstede, heet de Nederrijn Lek. Het noordoosten van de provincie wordt beheerst door de rivier de Eem en het zuidoosten door het Valleikanaal (Grebbe).\nDe provincie wordt van noord naar zuid doorsneden door het Amsterdam-Rijnkanaal, dat door de stad Utrecht loopt.\nUtrecht en Amersfoort zijn de twee grote historische steden van de provincie. Veel kleiner zijn de stadjes: Woerden, IJsselstein, Baarn, Wijk bij Duurstede, Bunschoten, Vianen, Rhenen, Montfoort, Oudewater en Eemnes.\nPolitiek.\nUtrecht wordt in de periode 2023-2027 bestuurd door een coalitie van GroenLinks, VVD, D66, CDA en PvdA. Sinds 1 februari 2019 is Hans Oosters commissaris van de Koning.\nGemeenten.\nUtrecht is opgedeeld in 26 gemeenten."}
{"id": "8314", "revid": "720743", "url": "https://nl.wikipedia.org/wiki?curid=8314", "title": "Sneeuwbalaarde", "text": "Sneeuwbalaarde (Engels: \"Snowball Earth\") is een geologische en klimatologische hypothese die stelt dat de Aarde in het Precambrium enkele malen (zo goed als) volledig met ijs bedekt is geweest. Met name gesteenten uit het Cryogenium, met een ouderdom tussen ca. 717 en ca. 635 miljoen jaar, en bepaalde eerdere perioden (ca. 751 Ma; MacLennan \"et al.\", 2020) tonen sporen van wereldwijde vergletsjering. Er zijn twee versies van deze theorie. De natte sneeuwbaltheorie, waarbij de oceanen rond de evenaar nog deels open water zijn, en de \"droge\" variant, waarbij de hele aarde bedekt was. Welke van de twee correct is, is nog niet bekend en kan mogelijk van periode tot periode verschillen.\nHypothese.\nDe hypothese in zijn oorspronkelijke 'harde' vorm stamt van P.F. Hoffman en D.P. Schrag en behelst dat de Aarde geheel bedekt was met ijs in een tweetal wereldomvattende ijstijden; het Sturtien en het Varanger (of Marinoen).\nEr zijn uit dit vroege tijdvak, dat voorafging aan de Cambrische explosie, op vrijwel alle continenten sporen van glaciatie gevonden. Dit is zelfs het geval in gebieden die in die tijd volgens paleogeografische reconstructies rond de evenaar gelegen moeten hebben. Ook uit isotoopverhoudingen van sedimentaire gesteentes uit die tijd wordt het barre klimaat bevestigd.\nDe klimatologische verklaring is volgens deze hypothese een zichzelf versterkend, omgekeerd broeikaseffect. Men neemt aan dat de verwarmende zonnestraling in die tijd ongeveer 8 procent minder sterk geweest is, een aanname die door astrofysici als redelijk gezien wordt. Door het ijs dat zich vormde op Pannotia, het paleocontinent dat zich bevond op de geografische Zuidpool, zou de terugkaatsing van het zonlicht of albedo zo groot zijn geworden dat er steeds meer ijs gevormd werd. In de 'harde' vorm van de hypothese leidt dat uiteindelijk tot een planeet die in zijn geheel door ijs bedekt is met een kilometer dikke laag ijs over de gehele Panthalassische oceaan. Op zo'n planeet zou meercellig leven zich hoogstens bij geothermische hete bronnen kunnen handhaven.\nNatte sneeuwbal.\nLater onderzoek heeft echter uitgewezen dat er langs de evenaar toch wel enig open water geweest moet zijn. Er zijn daarvoor aanwijzingen in sedimenten gevonden en ook computersimulaties geven aanwijzingen dat een echt compleet verijsde aarde niet waarschijnlijk is, hoewel gletsjers aan de evenaar op zeeniveau heel goed mogelijk lijken. Het harde model wordt daarom door sommige onderzoekers vervangen door een 'zachter' model, de \"Natte Sneeuwbalaarde\" (\"Slushball Earth\").\nSmelten.\nHet smelten van de ijslaag is waarschijnlijk door een toenemende hoeveelheid koolstofdioxide (CO2) in de atmosfeer op gang geholpen. De toename in atmosferisch CO2 is te verklaren door de langdurige afwezigheid van zogeheten 'koolstofsinks'. CO2 kan bij bijna volledige globale ijsbedekking namelijk nauwelijks nog worden opgenomen door oceanen en verwerend gesteente. De uitstoot van CO2 door vulkanen ging gedurende deze grootschalige glaciaties echter gewoon door, waardoor er sprake was van een netto CO2-overschot. De toename in koolstofdioxide heeft geleid tot een vrij plotseling omslaan van de wereldkoelkast in een wereldbroeikas met temperaturen tot 50\u00a0\u00b0C.\nOntwikkeling van het leven.\nDe vraag hoe nat de sneeuwbal was is van groot belang voor de vroege geschiedenis van de Metazoa. De gigantische ijskappen zullen niet zonder gevolgen geweest zijn zeker voor het meer ontwikkelde leven op aarde. Uit studies van sporen van biomoleculen in Australi\u00eb wordt vermoed dat vlak na het smelten van de ijskappen er een explosie is geweest in de hoeveelheid van algen in de oceanen. Dit zou het gevolg zijn van het vrijkomen van fosfaten door de gletsjererosie. De grote hoeveelheid voedsel in de oceanen bevorderde de evolutie van dieren. Behoudens de sponsdieren en de neteldieren bestaat de hele dierenwereld eigenlijk maar uit \u00e9\u00e9n grote groep: de Bilateria en deze weer uit maar twee grote takken: de Proterostomata en de Deuterostomata. Een uitbreiding van de sneeuwbalaarde-hypothese verklaart deze eenvoud uit het feit dat de twee wereldijstijden vrijwel alle diversiteit hadden vernietigd en dat alle phyla van de Bilateria plotseling na het Varanger in het Ediacarium uit maar drie groepen zijn ontstaan de Deuterostomata en twee groepen Protostomia (de Ecdysozoa en de Lophotrochozoa)."}
{"id": "8317", "revid": "365605", "url": "https://nl.wikipedia.org/wiki?curid=8317", "title": "Lijst van Deense schrijvers", "text": "Bekende Deense schrijvers en dichters zijn:"}
{"id": "8318", "revid": "915222", "url": "https://nl.wikipedia.org/wiki?curid=8318", "title": "Belichtingstijd", "text": "De belichtingstijd of sluitertijd is een term uit de fotografie. Het is de tijdsduur die beschrijft hoelang een lichtgevoelige plaat of ander lichtgevoelig element wordt blootgesteld aan een bepaalde hoeveelheid licht. Met lichtgevoelig element kan bijvoorbeeld fotografische film of een chip met fotogevoelige halfgeleiders (digitale camera) bedoeld worden zoals dat in een fototoestel wordt gebruikt. De naam \"sluitertijd\" verwijst naar de sluiter die het lichtgevoelige materiaal afschermt van licht en die tijdens de opname kortstondig wordt opengezet.\nDe term \"belichtingstijd\" wordt ook gebruikt in de donkere kamer wanneer het lichtgevoelige fotopapier onder de vergroter belicht wordt.\nDe belichtingstijd op een fotocamera is bij veel modellen instelbaar. Dat kan automatisch, handmatig of op beide wijzen. De tijden liggen doorgaans in het gebied van meerdere seconden tot 1/4000 van een seconde. Ook is er weleens een instelling \"B\" aanwezig naar het Engelse woord bulb. In deze stand kan de sluiter voor lange tijd - vele minuten - geopend worden. Sommige camera's hebben een groter bereik dan een andere om grotere verschillen in lichtintensiteit aan te kunnen. Daarbij is er dan een ruimere keus in diafragmering. De belichting is instelbaar in \"stops\" \u2013 of delen daarvan \u2013 waarbij elke stop dubbel zoveel licht doorlaat. Bij een te lange belichtingstijd treedt overbelichting op van de film (een negatieffilm wordt dan veel te zwart na het ontwikkelen, er treedt verzadiging op). Bij een te korte belichtingstijd wordt de film onderbelicht en blijft dan te transparant. Een verkeerde belichting is tijdens de ontwikkeling wel iets te corrigeren, een onderbelichte film kan bijvoorbeeld \"opgetrokken\" worden, maar daarbij verliest de foto aan resolutie en er wordt een duidelijke korrel zichtbaar. Bij digitale fotografie kan correctie gebeuren met behulp van software.\nDe juiste belichtingstijd wordt bepaald in combinatie met de grootte van het diafragma en de lichtgevoeligheid van de film. Bij een kleiner diafragma (aangegeven met een groter getal), hoort een langere belichtingstijd. Bij een grotere gevoeligheid van de film (aangegeven in ASA of DIN of fotogevoelige halfgeleiders in ISO) hoort een kortere belichtingstijd.\nTegenwoordig (2004) zijn verreweg de meeste camera's voor gebruik door het grote publiek automatisch, zodat men zich geen zorgen hoeft te maken over de juiste belichting. De camera 'ziet' aan een soort barcode op de filmcassette welke gevoeligheid film er in zit. Voor speciale effecten kan het echter nog wel zin hebben om met de belichtingstijd te spelen of ter correctie voor wanneer het onderwerp afwijkt van de gemiddelde 18% grijswaarde. Eventueel kan de fotograaf ook nog de belichtingscompensatie aanpassen.\nEen eenvoudige vuistregel voor het uit de hand nemen van een foto met een kleinbeeldcamera is dat de belichtingstijd in seconden kleiner moet zijn dan 1 gedeeld door de brandpuntsafstand van het gebruikte objectief in millimeter. Hiermee wordt ervoor gezorgd dat er geen bewegingsonscherpte optreedt. Dus bijvoorbeeld fotografeer met 1/60 met een 50mm objectief (1/50 bestaat niet, 1/60 ligt er het dichtst bij).\nOm de optimale belichtingstijd te bepalen, kan een fotograaf gebruikmaken van bracketing. In korte tijd worden meerdere opnames gemaakt met een verschillende belichtingstijd. Uit deze reeks wordt de beste foto gekozen, of de afzonderlijke foto's worden gecombineerd tot een High Dynamic Range-afbeelding."}
{"id": "8319", "revid": "7053", "url": "https://nl.wikipedia.org/wiki?curid=8319", "title": "Wankelmotor", "text": "De wankelmotor, genoemd naar zijn constructeur Felix Wankel, is een verbrandingsmotor die niet met cilinders en zuigers werkt, maar met een rotor van bij benadering driehoekige vorm die in een trommel zit (zie diagram). In de open ruimten tussen de zijden van de driehoekige rotor en de trommel wordt een brandstof/luchtmengsel tot ontbranding gebracht, waardoor de rotor een draaiende beweging krijgt. De motor maakt gebruik van het otto-proces net als bij (conventionele) mengselmotoren.\nVoor- en nadelen.\nVoordelen van de wankelmotor zijn de compacte bouw, de enorme acceleratie en een minimum aan bewegende onderdelen waardoor lage productiekosten mogelijk zijn. Doordat de ontbrandingsenergie meteen in een roterende beweging wordt omgezet, is deze motor zeer trillingsarm. De conventionele verbrandingsmotor zet immers de verbrandingsenergie via een translerende beweging (zuigers) om in een roterende beweging (krukas).\nNadelen van de wankelmotor zijn een hoger olieverbruik, veroorzaakt door de bovensmering van de motor, een vrij hoog brandstofverbruik en snelle slijtage aan de apex-afdichtingen op de punten van de rotor.\nGeschiedenis.\nDe wankelmotor werd voor het eerst gebruikt in Duitse oorlogsvliegtuigen (WW1 en WW2), maar Mazda gaf de motor echt bekendheid. Tot ca. 1970 gaven de afdichtingen tussen de hoeken van de rotor en de trommelwand nog veel problemen (de motoren hebben de neiging op dit punt sterk te slijten). Vanaf ca. 1970 zijn deze problemen grotendeels opgelost en is de wankel net zo betrouwbaar als een 4-takt uit dezelfde periode. Door de ongunstige vorm van de verbrandingskamer is de ontsteking problematisch en gaat relatief veel warmte verloren in de wand van de verbrandingskamer. Zelfs bij de meest geavanceerde versie van de wankelmotor (de 'Renesis' van Mazda uit de RX-8) zijn er problemen. Bij de koude start wordt een hoeveelheid olie in de verbrandingskamers gespoten om slijtage aan de punten van de rotor te verminderen. Door het rijden van veel korte stukjes en/of herhaaldelijk moeten starten komt er relatief veel olie in de ontsteking, waardoor deze sterk vervuild wordt en zelfs defect raakt.\nWankelmotoren in auto's.\nHet automerk NSU introduceerde in 1964 de eerste auto met wankelmotor, de NSU Wankel Spider. NSU verbeterde de motor verder en introduceerde in 1967 de bekendere NSU Ro 80. Het bleek een hele opgave voor een relatief kleine autofabrikant om deze weg te blijven volgen. Aanvankelijk hadden de motoren veel problemen, in combinatie met een garantie van vijf jaar op de motoren zorgde dit ervoor dat het merk in financi\u00eble problemen kwam en werd overgenomen door de Volkswagen Group.\nZeer omvangrijk is de bijdrage aan de ontwikkeling van de wankelmotor van het Japanse merk Mazda. In 1967 debuteerde Mazda's wankelmotor in de Cosmo Sport 110S, een lichtgewicht compacte sportwagen. Mazda hanteert zelf overigens de naam \"rotatiemotor\". Het ontwerp van deze motor stamt uit 1961, maar de ontwikkeling begon eigenlijk al in 1940, bij de verbeteringen die Ralph Miller deed aan de Ottomotor. Na de Cosmo Sport bleef Mazda de wankelmotor doorontwikkelen en werden er steeds nieuwe modellen met deze motor op de markt gebracht. Na de Cosmo Sport kwam de R100, de eerste Mazda die naar de Verenigde Staten ge\u00ebxporteerd werd. Daarna kwam de R130, de RX-2 'Capella', de RX-3 'Savanna', de RX-4, de 'Roadpacer', de RX-5 Cosmo AP, de RX-7 en uiteindelijk de huidige RX-8 met de Renesis motor die enkele prijzen won bij zijn lancering in 2003. In de racerij behaalde Mazda in 1991 met de wankelmotor een zeer opmerkelijk resultaat door met de Mazda 787-55 de 24 uur van Le Mans te winnen.\nMercedes-Benz heeft met de wankelmotor ge\u00ebxperimenteerd van 1962 tot in het begin van de jaren 70. Ze hebben zowel kleine wankelmotoren gebouwd voor hun sedans, maar ook een tweetal grotere voor een prototype genaamd de Mercedes-Benz C111. In 1969 was dat eerst een model met 3 rotoren, goed voor 280 pk en in 1970 een model met 4 rotoren dat een maximum leverde van meer dan 400 pk. Er is ook een wankelmotor ingebouwd in een Mercedes 350SL, welke met 320 pk ruim 120 pk meer leverde dan de standaard 3,5 liter V8, maar toch ook 60 kilo lichter was. Deze auto is cadeau gedaan aan Felix Wankel, hoewel deze nooit in het bezit is geweest van een rijbewijs.\nDoor de oliecrisis is uiteindelijk nooit een Mercedes met wankelmotor in productie gegaan.\nOok het Franse merk Citro\u00ebn heeft met de wankelmotor ge\u00ebxperimenteerd. Met NSU werd hiertoe het samenwerkingsverband Comotor in Luxemburg opgericht. Citro\u00ebn zocht 500 trouwe klanten die bereid waren om, onder het waakzame oog van de firma en met de waarborg van optimale servicemogelijkheden, 30.000\u00a0km of meer per jaar te rijden met de vanaf 1 januari 1970 geproduceerde \"M35\". Het was een prototype afgeleid van het toenmalige model \"AMI 8\", een 2+2 coup\u00e9 met hydraulische ophanging zoals de \"Citro\u00ebn DS\", en uitgerust met een wankelmotor van 497,5\u00a0cm\u00b3, goed voor 49 pk bij een toerental van 5500 toeren per minuut, en een topsnelheid van 144\u00a0km/h. Uiteindelijk werden er tussen 1970 en 1971 slechts 267 van geproduceerd.\nDaarna waagde Citro\u00ebn een stapje verder: in 1973 kreeg het wankelexperiment een vervolg met de zogenaamde \"GS Birotor\". De motor beschikte over twee rotors (in feite de verdubbeling van de M35-motor) met een totale inhoud van 995\u00a0cm\u00b3: deze leverde 107 pk bij 6500 toeren per minuut, goed voor een topsnelheid van 175\u00a0km/h. De wankelmotor zorgde wel voor een geruisloze en snelle versie van het populaire GS-model, maar het benzineverbruik was bijzonder hoog, en dat maakte de verkoop (vanaf februari 1974, in volle oliecrisis) zeker niet tot een succes. Omdat Citro\u00ebn zich realiseerde dat het project geen succes zou kennen, werd de productie van de GS birotor reeds na 847 exemplaren in 1975 stopgezet, zonder dat er een nieuw koetswerk werd ontwikkeld, wat de oorspronkelijke bedoeling was geweest. De exemplaren die in omloop waren zijn voor zover mogelijk teruggehaald. Hierdoor zijn exemplaren van de GS Birotor extreem zeldzaam, en navenant duur.\nGeneral Motors ontwikkelde eveneens een wankelmotor maar besloot in september 1974 de introductie voor onbepaalde tijd uit te stellen.\nOok het Oost-Duitse Wartburg experimenteerde met de wankelmotor.\nNa de wankelmotor meer dan 30 jaar buiten gebruik te hebben gelaten introduceerde Audi de motor opnieuw in maart 2010 in de Audi A1 e-tron. De wankelmotor (15\u00a0kW, cilinderinhoud 254\u00a0cc) is niet verbonden met de wielen, maar laadt de accu op van de elektromotor (75\u00a0kW) waar de A1 primair op rijdt.\nMazda.\nSinds 1977 is het Japanse Mazda het enige autobedrijf ter wereld dat de wankelmotor (of rotatiemotor) nog toepast voor aandrijving van de wielen. Zo werd in november 2022 een nieuwe versie van de MX, een hybride model, gepresenteerd met een elektromotor waarvan de batterij wordt opgeladen door de benzine-rotatiemotor. Ook werkt Mazda aan een uitvoering van de Mazda3 met wankelmotor.\nWankelmotoren in motorfietsen.\nIn de motorfietswereld zijn diverse modellen met wankelmotor op de markt gebracht. Het bekendste is wellicht de Nederlandse Van Veen OCR 1000, een zware en exclusieve motorfiets die in 1977 op de markt kwam en die gedurende korte tijd en in kleine oplage is gefabriceerd. Er waren al eerder pogingen gedaan om wankelmotoren in motorfietsen te bouwen: de Duitse firma Hercules bracht al in 1974 een motorfiets met wankelmotor op de markt die een doorontwikkeling was van de NSU technologie.\nSuzuki bracht in 1975 de Suzuki RE-5 op de markt, die een 500\u00a0cc enkel-schijfs wankelmotor bevatte. In 1978 werd de productie alweer gestaakt.\nHet Engelse Norton-concern bracht van 1983 tot 1988 een, voor de politie bedoelde, motorfiets met twee-schijfs wankelmotor van 588\u00a0cc uit. Iets eerder was er zelfs een racemotor uitgerust met dezelfde motor die korte tijd uitkwam in de 750\u00a0cc klasse. Door onduidelijkheid over de bepaling van de juiste cilinderinhoud werd deze motor al snel weer teruggetrokken. Er werd een straatversie op de markt gebracht onder het type nummer Norton Classic P43. De motor leverde een vermogen van 69,9\u00a0kW (95\u00a0pk) bij 9500\u00a0rpm en een maximaal koppel van 77,3\u00a0Nm bij 7500\u00a0rpm."}
{"id": "8320", "revid": "412140", "url": "https://nl.wikipedia.org/wiki?curid=8320", "title": "Bagdad", "text": "Bagdad (Arabisch: \u0628\u063a\u062f\u0627\u062f) is de hoofdstad van Irak. De stad ligt aan de Tigris en telt ruim 8 miljoen inwoners. Het is de grootste stad van Irak en, na Ca\u00efro, de grootste stad van de Arabische wereld.\nGeschiedenis.\nBagdad werd in 762 gesticht door kalief Mansoer onder de naam \"Madinat as Salam\" (de \"Stad van de Vrede\"), en werd met tussenpozen de hoofdstad van het kalifaat van de Abbasiden. In het klooster van Dayr al-Attiq, ten zuiden van wat de Ronde Stad zou worden, werd Mansour in 758 ontvangen, toen hij langs kwam om de plek van zijn nieuwe hoofdstad te bepalen. Eerdere bezoeken waren aan al-Hashimiyah bij Koefa en Anbar bij Ctesiphon geweest. Toen Mansour vroeg wat de naam van de plaats was en hij vernam dat het Bagdad was, zei hij dat het de stad was waarvan zijn vader, Muhammad ibn Ali had gezegd dat hij die zou stichten, als woonplaats zou hebben en zijn afstammelingen er na hem over zouden regeren. De christelijke monniken vertelden Mansoer dat ze in het bezit waren van oude boeken, die ook voorspelden dat op deze plek een koning zich zou vestigen. In feite is de naam van een buurdorpje, Bagdad, overgegaan op de nabijgelegen stad. Het was in eerste instantie dus een bijnaam, waar in offici\u00eble situaties de naam \"Madinat as Salam\" werd gebruikt. De naam Bagdad is van zeer oude oorsprong en is aangetroffen in teksten uit circa 1800 v.Chr. De stad werd ook wel de \"Ronde Stad\" genoemd, vanwege zijn ronde vorm.\nBloeiperiode.\nIn vier jaren verrezen er door het werk van 100.000 man uit Syri\u00eb, Iran, Mosul, Koefa en Basra, het enorme Paleis van de Vergulde Poort en een grote moskee in het midden van een ommuurde stad. Er waren twee concentrische muren, 30 m. van elkaar, omgeven door een greppel. De omtrek van de buitenmuur, 5 m. dik en 13 m. hoog, was meer dan 2,5 km. De kosten bedroegen 4 miljoen dinars (toen woog een dinarius 4,55 gram aan goud). Het Paleis was vierkant en elke zijde 1/2 km lang. Er was een hal (\"iwan\") met een immense groene cupola, waar de kalief hof hield. De stad had twee rondgaande straten die twee veiligheidszones omgaven en vier wegen kruisten, die liepen van de vier stadspoorten naar het paleis en de moskee. De stad groeide explosief door de toestroom van mensen uit de hele islamitische wereld. Daarom werd de markt al-Karkh buiten de Ronde Stad verplaatst en een moskee buiten de muren gebouwd. Mansoer bouwde het paleis al-Khuld (Gezegende Eeuwigheid) ten noorden van de stad en trok er in. Aan de overkant van de Tigris verrees het paleis van de kroonprins, Mohammed al-Mahdi, de vader van Haroen ar-Rashid.\nDe stad bloeide als handelsstad doordat een groot deel van de handelswegen tussen Azi\u00eb en Europa via Bagdad gingen. De grote havenstad Basra aan de Perzische Golf zorgde voor een goede verbinding met de Indische Oceaan. Zo kwamen belangrijke zeeroutes vanuit Oost-Afrika en Zuid-Azi\u00eb bij Bagdad samen.\nKalief Mahdi, Mansours zoon, bouwde zijn paleis in al-Rusafa, tegenover de oostelijke oever, waar zijn zonen zich vestigden. De meest trouwe stammen, de Koraish, Ansaar en Yemen, kregen grond van de kalief. Zij hielden de literaire en po\u00ebtische tradities van het pre-Islamitische verleden in leven.\nBinnen een halve eeuw was Haroen ar-Rashids hoofdstad uitgegroeid tot de grootste stad van de wereld, met misschien wel een miljoen inwoners. In die tijd hadden de grootste steden in Noord Itali\u00eb en Vlaanderen hooguit 40.000 inwoners. Alleen Constantinopel, Damascus of Ca\u00efro zouden met Bagdad te vergelijken zijn, want zij zouden snel een bevolkingsaantal hebben van 300.000 tot 500.000. De enorme groei is te verklaren door: vrede, politieke stabiliteit, een effici\u00ebnte regering en een actieve bevolking die nieuwe rijkdommen aanboorde. De meerderheid van de christenen waren nestorianen. De christenen hadden een aantal kerken en kloosters in de stad, vooral in de wijk Karkh. En er waren veel nestorianen in al-Shamassia. Er waren minder monofysieten, maar geen van beide groeperingen werd iets in de weg gelegd en Bagdad was onder de eerste Abassiden een belangrijk centrum voor de nestoriaanse missies naar Centraal Azi\u00eb.\nDe Talmoedische school van Bagdad had invloed tot in Zuid-Europa.\nDe eerste immigranten kwamen uit Khorasan, Yemen, Hejaz, Wasit en Kufa. De markt werd naar al-Karkh verhuisd en was volgens Yakubi twee parasangs lang en een breed. De diverse markten hadden er een eigen van elkaar afgescheiden plek. Er verscheen een luxueuze wijk: al-Shamassia. In de nieuwe wijk al-Rusafa gingen ook de Barmakiden wonen. De Barmakiden Yahya en Jaffar (de beroemde vizier van Haroen ar-Rashid) bouwden er ieder een luxueus paleis. Later deden Haroens zonen Amin en Mamoen hetzelfde. Er werd gebouwd met gedroogde- en bakstenen, wat verklaart dat veel gebouwen al snel tot puinhopen vervielen. Eind 8e eeuw had Bagdad 23 paleizen. In Haroens tijd waren er drie pontonbruggen: bij de Khorasanpoort, bij al-Karkh en een meer zuidelijk. Er was een netwerk van kanalen, waarover per schip goederen en personen werden vervoerd, als in Veneti\u00eb. Er werd wel gezegd dat elke inwoner een ezel in de stal en een schip op de rivier moest hebben.\nDe kunsten en wetenschappen werden gestimuleerd door de intellectuele vrijheid die de Abbasiden voorstonden en er ontstonden beroemde studiecentra met onder andere het Huis der Wijsheid, waar studenten en geleerden vanuit de hele (toenmalig bekende) wereld kwamen studeren en onderwijzen. Bagdad werd een belangrijk centrum voor het in stand houden van de vroegere Attische en Helleense geschriften. Een deel van de klassieke literatuur is alleen nog bekend uit Arabische vertalingen die hier bewaard en becommentarieerd werden. Ook de geneeskunst stond op hoog peil. Uit deze periode (de 9e eeuw) dateren de Verhalen van 1001 nacht, waarin Bagdad en zijn beroemde kalief Haroen ar-Rashid een belangrijke rol spelen.\nIn 1055 veroverden de Seltsjoeken de stad. Zij respecteerden het gezag van de kalief maar bestuurden zelf de wereldse zaken. Zij stichtten in Bagdad ook de Nizamiyyah, een andere vorm van hoger onderwijs die meer op Turkse en Perzische tradities leunde.\n1258.\nTot in 1258 bleef Bagdad een van de belangrijkste steden van de islamitische wereld en van West-Azi\u00eb. In dat jaar verwoestten de Mongolen Bagdad en doodden bijna de gehele bevolking en de laatste kalief van de Abbasiden in een orgie van geweld. Hierna namen andere cultuurcentra als Egypte en islamitisch Spanje Bagdads rol over.\nDe Mongoolse khagan Mongke gaf in mei 1253 zijn jongere broers Hulagu en Koeblai de opdracht respectievelijk de Arabische steden Bagdad, Damascus en Ca\u00efro aan te vallen en de Chinese Song-dynastie.\nBagdad was voor de Mongoolse veroveraar Hulagu de ultieme prijs: de Arabische culturele en financi\u00eble hoofdstad. Om er te komen wist hij in 1257 eerst de Nizari Ismaili's of Assassijnen te vernietigen, die zich in misschien wel honderd bergforten ophielden van Afghanistan tot Syri\u00eb. Daarna schreef Hulagu aan de 37e kalief sinds Mohammed, dat hij als een rebelse vazal werd beschouwd, aangezien hij hem niet te hulp was gekomen bij de uitroeiing van de Assassijnen. De kalief moest zich overgeven, maar weigerde dat natuurlijk. Hulagu sommeerde daarna de legers van de vazalstaten Armeni\u00eb en Georgi\u00eb, naast een aantal Turkse stammen. In januari 1258 omringden de legers Bagdad. De stad was onderhand gevuld met vluchtelingen. Aangezien zijn moeder en twee van zijn vrouwen christelijk waren en hij goede contacten onderhield met de christelijke staten Armeni\u00eb en Georgi\u00eb begon Hulagu geheime onderhandelingen met christenen in de stad. Hij beloofde hen en andere minderheden, dat ze gespaard zouden worden. De kalief probeerde op zijn beurt ook gebruik te maken van de goede banden tussen de Mongolen en de christenen. Hij stuurde de Catholikos Makikha, de patriarch van de christelijke kerk, samen met een moslim-minister om met de Mongolen te onderhandelen. Hulagu wilde van geen oplossing weten, omdat hij de rijkste stad van de wereld al als zijn bezit beschouwde. De stad werd beschoten.\nDadelpalmen werden als pijlen afgeschoten en ijzeren cilinders op wielen schoten met buskruit projectielen naar de muren. De Arabieren hadden deze nieuwe vorm van oorlogvoering nog niet eerder meegemaakt. De muren werden ondermijnd met explosieven. Zo wisten de Mongolen zelf zo ver mogelijk van het geweld te blijven, de tactiek die bij de Mongolen de voorkeur genoot. Dammen werden verwoest en de rivier de Tigris omgeleid, zodat het water de muren omringde. 5 februari 1258 braken de Mongolen door de muren van Bagdad en na vijf dagen werd er gecapituleerd. Christelijke troepen verzamelden de buit en kerken en christelijk bezit werden veilig gesteld. De Catholikos Makikha kreeg een van de paleizen van de kalief aangeboden. De christenen van de stad sloten zich bij hun geloofsgenoten aan en plunderden de stad en slachtten moslims af. Eeuwen van opgekropte haat kwam vrij en moskee\u00ebn werden verwoest. Tijdens de 17 dagen dat er werd geplunderd ontstond er, opzettelijk of niet, brand in de stad. Hulagu gaf de christenen toestemming om de tombes van de abbasidische kaliefen te verwoesten. De kalief en zijn mannelijke erfgenamen werden onder tapijten of ingenaaid in zakken door paarden vertrapt.\nHet Mongoolse leger was er in twee jaar in geslaagd wat de Europese kruisvaarders uit het Westen en de Seltsjoekse Turken uit het Oosten in twee eeuwen niet was gelukt: ze hadden het hart van de Arabische wereld veroverd. Damascus gaf zich van tevoren gewonnen, nu de Mongolen samen met Bohemund VI van Antiochi\u00eb en de Seltsjoekse sultan voor de poorten stonden. De veertig jaren van de aanval van Genghis Khan op Buchara tot de val van Bagdad en Damascus hielden het dieptepunt in van de moslim geschiedenis. Maar Ca\u00efro volgde niet. De Mamluk slaven, gekocht van Italiaanse kooplui, die hen van de Kipchak en Slavische bevolking van Rusland hadden gebracht, wisten in dienst van de Egyptische sultan de Mongolen 3 september 1260 bij Ayn al-Jalut (de bronnen van Goliath) te verslaan. Het Mongoolse rijk had haar westgrens bereikt.\n1500-1945.\nIn 1401 werd de stad opnieuw door Mongolen geplunderd, en in 1534 viel Bagdad in handen van de Turken. Na de val van het Ottomaanse Rijk in 1917 werd Bagdad in 1920 de hoofdstad van het Brits Mandaat Mesopotami\u00eb, in 1921 van het Koninkrijk Irak, dat in feite nog een Brits protectoraat was, tot het in 1932 onafhankelijk werd. De Britse mandaatregering in Irak publiceerde oktober 1921 de eerste offici\u00eble cijfers qua bevolkingssamenstelling van Bagdad. De stad telde in dat jaar 202.200 inwoners, van wie er 80.000 Joods waren, oftewel zo\u2019n 40 procent van de bevolking. In 1941 vond een grootschalige massamoord op Iraakse Joden plaats, die bekend is geworden onder de naam \"Farhud\". Nadien vluchtten veel Joden weg; na 1948 vooral naar de jonge staat Isra\u00ebl.\nRecente geschiedenis.\nIn de Golfoorlog van 1990-1991 en die van 2003 onderging de stad zware bombardementen. In april 2004 waren delen van de stad in handen van het Iraakse verzet. Vooral in de wijk Sadr-stad was het verzet hevig. Tussen 2006 en 2009 vond een verheviging plaats van politiek en sektarisch geweld. In 2014 vielen nog altijd 1.141 doden bij 380 aanslagen.\nTopografie.\nBagdad is gelegen aan de Tigris. De rivier stroomt dwars door Bagdad en deelt de stad in twee delen; het westelijke gedeelte 'Karkh' en het oostelijke gedeelte 'Risafa'.\nKlimaat.\nBagdad heeft een erg heet, droog klimaat. Als je naar de maximumtemperaturen kijkt, is het een van de heetste steden ter wereld. In de zomer van juni tot augustus is de maximale gemiddelde temperatuur 44\u00a0\u00b0C. Er valt in deze tijd vrijwel geen regen.\nIn de winter is de maximale gemiddelde temperatuur 16\u00a0\u00b0C. De minimale gemiddelde temperatuur ligt rond 4\u00a0\u00b0C.\nEconomie.\nIraqi Airways heeft haar hoofdkantoor in Bagdad, vlak bij Bagdad International Airport. Dit is het grootste vliegveld van Irak. Er kunnen per jaar 7,5 miljoen mensen vervoerd worden.\nSport.\nBagdad telt veel voetbalclubs waaronder de meest succesvolle van het land. Al Shorta, Al Talaba, Al Quwa Al Jawiya en Al Zawraa zijn de meest bekende en succesvolle. Bagdad heeft ook een van de grootste stadions van het land, het Al-shaabstadion met een capaciteit van 45.000 toeschouwers.\nBezienswaardigheden.\nBagdad telt een aantal musea. Het grootste is het Nationaal Museum van Irak. Dit is tevens het grootste museum in heel Irak. Tijdens de oorlog in 2003 is het museum geplunderd. Een groot deel van de collectie is later teruggevonden.\nDe Moestansirija-madrassa is een van de oudste islamitische universiteiten in de wereld. Het is gebouwd in het jaar 1227 en heeft verschillende oorlogen overleefd.\nAnder bezienswaardigheden:\nBagdad Dierentuin.\nDe Bagdad Dierentuin was v\u00f3\u00f3r 2003 de grootste dierentuin in het Midden-Oosten. De dierentuin had 650 tot 700 dieren, maar toen de oorlog uitbrak, en niemand de dieren kon verzorgen, kwamen veel dieren om. Slechts 35 dieren hebben de oorlog overleefd. Inmiddels is de dierentuin weer open voor het publiek."}
{"id": "8324", "revid": "84806", "url": "https://nl.wikipedia.org/wiki?curid=8324", "title": "Lindisfarne", "text": "Lindisfarne, ook Holy Island, is een getijdeneiland voor de noordoostelijke kust van Engeland, ter hoogte van Berwick-upon-Tweed, en de naam van een klooster (priorij) en kasteel op dit eiland. Lindisfarne wordt ook wel \"Holy Island\" (heilig eiland) genoemd, wat tevens de naam van de \"civil parish\" is. Het eiland is verbonden met Northumberland op het Britse vasteland door een dam die bij vloed onder water loopt.\nKlooster.\nHet klooster, \"Lindisfarne Priory\", werd rond 635 gesticht door de Ierse monnik Aidan van Lindisfarne, die van het eiland Iona kwam. Het kwam in de 7e eeuw tot bloei, maar op 8 juni 793 verscheen een bescheiden vloot Vikingen (vermoedelijk vanuit Denemarken) voor het kloostereiland en in luttele ogenblikken werd de abdij leeggeroofd. Deze ongekende en ongehoord brutale aanval op een weerloze kloostergemeenschap veroorzaakte een schok in Europa. Het klooster werd nog verschillende keren aangevallen in de 9e eeuw. Ondertussen sidderde heel Europa voor de schrik van de Noormannen. In 875 vluchtten de monniken met medeneming van het lichaam van de heilige St. Cuthbert naar het vasteland, waar ze het huidige Durham stichtten. In 1082 werd met het resterende materiaal van het klooster een benedictijnenabdij gebouwd, waarvan thans nog resten te zien zijn.\nLindisfarne-evangeliarium.\nLindisfarne is ook vooral bekend van het Lindisfarne-evangeliarium (het Lindisfarne-evangelie), een bijzonder rijk ge\u00efllustreerd handschrift uit de achtste eeuw. Het Lindisfarne-evangeliarium bevindt zich nu in de British Library in Londen.\nKalkovens en Lindisfarne Castle.\nDe kalkovens van Lindisfarne zijn stilgelegd, maar er wordt nog steeds mede geproduceerd. In de zuidoosthoek van het eiland ligt \"Lindisfarne Castle\" op een steile klif, een 16e-eeuws kasteel dat in het begin van de twintigste eeuw door architect Edwin Lutyens gerestaureerd werd en ingericht in de Arts and Crafts-stijl. \nWetenswaardigheid.\nIn 1966 werd de film \"Cul-de-sac\" van Roman Pola\u0144ski er opgenomen."}
{"id": "8326", "revid": "1179406", "url": "https://nl.wikipedia.org/wiki?curid=8326", "title": "Lijst van musea met fossielen", "text": "Dit is een lijst van musea met fossielen. "}
{"id": "8329", "revid": "17468", "url": "https://nl.wikipedia.org/wiki?curid=8329", "title": "Houtbewerking", "text": "Houtbewerking of houtverwerking is het bewerken van hout. Deze bewerking kan constructiewerk (bouwsector, meubels) of houtsnijwerk (kunst) inhouden. Houtbewerking kan zowel handmatig als machinaal (bijvoorbeeld in een zaagmolen, houtzagerij, timmerfabriek of zaagfabriek) gedaan worden.\nGeschiedenis.\nAls men de gepunte stokken van de jagers in de prehistorie als houtbewerking beschouwt, dan is houtbewerking zo oud als de mens. In de meer conventionele huidige betekenis, zoals zagen, houthakken et cetera, is houtbewerking enige duizenden jaren oud.\nHoutbewerking in het oude Egypte.\nDe houtsoorten, gereedschappen en technieken die de Egyptenaren gebruikten zijn grotendeels teruggevonden in voorwerpen, meubels en grafschriften. Het gereedschap werd in eerste instantie van koper gemaakt maar omstreeks 2000 v.Chr. vervangen door brons, dat sterker is. Het belangrijkste gereedschap was de dissel. Hiermee werd het hout gekantrecht, gespleten en glad gemaakt. Hamer en beitel werden voor het fijnere werk gebruikt. Verder werd een korte handzaag gebruikt, een els om gaten te maken en een fiedelboog. Om het hout te schuren gebruikte men zandsteen. Minder kostbare houtsoorten werden gladgestreken met een laagje gips. Het gebruikte hout kon zowel plaatselijk gegroeid zijn als geimporteerd (zoals ebben en palmhout). De Egyptenaren kenden pen-en-gatverbindingen.\nMeubels werden op verschillende manieren opgewerkt. De meubels voor dagelijks gebruik werden meestal geschilderd in de kleuren wit, rood of donkergeel; duurdere meubels werden vaak verguld of in meerdere kleuren geschilderd en soms zelfs van intarsia voorzien. Vaak werd de verf direct op het hout aangebracht, maar er zijn ook meubels bekend die eerst met een in lijm gedrenkte grof geweven linnen doek zijn overspannen waarover een laagje gips werd aangebracht alvorens te worden geverfd. Ook kenden de Egyptenaren het laagreli\u00ebf, dat kon bestaan uit snijwerk waarover een laagje gips werd gestreken. Het laagreli\u00ebf werd ook wel in gips zelf aangebracht waarna de vlakken werden verguld of beschilderd. De Egyptenaren gebruikten voor hun schilderwerk tempera, gemaakt van eigeel, kleurpigment en water. Soms werd er nog een beetje azijn toegevoegd tegen het bederf. Een aantal pigmenten die toen gebruikt werden: henna, fijngemalen lazuursteen en malachiet. De Egyptenaren kenden ook vernis gemaakt uit hars om de verf te beschermen. Deze vernis kon kleurloos zijn of glanzend zwart.\nHoutbewerking in Nieuw-Zeeland.\nDe Maori's van Nieuw-Zeeland hebben een honderden jaren oude traditie van ingewikkeld en nauwgezet houtsnijwerk op hun huizen. Ze gebruikten bitterstenen (nefriet) zagen voor het land was gekoloniseerd.\nHoutbewerking in China.\nLu Ban en zijn vrouw Lady Yun worden als voorvaders van de Chinese houtbewerking beschouwd.\nVan Lu Ban wordt gezegd dat hij de schaaf, het met krijt aftekenen, en andere gereedschappen en technieken naar China gebracht heeft.\nMen vermoedt dat zijn onderwijs bewaard gebleven is in het boek \"Lu Ban Jing\" (manuscript van Lu Ban), alhoewel het 1500 jaar na zijn dood is geschreven. Het boek is voornamelijk gevuld met beschrijvingen van afmetingen te gebruiken om verschillende zaken te maken, zoals bloempotten, tafels, tempels, enz. Het bevat eveneens instructies over Feng Shui, ook bekend als Geomantie.\nDit houdt de bepaling in van de juiste datum, wanneer men een project moet starten, de juiste ori\u00ebntatie van huizen en deuren, enz., juiste patronen om wandelpaden te ontwerpen, welk soort rots men in de tuin nodig heeft en zelfs verschillende vloeken en toverwoorden die in geheime plaatsen van het huis konden verborgen worden om geluk of rampspoed te brengen over de eigenaars.\nHet vermeldt haast niets over de ingewikkelde verbindingen, zonder lijm en nagels, waar het Chinese meubilair zo beroemd om was.\nHoutbewerking in Japan.\nHoutbewerking is een oud en gerespecteerd ambacht in Japan, waar hout eeuwenlang een belangrijk materiaal was, zowel voor huizenbouw als bij de interieurbouw. Het wordt verdeeld in meerdere gebieden:\nDe tradities van het handwerk zijn per wet beschermd en worden door de regering ondersteund. De Japanse ambachtslieden hebben veel uitzonderlijk gereedschap ontwikkeld, waarvan de Japanse trekzaag ook in de westerse wereld enige populariteit kreeg.\nGereedschappen.\nDe gereedschappen voor houtbewerking kunnen ingedeeld worden in twee groepen: krachtgereedschappen (meestal elektrisch, soms op perslucht) en handgereedschappen.\nSommige handgereedschappen worden niet meer gebruikt en zijn vervangen door moderne gereedschappen. Andere handgereedschappen zijn nog steeds populair in minder ge\u00efndustrialiseerde landen of bij liefhebbers van ambachtelijk handwerk.\nDiversen.\nHulpmiddel voor houtbewerking.\nAan een houtwerkbank zit vaak een soort klemvoorziening om hout mee vast te kunnen zetten.\nHet kan een gietijzeren bankschroef zijn die verzonken zit in de werkbank, en die aan- en losgedraaid kan worden door middel van een schroefspindel. Maar er zijn ook klemvoorzieningen die bestaan uit een houten balk die tegen de werkbank kan wordt geklemd. Dit gebeurt door een schroefas los- of vast te draaien. Deze laatste voorziening is de meest voorkomende.\nKleine hulpmiddelen.\nEen timmermanspotlood - ook wel schrijnwerkerspotlood genoemd - is een balkvormig potlood dat beitelvormig wordt aangeslepen. De brede punt is steviger dan bij een gewoon potlood, blijft daarom langer scherp en zal niet vlug breken. De kleur van de stift is meestal grijs. Het potlood wordt soms ook gebruikt in de bouw op steen.\nEen paringspotlood is een dik, tweekleurig potlood dat gebruikt wordt tijdens het uitmeten, merken en het paren van werkstukken.\nRood wordt gebruikt om het afval aan te duiden, blauw voor het paren van werkstukken.\nEen duimstok - ook weleens een dubbele vouwmeter genoemd - is een opvouwbare meetlat die voor een houtbewerker het meest geschikt is. Goed beschermen tegen vocht, geen krassen aanbrengen en een druppeltje olie aan de scharnieren houden de dubbele vouwmeter lang in bedrijf.\nDe rolmaat is een belangrijke aanvulling voor de duimstok. De rolmaat kan vooral interessant zijn bij het meten van ronde voorwerpen en het meten op binnenmaat.\nTechnieken.\nBij houtbewerking moeten meestal kleinere stukken hout worden samengevoegd door middel van houtverbindingen. De meest eenvoudige verbinding is 'koud op elkaar', met lijm, draadnagels of schroeven. Een relatief nieuwe en onbekende methode waarmee goede houtverbindingen te maken zijn, is door middel van wrijvingslassen.\nVoorbeelden van houtverbindingen zijn:\nVeiligheid.\nWanneer met machines wordt gewerkt, dan zal terdege aan de veiligheid moeten worden gedacht. Draaiende onderdelen moeten waar mogelijk worden afgeschermd en risico's moeten worden vermeden door het aanbrengen van waarschuwingsmarkeringen. Verder moet voor de gezondheid van de productiemedewerkers elke bewerking waarbij stof of zaagsel vrijkomt worden afgezogen. De afgezogen lucht wordt dan gefilterd met een luchtfilterinstallatie. Elk veiligheidsrisico dat weggenomen kan worden moet ook worden weggenomen. Eventuele overgebleven risico's moeten zo mogelijk worden afgeschermd. Wat dan nog overblijft moet duidelijk worden gemarkeerd. Een en ander is voor bijvoorbeeld de Europese Unie nauwkeurig vastgelegd in richtlijnen, zoals de machinerichtlijn."}
{"id": "8331", "revid": "1178393", "url": "https://nl.wikipedia.org/wiki?curid=8331", "title": "Ptolemaeus V Epiphanes", "text": "Ptolemaeus V Epiphanes was koning van Egypte van 205 - 180 v.Chr. \nHij kwam al als klein kind op de troon na de dood van zijn vader Ptolemaeus IV Philopator, als vijfde in de Ptolemae\u00efsche dynastie, gesticht door Ptolemaeus I Soter I. Zijn moeder was Arsino\u00eb III. Tijdens een serie regentschappen kreeg het aanzien van Egypte in het Midden-Oosten veel te lijden, hoewel de priesters het nieuwe bewind een opluchting vonden vergeleken bij het vorige. De regenten Agathocles, Sosibius, Tlepolemus, Aristomenes, Scopas e.a. hadden in het binnenland weer orde op zake gesteld. Dat werd duidelijk gemaakt door een aantal proclamaties in steen te laten beitelen in zowel hi\u00ebrogliefen, demotisch als Grieks. De beroemde Steen van Rosette (van 4 Xandikos = 18 Mechir = 27 maart 196 v.Chr.), die uit zijn regeringsperiode stamt, boodt de mogelijkheid om het Egyptische schrift te ontcijferen. Dit is dan ook de voornaamste reden waarom Epiphanes wat bekender is dan de andere leden van zijn dynastie.\nDe Rosetta-steen bevat een decreet dat de toenemende invloed van inheemse Egyptenaren in de politiek laat zien. De Macedonische koning belooft hen schulden- en belastingverlichting, de vrijlating van gevangenen, amnestie voor rebellen en meer donaties voor de tempels van de plaatselijke goden.\nAntiochus III van Seleucia en Philippus V van Macedoni\u00eb spanden samen om de overzeese bezittingen van Egypte onder zich te verdelen. Philip bezette verschillende eilanden en plaatsen in Cari\u00eb en Thraci\u00eb. Na de Slag bij Panium in 198 v.Chr. verloor Egypte Palestina dat in de handen van de Seleuciden kwam. Antiochus sloot daarna vrede met Egypte en gaf Epiphanes zijn dochter Cleopatra tot vrouw (193 v.Chr.), maar in het volgende conflict met Rome koos Egypte voor de Romeinse kant.\nAls volwassen heerser had Epiphanes tirannieke en tamelijk wrede neigingen. Hij was een goed atleet, maar sloeg een rebellie van de Egyptenaren tegen zijn (Grieks) bewind met harde hand neer.\nZijn oudste zoon Ptolemaeus VI Philometor volgde hem als kind onder voogdij van zijn moeder Cleopatra I op.\nDit is zijn naam geschreven in hi\u00ebrogliefen, afkomstig van de Steen van Rosette.\np:t-wA-l:M-i-i-s"}
{"id": "8332", "revid": "231402", "url": "https://nl.wikipedia.org/wiki?curid=8332", "title": "198 v.Chr.", "text": "Het jaar 198 v.Chr. is een jaartal volgens de christelijke jaartelling.\nAzi\u00eb.\nin zijde, laken en graan zullen betalen."}
{"id": "8333", "revid": "264532", "url": "https://nl.wikipedia.org/wiki?curid=8333", "title": "Boris Dittrich", "text": "Boris Ottokar Dittrich (Utrecht, 21 juli 1955) is een Nederlands mensenrechtenactivist, schrijver en politicus. Vanaf juni 2019 is hij lid van de Eerste Kamer der Staten-Generaal voor Democraten 66 (D66). Van 1 mei 2007 tot 1 oktober 2018 werkte hij als \"Directeur pleitbezorging (Advocacy Director) Seksuele Minderheden\" voor de mensenrechtenorganisatie Human Rights Watch. Hij was lid van de Tweede Kamer der Staten-Generaal voor D66 van 1994 tot 2006, waar hij in de periode 2003-2006 ook fractievoorzitter en partijleider was. Dittrich is bekend als een politicus die openlijk voor zijn homoseksualiteit uitkwam en zich inzette voor de rechten van lhbt'ers (lesbiennes, homo's, biseksuelen en transgenders).\nLoopbaan.\nDittrichs Tsjechische vader Zden\u0115k Radslav Dittrich vluchtte in 1948 uit het toenmalige Tsjecho-Slowakije naar Nederland, kreeg asiel en werd hoogleraar Oost-Europese geschiedenis aan de Universiteit Utrecht. Boris Dittrich groeide op en kreeg zijn middelbareschoolopleiding in Utrecht (St. Bonifatius Lyceum, 1967-1971) en Zeist (Montessori Lyceum, 1971-1974). Hij studeerde vervolgens vanaf 1975 rechtsgeleerdheid aan de Rijksuniversiteit Leiden. Na zijn afstuderen in 1981 werd hij advocaat bij het advocatenkantoor Stibbe, Blaisse en de Jong te Amsterdam. In 1984 werd hij partner bij het advocatenkantoor Ingelse c.s., eveneens te Amsterdam. Van 1989 tot 1994 was hij rechter bij de rechtbank Alkmaar. Zijn politieke loopbaan begon in 1990 toen hij fractievoorzitter werd van de D66-fractie in het stadsdeel Amsterdam-Zuid; een functie die hij tot 1994 uitoefende.\nKamerlidmaatschap.\nIn 1994 werd Dittrich gekozen tot Tweede Kamerlid voor D66. Boris Dittrich werd partijleider van D66 in 2003 nadat Thom de Graaf was afgetreden vanwege de teleurstellende verkiezingsuitslag voor die partij in dat jaar. Dittrich onderhandelde namens D66 over de totstandkoming van het kabinet-Balkenende II met het CDA en de VVD. Als partijleider besloot Dittrich geen minister te worden, maar in het parlement te blijven om erop toe te zien dat het nieuwe kabinet het regeerakkoord goed zou uitvoeren.\nDittrich was sterk gekant tegen de Nederlandse militaire deelname in de Afghaanse provincie Uruzgan en probeerde het kabinet en het parlement daarvan te overtuigen. Toen de regering (inclusief de twee D66-ministers) besloot de Amerikaanse president Bush te volgen, gesteund door 75 procent van het Nederlandse parlement, besloot Dittrich af te treden als leider van D66, wat hij deed op op 3 februari 2006. Enkele maanden later be\u00ebindigde D66 zijn steun aan het kabinet vanwege een conflict met de minister van Vreemdelingenzaken en Integratie Rita Verdonk over de manier waarop zij gehandeld had in de zaak van het Nederlandse paspoort van Ayaan Hirsi Ali. D66 en minister Verdonk hadden eerder al veel conflicten uitgevochten over haar harde houding ten opzichte van asielzoekers en immigranten. De be\u00ebindiging van de steun aan het kabinet leidde tot de val van het kabinet-Balkenende II en nieuwe verkiezingen werden gehouden in november 2006.\nDittrich was een openlijk homoseksueel parlementslid die zich toelegde op lhbt-rechten (rechten voor lesbiennes, homo\u2019s, biseksuelen en transgender mensen). In 1994 stelde hij voor het homohuwelijk in te voeren. Dit was tegen het zere been van de Nederlandse lhbt-organisatie COC die daar toen op tegen was en veel parlementsleden. Dittrich en twee collega-Tweede Kamerleden begonnen een lange campagne die eindigde in 2001 met de invoering van het homohuwelijk in Nederland. Het COC was toen inmiddels om en steunde gelijke huwelijksrechten. Nederland werd het eerste land dat het homohuwelijk invoerde.\nDittrich was een van de meest productieve Tweede Kamerleden sinds 1838. Zo heeft hij vier initiatiefwetsvoorstellen geschreven en door de Tweede en Eerste Kamer geloodst. Dit zijn de wet tegen stalking (belaging), de wet om spreekrecht voor slachtoffers in de rechtszaal mogelijk te maken, de wet over de afschaffing van de verjaringstermijn bij moord en andere zware misdrijven en ten slotte de wet op de vaste boekenprijs die kleine boekhandels, schrijvers en uitgevers beschermt.\nIn 2004 reisde hij samen met CDA-Kamerlid Kathleen Ferrier en de Spaanse parlementari\u00ebr Jorge Moragas naar het communistische Cuba om daar met politieke dissidenten te spreken. Al op het vliegveld werden de parlementari\u00ebrs gearresteerd, en vervolgens Cuba uitgezet. Minister Bot ontbood daarop de Cubaanse ambassadeur.\nAls parlementslid was Dittrich een fervent pleitbezorger van mensenrechten en heeft hij het Nederlands parlement tijdens talrijke bijeenkomsten in de Verenigde Naties vertegenwoordigd. Hij was tevens lid van de organisatie Parliamentarians for Global Action en was ook vicepresident van Liberale Internationale tot oktober 2007. Dittrich bleef lid van het Nederlandse parlement tot aan de verkiezingen van november 2006. Na 12,5 jaar Tweede Kamerlidmaatschap besloot hij zijn werk buiten de nationale politiek voort te zetten.\nNa de politiek.\nPer 1 mei 2007 werd Dittrich aangenomen als Global Advocacy Director van het LGBT rights-programma bij Human Rights Watch, een internationale non-gouvernementele mensenrechtenorganisatie met het hoofdkantoor in New York. Hij verhuisde daarvoor naar New York.\nDittrich hield zich bezig met gelijkberechtiging en non-discriminatie van LHBT-ers. Op nationaal niveau steunt hij wereldwijd organisaties die in hun land deze mensenrechten willen verzilveren. Zo vroegen bijvoorbeeld homogroepen in Kameroen om steun van Human Rights Watch om onderzoek te doen naar de effecten van de strafbaarstelling van homoseksualiteit in dat land. Human Rights Watch bracht daarover twee rapporten uit. Dittrich besprak die samen met de leiders van de Kameroense homogroepen met de minister-president, de minister van justitie, parlementsleden en vertegenwoordigers van de Verenigde Naties in dat land. Op internationaal niveau besprak Dittrich de onderzoeksresultaten in Gen\u00e8ve bij het VN-comit\u00e9 voor de rechten van de mens.Op 13 maart 2017 reikte Dittrich in Vlaardingen de Nederlandse Geuzenpenning uit aan de Kameroense advocaten Alice Nkom en Michel Togue. Zij kregen de Geuzenpenning omdat zij tegen alle verdrukking en doodsbedreigingen in LHBT-ers in Kameroen blijven verdedigen. Inmiddels zijn de arrestaties in het land aanmerkelijk afgenomen.\nMedio 2013 verhuisde Dittrich van New York naar Berlijn, waar hij zijn werk als Global Advocacy Director van het LHBT-programma bij Human Rights Watch voortzette. Hij bleef wereldwijd actief.\nRegelmatig gaf hij gastcolleges op universiteiten over mensenrechten, zoals op Harvard, Yale, Columbia, Berkeley, Johns Hopkins en universiteiten in Japan, Australi\u00eb, Nieuw-Zeeland, Nederland, Vietnam en Hong Kong.\nDittrich trad veelvuldig op in de internationale media. Op 1 oktober 2018 stopte hij bij Human Rights Watch.\nNaast zijn politieke werk werd Dittrich bekend als schrijver van thrillers. Zijn eerste thiller, 'Moord en Brand', verscheen in 2011. Daarna volgden nog vijf andere fictieve werken, alsmede het geschenk voor de Spannende Boeken Weken 2018.\nPriv\u00e9.\nDittrich had voor hij uit de kast kwam in zijn studententijd vijf jaar lang een relatie met Kathleen Ferrier, die later voor het CDA in de Tweede Kamer zat. Sinds 1982 heeft Dittrich een relatie met de Nederlands-Isra\u00eblische kunstenaar Jehoshua Rozenman, met wie hij in 2006 trouwde."}
{"id": "8334", "revid": "231402", "url": "https://nl.wikipedia.org/wiki?curid=8334", "title": "527", "text": "Het jaar 527 is het 27e jaar in de 6e eeuw volgens de christelijke jaartelling."}
{"id": "8335", "revid": "135307", "url": "https://nl.wikipedia.org/wiki?curid=8335", "title": "Ptolemaeus VI Philometor", "text": "Ptolemaeus VI Philometor (+/- 191 - 145 v.Chr.) was\nkoning van Egypte van 180 t/m 145 v.Chr..\nHij was een jaar of elf toen hij zijn vader Ptolemaeus V Epiphanes opvolgde en regeerde gezamenlijk met zijn moeder Cleopatra I tot zij stierf in 176 v.Chr.. Het jaar daarna trouwde hij met zijn zuster Cleopatra II.\nIn 170 v.Chr. begon Antiochus IV de zesde Syrische oorlog en viel tweemaal Egypte binnen. Hij werd zelfs als koning van Egypte gekroond maar de senaat van Rome dwong hem de titel weer op te geven. Daarna werd van 169-164 v.Chr. het land gezamenlijk geregeerd door Ptolemaeus VI, zijn zuster-eega Cleopatra en een jongere broer Ptolemaeus VIII. Ptolemaeus VI werd in 164 v.Chr. door zijn jongere broer van de troon gestoten en ging naar Rome waar hij de steun van Cato verwierf. Hij werd daardoor weer op de troon hersteld maar de Alexandrijnen kwamen in opstand tegen hem. Hij sloeg de rebellie wreed neer en wist daardoor de troon te behouden.\nIn een poging de grenzen met Syri\u00eb veilig te stellen, arrangeerde Ptolemaeus een huwelijk tussen zijn dochter Cleopatra Thea en Alexander Balas, toen deze koning van Syri\u00eb werd (150 v.Chr.). Toen het draagvlak voor Alexander in Syri\u00eb echter snel afbrokkelde, trok Ptolemaeus zijn steun aan Alexander in en gaf hij zijn dochter tot vrouw aan Demetrius II Nicator. Ptolemaeus sneuvelde in Syri\u00eb in een gewapend treffen met de troepen van Alexander Balas."}
{"id": "8339", "revid": "211114", "url": "https://nl.wikipedia.org/wiki?curid=8339", "title": "Spin (kwantummechanica)", "text": "Spin is een fundamentele eigenschap van elementaire deeltjes, atoomkernen en hadronen. Hoewel spin doet denken aan het impulsmoment van een deeltje heeft het niets met een daadwerkelijke draaiing van een deeltje om zijn as te maken. Het is een intrinsiek kwantummechanische eigenschap van een deeltje die op geen enkele wijze met de klassieke mechanica is te beschrijven. Intrinsiek betekent dat spin een positie-onafhankelijke eigenschap is. Voor elementaire of samengestelde deeltjes met 'spin ongelijk aan nul' is de richting van de spin een belangrijke intrinsieke vrijheidsgraad, die het intrinsieke impulsmoment beschrijft. \nDe spin is een van de in Leiden afgebeelde muurformules.\nAchtergrond.\nHet concept van spin, maar niet de naam, werd in 1924 door Wolfgang Pauli voorgesteld. Ralph Kronig, George Uhlenbeck en Samuel Goudsmit gaven in 1925 een natuurkundige interpretatie van deeltjes die om hun eigen as draaien. \"To spin\" is Engels voor tollen of om zijn as draaien, vandaar de naam van het verschijnsel. Dit beeld is in zoverre correct dat spin aan dezelfde wiskundige wetten gehoorzaamt als gekwantiseerde impulsmomenten. Aan de andere kant heeft spin een aantal bijzondere eigenschappen die spin onderscheidt van baanimpulsmomenten: spins kunnen halftallige kwantumgetallen hebben, dus , , , ... , en de spin van geladen deeltjes levert een magnetisch dipoolmoment, dat niet met de klassieke natuurkunde is te verenigen: de zogeheten formula_1-factor is ongelijk aan 1. De wiskundige theorie voor spin werd in 1927 door Pauli in detail uitgewerkt en in 1928 toonde Paul Dirac aan dat de elektronspin op natuurlijke wijze ontstaat binnen de relativistische kwantummechanica.\nToepassingen.\nSpin heeft belangrijke theoretische implicaties en praktische toepassingen. De spin van het elektron is de sleutel tot het uitsluitingsprincipe van Pauli en tot begrip van het periodiek systeem van de elementen. Spin-baanwisselwerking leidt tot de fijnstructuur van atomaire spectra. Nauwkeurige metingen van de formula_1-factor van het elektron hebben een belangrijke rol gespeeld in de ontwikkeling en verificatie van de kwantumelektrodynamica. De spin van het elektron speelt een belangrijke rol in het magnetisme, met bijvoorbeeld toepassingen in computergeheugens. Manipulatie van spins in halfgeleidercomponenten is het onderwerp van het zich nog ontwikkelende gebied van de spintronics. De manipulatie van kernspin door radiofrequente golven, kernspinresonantie, is belangrijk in de chemische spectroscopie en in medische beeldvorming, bijvoorbeeld de MRI-scan. De spin van het foton wordt geassocieerd met de polarisatie van licht.\nSpinkwantumgetal.\nDe deeltjes uit het Standaard Model van de Deeltjesfysica worden ingedeeld naar hun spin-grootte s. Deeltjes met een halftallige spin (1/2, 3/2, 5/2, etc.) worden fermionen genoemd, deeltjes met een heeltallig spin (0, 1, 2, etc.) bosonen. Bosonen kunnen een gelijke kwantumtoestand aannemen. Dit geldt niet voor fermionen. Een elektron is zo'n fermion (met s = 1/2). Het uitsluitingsprincipe van Pauli stelt dat twee elektronen in een orbitaal, gespecificeerd door de kwantumgetallen n, l en m, van elkaar onderscheiden moeten kunnen worden. Het ene elektron is daarom spin-up (+1/2) en het andere spin-down (-1/2). \nSpin s is het intrinsieke impulsmoment van een deeltje. Daarnaast heeft het ook een extern impulsmoment l. De som van deze twee is het totale impulsmoment j = l + s.\nMagnetisch moment.\nWanneer een deeltje een spin en lading heeft, gedraagt het zich als een magneetje. \nHet intrinsieke magnetisch moment formula_3 van een deeltje met lading formula_4, massa formula_5, en spin formula_6, is\nwaarin de dimensieloze grootheid formula_1 de gyromagnetische verhouding of formula_1-factor is.\nHet elektron bezit een magnetisch moment dat ongelijk nul is. Een van de successen van de kwantumelektrodynamica is de accurate voorspelling van de formula_1-factor van het magnetisch moment van het elektron. De formula_1-factor heeft een waarde van 2,002 319 304 376 8(86), waarvan de eerste 12 cijfers zeker zijn."}
{"id": "8343", "revid": "975729", "url": "https://nl.wikipedia.org/wiki?curid=8343", "title": "R&amp;b", "text": ""}
{"id": "8344", "revid": "62037", "url": "https://nl.wikipedia.org/wiki?curid=8344", "title": "Golden Earring", "text": "Golden Earring (tot in 1969 The Golden Earrings) was een Nederlandse rockband. De groep werd opgericht in 1961 en was op het moment van opheffing in 2021 de oudste nog bestaande rockband van Nederland. Het was op dat moment tevens een van de langst bestaande bands ter wereld.\nGolden Earring heeft internationaal succes gehad met de hits \"Radar Love\", \"Twilight Zone\" en \"When the Lady Smiles\", en hun albums \"Moontan\" en \"Cut\".\nAchtergrond.\nAls een van de weinige Nederlandse bands heeft Golden Earring internationaal succes gehad. De band heeft wereldwijd miljoenen albums verkocht en genoot in de jaren zeventig en tachtig van de twintigste eeuw een internationale sterrenstatus, met name in de Verenigde Staten. Golden Earring heeft meer dan dertig gouden en platina albums.\nDe band stond in totaal 389 weken in de Nederlandse Top 40 en is daarmee de succesvolste Nederlandse band in die lijst. In de Single Top 100 en voorgangers heeft de groep 60 hits behaald. Met vijf hitnoteringen in de Amerikaanse Billboard Hot 100 is Golden Earring de succesvolste Nederlandse act in Amerika, met \"Twilight Zone\" behaalden ze in 1982 zelfs een nummer 1-hit in de Billboard Mainstream Rock Tracks. In totaal belandden zes singles en acht albums in de toonaangevende lijsten van Billboard. De band legde tien uitgebreide tournees door Noord-Amerika af en vijf door Groot-Brittanni\u00eb. Ook op het vasteland van Europa werd vaak getoerd, met name in Duitsland, waar de groep voor het laatst in 1990\u20131991 toerde, en nadien onregelmatig optrad.\nGolden Earring was een van 's werelds oudste rockbands. De laatste bezetting was non-stop actief tussen 1970 en 2021, een nagenoeg uniek feit in de internationale rockwereld. In 2009 maakte Golden Earring zijn comeback in Engeland met concerten in Ipswich en Londen. Zomer 2011 werd het nieuwste album van de band live opgenomen in Londen, met producer Chris Kimsey. In oktober 2011 bracht TNT Post een speciale postzegel uit ter gelegenheid van het vijftigjarig bestaan van de band, en was er een tentoonstelling in het Haags Historisch Museum. In 2011 was het precies een halve eeuw geleden dat de voorloper van de Golden Earring werd opgericht, alhoewel de band liever 1965 als hun oprichtingsjaar ziet omdat toen hun eerste single \"Please go\" uitkwam.\nBezetting.\nVoormalige leden van de Golden Earring zijn:\nBiografie.\nBeginperiode (1961\u20131965).\nIn 1961 besluiten de dertienjarige George Kooymans (gitaar) en zijn vijftienjarige buurjongen Rinus Gerritsen (basgitaar) een band te beginnen. Een andere vijftienjarige buurjongen, Fred van der Hilst, wordt de drummer, de naam van de band wordt: \"The Tornadoes\". Als blijkt dat er in Den Haag al een band bestaat met die naam wordt als bandnaam gekozen voor \"The Golden Earrings\" naar een nummer van de Engelse band The Hunters. Begin 1962 komt Hans van Herwerden als ritmegitarist bij de band. Optredens op scholen en dansavonden in Den Haag volgen. De band speelt in de periode 1962\u20131963 voornamelijk covers van The Shadows en The Ventures. Eind 1963 verlaat Hans van Herwerden de band en wordt opgevolgd door Peter de Ronde en in de zomer van 1964 komt Frans Krassenburg als leadzanger bij de band. Drummer Jaap Eggermont vervangt in de zomer van 1965 Fred van der Hilst.\nNationale doorbraak (1965\u20131968).\nIn mei 1965 worden The Golden Earrings geboekt door Jacques Senf voor een optreden in Club 192. Freddy Haayen raakt op slag ge\u00efnteresseerd in de groep, die inmiddels het pad van de Beatles bewandelt en weet een plaatopname te regelen bij platenmaatschappij Polydor waar hij op dat moment stage loopt. \"Just Ear-rings\" wordt zo het eerste popalbum opgenomen door een Nederlandse band. De bands eerste single \"Please go\" wordt in september 1965 een top 10-hit. Naast de onvoorwaardelijke steun van manager Haayen is de rol van Veronica-diskjockey Willem van Kooten (alias Joost den Draaijer) niet te onderschatten. Voor de opnamen van opvolger \"That day\" maken de bandleden met de veerboot een trip naar Londen, waar de Earrings in de Pye Studios een opnamedag geboekt hebben, uit onvrede met de Nederlandse studio's destijds en omdat de manager niet vies is van een stunt. Zo wordt \"That day\" het eerste Nederlandse popnummer dat in het Verenigd Koninkrijk wordt opgenomen. De single wordt in 1966 onthaald als een sensatie; meteen na thuiskomst verschijnen The Golden Earrings op televisie bij Willem Duys in zijn populaire praatprogramma \"Voor de vuist weg\". Niets wordt aan het toeval overgelaten om ervoor te zorgen dat de hoogste plaats in de hitparade bereikt zal worden. Enkel tegengehouden door \"Michelle\" van The Beatles komt het nummer niet op nummer een in de Top 40. In datzelfde jaar 1966 vindt er een concert plaats van The Golden Earrings samen met The Kinks. Een lange reeks hits volgt, waaronder \"In My House\" (1967), \"Sound of the Screaming Day\" (1967), \"Together We Live Together We Love\" (1967), \"I've Just Lost Somebody\" (1968), de eerste nummer 1-hit \"Dong-dong-di-ki-di-gi-dong\" (1968) en \"Just a Little Bit of Peace in My Heart\" (1968), een lied dat George Kooymans schreef om zijn gevoelens te vertolken over zijn weggelopen liefde Melanie, zus van Rinus Gerritsen. Overigens zullen Kooymans en Melanie later met elkaar in het huwelijk treden.\nInternationaal succes (1969\u20131977).\nIn 1968/1969 wordt voorzichtig gekeken naar de ruigere rockmuziek en vooral de komst van Barry Hay, die in 1967 zanger Frans Krassenburg opvolgt, zorgt voor een impuls. Met de verandering van het geluid worden de deuren naar de Verenigde Staten opengezet. Vooral met de tot drie kwartier uitgesponnen Byrds-klassieker \"Eight Miles High\" maakt Golden Earring (inmiddels zonder 's') indruk in de Verenigde Staten, waar in 1969 getoerd wordt van de oostkust naar de westkust. Janis Joplin gaat voor de band op haar knie\u00ebn in The Fillmore West in San Francisco waar de Golden Earring furore maakt. Vooral de basgitaarsolo van Rinus Gerritsen baart veel opzien en geeft aanleiding tot een poging van Jimi Hendrix Rinus te rekruteren voor zijn band The Jimi Hendrix Experience.\nDe nieuwe Earring is al te horen op de dubbelelpee \"On the Double\" (1968), de acid-plaat \"Eight Miles High\" (1969), en de singles \"Where Will I Be\" (1969) en \"Another 45 Miles\" (1969). Drummer Eggermont is intussen vervangen door Sieb Warner, die in 1970 op zijn beurt het veld moet ruimen voor Cesar Zuiderwijk. Nu is de viermansformatie compleet. Op 18 mei 1970 treden ze op tijdens de eerste editie van het popfestival Pinkpop te Geleen. De echte muzikale kentering komt met de single \"Back Home\" in 1970. De single slaat enorm aan en staat op nummer 1 in de jaarlijst van de Hilversum 3 Top 30. Op dezelfde leest krijgt de band hits met \"Holy Holy Life\" (1971), het psychedelisch getinte nummer \"She Flies on Strange Wings\" (1971), \"Buddy Joe\" (1972) en \"Stand By Me\" (1972). In 1972 toert Golden Earring door Europa in het voorprogramma van The Who. Deze ontwikkeling draagt bij tot \"Radar Love\", uitgebracht op Track, het platenlabel van The Who.\n\"Radar Love\" en de elpee \"Moontan\" (1973) forceren de internationale doorbraak van de groep in Europa; in het Verenigd Koninkrijk en de Verenigde Staten krijgt de band vaste voet aan de grond. \"Moontan\" wordt zelfs goud in Amerika. Intensief wordt er getoerd met bands als Kiss en Aerosmith in het voorprogramma, en er zijn gezamenlijke optredens met Santana, Rush, Led Zeppelin, The Who, Ted Nugent, ZZ Top en Lynyrd Skynyrd, Eric Clapton, Pink Floyd en verschillende andere grote namen uit de muziekwereld.\nIn eerste instantie wordt alles gefixeerd op de consolidatie van het Amerikaanse succes. Om het volle geluid van het album op het podium te kunnen reproduceren wordt eind 1974 toetsenist Robert Jan Stips aangetrokken. Met hem maakt de groep de albums \"Switch\" (1975) en het pretentieuze \"To the Hilt\" (1976). Hij wordt in de zomer van 1976 vervangen door gitarist Eelco Gelling, die prominent aanwezig is op de gitaarplaat \"Contraband\" (1976) en excelleert op \"Live\" (1977). Zowel Gelling als Stips geven later te kennen de Earring verlaten te hebben omdat de band het beste fungeert als kwartet.\nTerugval (1978\u20131981).\nDe band past het imago aan en verandert zowel qua kleding- als muziekstijl. Opvolgers van \"Radar Love\" worden singles als \"Ce soir\" (1975), \"Sleepwalkin\"' (1976) en \"Bombay\" (1976), maar deze scoren minder hoog in de muzieklijsten. De band weet zijn positie in de Verenigde Staten niet uit te bouwen en verliesgevende tournees ondermijnen de motivatie. Gehuurde limousines blijken voor eigen kosten van de band te komen, die daar jaren later nog de financi\u00eble gevolgen van ondervindt. Het door sterproducer Jimmy Iovine begeleide album \"Grab It for a Second\" (1978) wordt een teleurstelling, wat voor Eelco Gelling reden is om de band te verlaten. De populariteit van de groep neemt af. Het nummer \"Weekend Love\" (1979) weet hierin geen kentering te brengen. In tijden van punk en new wave vallen de albums \"No Promises...No Debts\" (1979) en \"Prisoner of the Night\" (1980) net als het live-dubbelalbum \"2nd Live\" (1981) uit de toon. De muziek lijkt in Amerika niet passend in de daar heersende mode en wordt niet opgepikt door platenmaatschappijen of radiostations en komt niet terecht bij het publiek. De bandleden besluiten te stoppen met de Golden Earring.\nHernieuwde populariteit (1982\u20131985).\nNet op het moment dat de band na 20 jaar wil stoppen, maakt Golden Earring in 1982 een comeback met de single \"Twilight Zone\" en de elpee \"Cut\".\nDe titel \"Cut\" duidt op de kreet uit de televisie- en filmwereld, waar de regisseur \"cut\" roept bij het einde van de opname van een sc\u00e8ne. Het album is bedoeld als afscheidsplaat, een final \"cut\" voordat het doek definitief zal vallen. Tijdens een emotionele vergadering thuis bij manager Freddy Haayen vraagt deze de band om niet zomaar het bijltje erbij neer te gooien, maar eruit te gaan met een knaller van een plaat, als laatste statement.\nAlle vier de leden van Golden Earring zullen twee nummers schrijven voor deze laatste plaat, die dan snel klaar zal zijn. George heeft het nummer \"Twilight Zone\" nog op de plank liggen voor zijn soloalbum, maar besluit dat het wel makkelijk is om te gebruiken voor het laatste Earringalbum.\nIn Amerika slaat de plaat aan en wordt hij een top 10-hit. In de Billboard Hot 100 komt het nummer op nummer 10; in de Billboard Mainstream Rock Tracks op nummer 1. De begeleidende videoclip van Dick Maas wordt veel vertoond op MTV America, die net gestart is met uitzenden. Het is een van de eerste videoclips in zijn soort, en mede door het succes ervan op televisie en inspanningen van manager Freddy, die als plugger de plaat bij allerlei radiostations en dj's promoot, wordt \"Twilight Zone\" de tweede Amerikaanse Earringhit. Een succesvolle tournee door de Verenigde Staten is het gevolg en niemand die meer aan stoppen denkt.\nFinancieel wordt de Amerikaanse 'Twilight Zone'-tournee een succes, al is het maar omdat Rob Gerritsen (broer van Rinus) meereist en de twee broers samen de boekhouding doen.\nAnderhalf jaar later is het opnieuw raak: \"When the Lady Smiles\" \u2013 net als \"Twilight Zone\" vergezeld van een door Dick Maas vervaardigde videoclip \u2013 wordt de vijfde nummer 1-hit voor de band in Nederland. Het experimentele album \"N.E.W.S.\" (1984) haalt eveneens de hoogste regionen. De band reist door de Verenigde Staten voor hun tiende concertreeks, die hen door bijna heel de Verenigde Staten voert, waaronder Hawa\u00ef. Ondertussen belandt \"When the Lady Smiles\" op de derde plaats in de hitlijsten in Canada. Deze laatste tournee in 1984 wordt niet het succes waar de Golden Earring op hoopt, omdat de puriteinse houding van de omroepcensuur in de VS zich tegen de band keert, die met de clip van \"When the Lady Smiles\" denkt een klapper van formaat te kunnen maken op MTV. Het clipje wordt door de Amerikanen aangepast vanwege de zogenaamde verkrachting van een non, maar daardoor gaat de verhaallijn van het filmpje verloren. Radiostations kunnen niets met het nummer, want \"het paste in geen enkel format op de radio, ze konden er niets mee\", aldus Barry Hay. Het nummer wordt nauwelijks gedraaid op de Amerikaanse radiostations en de gecensureerde clip wordt alleen 's nachts op MTV vertoond. Barry Hay: \"En daar gingen we weer, moesten we weer helemaal opnieuw beginnen, iets opbouwen, daar hadden we dus geen zin meer in.\"\nAls Golden Earring terugkeert naar Nederland vindt er een \"Back Home\"-concert plaats in de Groenoordhallen in Leiden, dat opgenomen wordt in opdracht van MTV America door Dick Maas. Van dit concert wordt een lp/cd verspreid onder de titel \"Something Heavy Going Down (Live from the Twilightzone)\" met een gedeelte van dit concert en een studio-opname, het titelnummer \"Something Heavy Going Down\", waarvoor wederom een passende clip (ditmaal door Paul de Nooijer) wordt gedraaid waarin Barry Hay als \"future video freak\" de hoofdrol speelt.\nDit concert is op dvd uitgebracht onder de titel \"Live from the Twilightzone\" en geeft een overzicht van de stand van zaken op muzikaal gebied van dat moment binnen de band. Volgens kenners behoren de vertolkingen van \"Twilight Zone\" en \"Radar Love\" tijdens dat concert tot de beste liveopnames die er van de band gemaakt zijn.\nIn 1985 treedt de Golden Earring op tijdens Europe a Go Go, een muziekmanifestatie dat in Europa live op televisie wordt uitgezonden vanaf verschillende locaties. De Nederlandse inzending wordt Golden Earring die optreedt in de Amsterdamse poptempel Paradiso.\nFinanci\u00eble en artistieke crisis (1986\u20131990).\nEr volgt een periode met weinig activiteit van de band. In 1986 komt het album \"The Hole\" uit, met de toptienhit \"Quiet Eyes\". Van het nummer \"Why Do I\" werd de mastertape echter gewist, waardoor noodgedwongen de opname van de achtergrondzangers gebruikt moest worden als leadzangpartij. De achtergrondzang klonk daardoor dubbel. De band was hier niet tevreden over en heeft deze oplossing van producer Schellekens hersteld tijdens de eerste akoestische \"The Naked Truth\"-sessies in 1992, toen ze het nummer opnieuw live en unplugged opnamen.\nIn de door Anton Corbijn gemaakte videoclip van \"Quiet Eyes\" speelde Dolf Brouwers een hoofdrol. Tevens maakte Corbijn de persfoto's en het hoesontwerp van \"The Hole\".\nBarry Hay en George Kooymans richtten hun eigen label Ring Records op, wat geen groot succes werd. De Golden Earring BV kreeg te maken met een enorme belastingaanslag. Wegens een poging de bv in Liechtenstein te vestigen werd de band beschuldigd van belastingontduiking en er volgde een inval van de FIOD. Daarbij kwam dat de band bij zaakwaarnemer Willem van Kooten voor vele tonnen schulden had, vanwege onder meer de 100.000 gulden kostende videoclip van \"When the Lady Smiles\". Een faillissement voor de groep werd afgewend door het uitbrengen van de \"Greatest Hits\"-compilatie van Arcade uit 1988, waarna een uitgebreide tournee volgde door Duitsland, Oostenrijk, Zwitserland en de DDR. In de zomer van 1989, vlak voor de val van de Berlijnse Muur, trad de Golden Earring op in Oost-Berlijn. De Oost-Duitse overheid was terughoudend naar westerse pop- en rockmuziek, en een televisieoptreden voor de Oost-Duitse staatstelevisie werd om die reden op het laatste moment afgelast. Ondertussen kwam het door elektronica gedomineerde \"Keeper of the Flame\" (1989) uit, waarop Cesar Zuiderwijk nauwelijks te horen valt. Hij werd vervangen door de samples en keyboards van Rinus Gerritsen, die tevens het lied \"Distant Love\" schreef. Een van de weinige politiek ge\u00ebngageerde liedjes van de Golden Earring is \"Turn the World Around\", dat door wederom Dick Maas van een videoclip werd voorzien.\nJaren negentig (1991\u20132000).\nIn 1991 verschijnt \"Bloody Buccaneers\", waarmee weer aansluiting wordt gezocht met de muziekstijl uit de beginjaren. De single \"Going to the Run\" bereikt de top 3. Dit succes wordt ruimschoots overtroffen door het akoestische album \"The Naked Truth\" (1992). Hernieuwde internationale belangstelling is er niet, maar in Nederland worden van \"The Naked Truth\" circa een half miljoen exemplaren verkocht. Behalve het geven van elektrische concerten geeft men vanaf 1993 akoestische concerten in theaters en schouwburgen. De financi\u00eble zorgen die het voortbestaan van de groep jarenlang hebben geteisterd zijn hiermee opgelost, en alle uitstaande schulden worden in \u00e9\u00e9n klap afbetaald. Amerika lijkt weer te lonken als Deep Purple de Golden Earring vraagt op te treden in het voorprogramma van een grote Amerikaanse tournee in 1994. Het aanbod is genereus, maar de Golden Earring gaat er niet op in omdat ze in Nederland al zijn volgeboekt. Daarbij komt nog dat de bandleden niet afgeschilderd willen worden als \"golden oldies\".\nIn 1994 verschijnt het semi-akoestische \"Face It\", deels voortbordurend op het grote succes van \"The Naked Truth\", een album met zowel unplugged songs alsmede een aantal stevige elektrische tracks, dat live werd opgenomen in de garage van George Kooymans, met een stel vrienden en familie als publiek. Met dit concept wordt gepoogd de energie van live-optreden te \"vangen\" op een studio-plaat. Het album \"Love Sweat\" uit 1995 bevat enkel covers van nummers die de band ooit ge\u00efnspireerd hebben en verkoopt beduidend minder. In 1997 is het tijd voor het succesvolle album \"Naked II\". In 1999 verschijnt het album \"Paradise in Distress\", dat in de pers wordt becommentarieerd als een \"rockopera in wording\". De eeuwwisseling wordt feestelijk luister bijgezet met extra lange jubileumconcerten en de elektronische live-dubbel-cd \"Last Blast of the Century\" (2000), opgenomen tijdens deze concerten. Van het laatste jubileumconcert, wederom in de Leidse Groenoordhallen, verschijnt een dvd. Het is de eerste live-cd/dvd van de band die officieel uitgebracht wordt sinds 1992. Gedeeltes van de dvd van het laatste concert van de eeuw worden door Veronica uitgezonden op oudejaarsavond 1999. Oudbandleden spelen weer mee, bijvoorbeeld Robert Jan Stips, eveneens zijn er een gospelkoortje en een blazerssectie onder leiding van Bertus Borgers bij.\nNieuw millennium (2000\u20132009).\nIn 2000 laste de band een sabbatical year in, dat werd afgesloten met de compilatie \"The Devil Made Us Do It\" (2000). Minder succesvol is het nummer \"Yes, We're on Fire\" (2000), dat Golden Earring als offici\u00eble tune voor de Olympische Spelen opnam. Er verscheen een single, \"Miles Away from Nowhere\" (2000), dat de tune was van de SBS-televisieserie \"De Bus\".\nIn 2003 verscheen het dertigste album van de band, \"Millbrook U.S.A.\", waarvoor naar het plaatsje Millbrook, in het noorden van de staat New York in de Verenigde Staten werd afgereisd, waar collega en vriend van de band Frank Carillo een studio heeft. Carillo speelt en schrijft mee aan dit album dat eind 2009 door lezers van de Wegener-dagbladen en -internetsites werd uitgeroepen tot een van de beste platen van de 'jaren nul' en op de derde plaats komt. In het plaatselijke restaurant worden de vier Earrings herkend als \"the guys from Radar Love\", en ze gaven een spontaan akoestisch optreden met hun twee grootste hits \"Radar Love\" en \"Twilight Zone\".\nIn februari 2005 kwam het nieuwe akoestische livealbum \"Naked III\" uit op super audio cd en als live-dvd (opgenomen in de Panama Club te Amsterdam, juni 2004). In mei van het jaar 2005 speelde de Golden Earring na 28 jaar weer op Pinkpop in Landgraaf, voor de derde keer in zijn carri\u00e8re. Op 3 september 2005 was de Golden Earring te vinden op het Haagse Malieveld waar zij het podium delen met DI-RECT en Kane tijdens het Beatstad Festival. De drie bands sloten samen het festival af met een jam van het Golden Earringnummer \"Back Home\".\nOp 3 december 2005 verscheen het boek \"Golden Earring\" van uitgeverij Pictures Publishers, oorspronkelijk een initiatief van twee Golden Earringfans. Het boek op lp-formaat bevat 900 illustraties van verscheidene bekende fotografen, en veel tekstuele bijdragen van oud-bandleden, bekende Nederlanders en Golden Earringfans. Het werd gepresenteerd in de Haagse Discotheek Asta voor duizend fans en vele genodigden; de eerste exemplaren werden er door Freek de Jonge aan de band uitgereikt. Daarna speelde Golden Earring een concert van een uur, samen met Bertus Borgers en oud-Earringlid Robert Jan Stips.\nIn februari 2006 speelde de band voor het eerst sinds 1984 weer in de Ahoy te Rotterdam. Van dit optreden werd een liveregistratie gemaakt die op dvd uitkwam, \"met gratis cd\", en een goed beeld geeft van een typisch Earringconcert. Op 2 december 2006 trad Golden Earring op in Club Z7 bij Bazel (Zwitserland), en op 15 en 16 december gaf de band een besloten optreden in de Heineken Music Hall in Amsterdam.\nOp 10 juni 2007 trad de band op in Keulen voor \"Rockpalast\", een muziekshow van de Duitse televisiezender WDR.\nOp 15 december 2007 speelde de band F in het voorprogramma tijdens een optreden in de Heineken Music Hall, waar Golden Earring traditioneel haar tournee elk jaar afsluit.\n5 februari 2008 gaf de groep opnieuw een concert in Ahoy. Sinds zanger Barry Hay naar Cura\u00e7ao is verhuisd heeft de band een ander speelschema. Het aantal optredens is zo iets minder, maar er wordt meer voor grote zalen gespeeld, zoals Ahoy, waar de band in 2011 weer terugkeerde.\nIn september 2008 bracht Barry Hay het soloalbum \"The Big Band Theory\" met het Metropole Orkest uit. De cd bevat klassiekers van onder andere de Rolling Stones, Lovin' Spoonful, Blood, Sweat &amp; Tears en Robert Palmer. Het album werd uitgebracht op het jazzlabel Blue Note uit New York.\nIn 2009 speelde de groep naast hun theater- en elektrische concerten op diverse festivals waaronder Concert at Sea op de Brouwersdam (80 duizend bezoekers) en Appelpop in Tiel (170 duizend bezoekers), en in Nederlands grootste zalen zoals Ahoy, Heineken Music Hall, Rijnhal en de Rodahal. Opmerkelijk waren de twee concerten in Engeland, in de Shepherds Bush Empire in Londen en in het Ipswich Regent in maart 2009. In Londen keerde de band terug in de zaal waar ze in de jaren zeventig voor de BBC televisieopnames hadden voor het programma \"The Old Grey Whistle Test\". Het was voor het eerst sinds meer dan 30 jaar dat Golden Earring weer in de UK optrad. Golden Earring is inmiddels een goed geoliede machine alsmede een bedrijf geworden waar met vele mensen, wensen en risico's rekening wordt gehouden. Een grote buitenlandse tournee moet voorzichtig gepland worden en heeft alleen zin als er televisie- en radio-optredens aan verbonden zijn.\nDe Earring kreeg in juni 2009 een Decennium Award van de Stichting Nederlandse Top 40. De onderscheiding werd uitgereikt tijdens de lancering van de nieuwe website Top40.nl. De Earring ontving in 2005 ook al een Top 40 Award als langst genoteerde act in de Nederlandse Top 40. Als alle hits van de Haagse band worden opgeteld, staan ze bijna 400 weken genoteerd in de lijst.\nPeriode vanaf 2010.\nOp 2 april 2010 bracht George Kooymans samen met Frank Carillo de plaat \"On Location\" uit die positief ontvangen werd in de pers, en toeren Kooymans/Carillo door het land. De overige Earrings doen solo-uitstapjes in het theater- en festivalcircuit zoals Cesar Zuiderwijk met zijn drumshow 'Drumbonen en Kaneelstokken'.\nIn 2010 en 2011 bleef Golden Earring toeren door het hele land in theaters en de grootste concertzalen, maar werden er na het traditioneel groots opgezette concert in de Rotterdamse Ahoy op 20 februari 2010 minder concerten gepland. In december 2010 werden optredens in de Heineken Music Hall in Amsterdam en 013 in Tilburg en WTC Expo in Leeuwarden verplaatst naar 2011 wegens stembandproblemen van George Kooymans. Tot 23 april 2011 werden alle concerten afgelast en later ingehaald, nadat Kooymans stem weer goed was. De geplande opnames voor een nieuw album, dat zou worden opgenomen in de Abbey Road Studios, werden afgezegd.\nOm op de b\u00fchne een voller geluid neer te kunnen zetten, werd in april 2011 toetsenist en zanger Jan Rooymans gevraagd om de band te komen versterken. Hij speelde op het nieuwe studioalbum van Golden Earring. Later in de zomer van 2011 werd dit album, \"Tits 'n Ass\", live opgenomen in de State of the Ark Studio's in Londen, met producer Chris Kimsey. \"Tits 'n Ass\" is het 25e studioalbum voor de groep, en met verzamelalbums meegerekend hun 45e album. Het werd op 11 mei 2012 uitgebracht en is hun vijfde album dat de nummer 1-positie in de Nederlandse hitlijsten bereikte.\nOp 4 december 2015 verschenen de ep \"The Hague\" en de single \"Je regrette\" ter gelegenheid van het vijftigjarig bestaan van de band. In juli 2016 werden deze gevolgd door \"The Hague / Five Zero\" met daarbij een dvd.\nOp 25 oktober 2019 kwam, ter gelegenheid van de vijftigste verjaardag van de huidige samenstelling van de band, de single \"Say When\" uit. Op de B-kant van de single verscheen \"Back Home\", de eerste single die in deze samenstelling werd uitgebracht.\nEinde.\nAan het einde van 2020 vertelde George Kooymans aan de rest van de band dat hij de diagnose ALS had gekregen en moest stoppen met optreden. Op 5 februari 2021 kwam dit nieuws naar buiten. Barry Hay en Cesar Zuiderwijk gaven aan dat zij geen vervanger voor Kooymans wilden zoeken en dat dit het einde van de band betekende.\nBelang en invloed van Golden Earring.\nGolden Earring was vanaf het begin internationaal geori\u00ebnteerd. De tweede single \"That Day\" werd in de Pye Studios in Londen opgenomen, waar Led Zeppelin, The Rolling Stones en Jimi Hendrix vaste klant waren. Voor promotiedoeleinden reisde de band in 1967 naar Stockholm om daar in een weekend wat foto's te schieten. Hetzelfde gebeurde in Parijs waar een fotosessie bij onder andere de Eiffeltoren plaatsvond. Nadat de band twee jaar later de top van de Nederlandse hitparade bereikte, volgde een coast-to-coasttournee in de Verenigde Staten, met optredens in onder andere de Fillmore East in New York, The Fillmore West in San Francisco, Detroits Grande Ballroom, TheVillage Gate in New York, en de Whisky a Go Go op de Sunset Strip in West Hollywood bij Los Angeles. De band was support-act voor onder andere Joe Cocker, B.B. King en John Lee Hooker. In 1969 werd er een concertfilm gemaakt, met onder andere Rinus Gerritsens bassolo, die tijdens de Amerikaanse concerten als hoogtepunt werd beschouwd. Jimi Hendrix was onder de indruk van Gerritsen, en wilde hem in zijn Jimi Hendrix Experience hebben. Gerritsen hoorde hier pas van toen Golden Earring al lang en breed terug was in Nederland. De band raakte ge\u00efnspireerd door The Doors en Led Zeppelin, wat te horen is op het album \"Eight Miles High\". Vanaf \"Back Home\" (1970) liet de band een nieuw geluid horen wat haar tot de toonaangevende Nederlandse rockband van begin jaren zeventig maakte.\nIntussen schreef Kooymans hits voor andere artiesten, zoals Bojoura en Earth and Fire. Rond 1970 leek de gitarist met zijn betrokkenheid de spil van de Nederlandse rockscene. Met \"Radar Love\" openden voor zijn eigen band de Amerikaanse deuren zich. Dankzij de tournees leerden ze nieuwe geluidstechnieken kennen, zoals quadrofonie. In het buitenland probeerden ze de laatste trends te volgen en hun verworven markt te handhaven, wat gedeeltelijk lukte. Golden Earring maakte tussen 1969 en 1984 tien grote tournees van drie maanden elk door de Verenigde Staten, en gaf concerten in meer dan veertig staten; iets wat tot nog toe door geen andere Nederlandse act is ge\u00ebvenaard.\nIn de jaren tachtig gaf Golden Earring met name de toon aan op het gebied van de dan laatste ontwikkeling binnen de popmuziek, de videoclip. Dick Maas regisseerde voor \"Twilight Zone\" en \"When the Lady Smiles\" baanbrekende filmpjes. Golden Earring dankt er mede zijn comeback aan. Muzikaal gezien was de groep vanaf de jaren tachtig eerder een trendvolger (vergelijk met het dansritme van \"Twilight Zone\", de rapinvloeden op \"N.E.W.S.\").\nIn de jaren negentig was de pioniersrol over. Wel stonden Hay en Kooymans in de jaren tachtig en negentig steeds vaker aan de wieg van menig nieuwe carri\u00e8re, zoals die van Anouk. Ze schreven liedjes voor haar debuutalbum \"Together Alone\" en produceerden dit debuut in Kooymans' eigen studio in Rijkevorsel, Belgi\u00eb.\nCollega-muzikanten gaven aan dat ze de Golden Earring waarderen, zoals U2, dat tijdens concerten in Nederland vaak \"Radar Love\" speelde. Steve Harris van Iron Maiden was een jarenlange fan van de Golden Earring, en zijn band coverde het nummer \"Kill Me (Ce Soir)\" op hun 12-inch \"Holy Smoke\" (1990). In vele reclamespotjes en speelfilms in Nederland en de VS werden nummers van de Golden Earring gebruikt, meestal hun grootste internationale hit \"Radar Love\", dat inmiddels door meer dan driehonderd artiesten vertolkt is.\nIn 2008 werd het nummer \"When the Lady Smiles\" een van de campagneliedjes van de Amerikaanse presidentskandidaat Hillary Clinton. Eerder had ook echtgenoot Bill Clinton tijdens de voorverkiezingen in 1992 in de VS de hitsingle \"Radar Love\" gebruikt.\nIn 2011 werd \"Radar Love\" door de kijkers van het Britse televisieprogramma Top Gear uitgeroepen tot 'The Best Driving Song Ever'.\nEerbetoon.\nMadurodam.\nIn 2009 kreeg Golden Earring een plek in het miniatuurpark Madurodam. Hier was een voorstelling te zien van een festivalterrein met de band spelend op het podium. De bezoekers konden kiezen uit drie nummers van de band: \"Radar Love\", \"Twilight Zone\" en \"When the Lady Smiles\". Bij de grote verbouwing van Madurodam in 2012 moest de Golden Earring plaatsmaken voor Armin van Buuren. In 2018 werd de voorstelling van de band er in afgeslankte vorm teruggezet, maar nu spelend op een strand.\nStraatnaam Almere.\nSinds oktober 1991 is er in Almere de Golden Earringstraat.\nTentoonstelling.\nHet Haags Historisch Museum wijdde van 3 september 2011 tot en met 26 februari 2012 een tentoonstelling aan Golden Earring. Deze tentoonstelling, 'Golden Earring - Back Home', schetste een beeld van vijftig jaar Golden Earring, aan de hand van tal van singles, lp\u2019s, posters, T-shirts, instrumenten en portretten. Het Haagse uitgaansleven in de jaren 60 en 70 werd eveneens belicht. De tentoonstelling werd voorbereid in samenwerking met Museum RockArt. Gastconservator was Jaap Schut.\nEreburgerschap.\nIn april 2021 werden de leden van de band benoemd tot ereburger van Den Haag en kregen zij een \"Gouden Erepenning\" toegekend wegens hun bijdragen aan de bekendheid van Den Haag als muziekstad.\nTribute 'De Earring &amp; Ik'.\nOp 30 september 2024\ngeven 1000 fans van Golden Earring alsnog een tribute concert in Ahoy.\nDe opbrengst ervan gaat gedeeltelijk naar ALS. Vijf jaar ervoor, in november 2019 speelden de muzikanten hun laatste show in diezelfde Ahoy. Daarna kwam corona en begin 2021 werd bekend dat George Kooymans lijdt aan ALS en daardoor niet meer kan optreden.\nExterne links.\n[[Categorie:Golden Earring| ]]\n[[Categorie:Nederlandse rockband]]"}
{"id": "8348", "revid": "86479", "url": "https://nl.wikipedia.org/wiki?curid=8348", "title": "Appalachen", "text": "De Appalachen (Engels: \"Appalachian Mountains\") zijn een middelgebergte in het oosten van Noord-Amerika met afgeronde topzones. Het gebergte is Caledonisch (400 miljoen jaar oud) van oorsprong en bevat vele steenkoolvelden.\nDe Appalachian Trail is een lange-afstands-wandelpad dat zich over bijna de volle lengte van de Appalachen uitstrekt.\nGeschiedenis.\nDe Appalachen hebben geruime tijd als een soort barri\u00e8re gefungeerd tussen de eerste kolonisten in het oosten en hun achterland. Vooral de verbindingen hebben problemen opgeleverd doordat meteen achter de vier havensteden de ketens zich verheffen - weliswaar niet zo hoog, maar niettemin destijds een lastige hindernis. De oorspronkelijke ossenwagens voldeden hiervoor niet en men probeerde het met kanalen en spoorwegen. De kortste spoorwegverbindingen (zoals de Baltimore &amp; Ohio Railroad) met het midden en westen kregen Baltimore en Philadelphia, nadat de inwoners van deze laatsten eerst een - mislukte - poging hadden ondernomen een kanaal \u00f3ver het gebergte aan te leggen, compleet met sluizen en hijstoestellen. New York slaagde er wel in een goede waterverbinding (de Hudson) aan te leggen.\nGeomorfologie.\nDe Appalachen liggen voornamelijk in de Verenigde Staten vanaf het midden van Alabama maar strekken zich uit tot in Newfoundland, Canada en bestaan uit een aantal parallel lopende ketens met verschillende namen. Enkele toppen overschrijden de 2000 metergrens (Mt. Mitchell - 2037 meter; Great Smoky Mts - 2030 meter). De bergketens lopen voornamelijk volgens twee evenwijdige lijnen die een breed lengtedal insluiten, de Great Appalachian Valley. De geologische samenstelling van het gebergte bestaat uit paleozo\u00efsche zandsteen, leisteen en kalk met aan de randen afzettingen van de Krijtzee eroverheen. Het stelsel is namelijk al afgezet in het Perm. Gedurende de glaciale perioden was de noordelijke massa met landijs overdekt waarvan de vele rivieren en meren restanten zijn. Zij wateren af langs de lengtedalen.\nAppalachisch reli\u00ebf.\nDe Appalachen zijn de type-locatie voor een bepaald soort reli\u00ebf in de structurele geologie en de geomorfologie: het gaat er om een relatief oude plooiing, waarbij de geplooide lagen overspoeld werden door de zee, afgevlakt werden en bedekt werden met nieuwe sedimentlagen. Na opheffing vormden zich een nieuw rivierpatroon op de jonge sedimenten die door erosie na lange tijd de oude, afgevlakte, geplooide lagen blootlegden (een \"epigenetische rivier\"). De heuvels in het Appalachisch reli\u00ebf worden voornamelijk gevormd door de hardste lagen en de valleien zullen eerder overeenkomen met de zachtere lagen. Net als bij een Jurassisch reli\u00ebf komen er cluses voor. Het verschil met een Jurassisch reli\u00ebf bestaat erin dat er daar de plooiing heel recent plaatsvond en gebeurde terwijl de rivier al bestond ('antecedente rivier') en deze de gesteenten kan eroderen (indien de erosiekracht van de rivier sterk genoeg is).\nAppalachia.\nDe regio rondom het gebergte wordt Appalachia genoemd. De cultuurgeschiedenis van de regio is het onderwerp van het openluchtmuseum Museum of Appalachia."}
{"id": "8349", "revid": "34450", "url": "https://nl.wikipedia.org/wiki?curid=8349", "title": "Meristeem", "text": "Het meristeem bestaat uit meristematische cellen: ongedifferentieerde cellen die in staat zijn tot celdeling.\nCellen in het meristeem kunnen zich door celdifferentiatie ontwikkelen tot alle andere weefsels en organen die in planten voorkomen. Meristematische weefselcellen hebben een grote kern met kleine of geen vacuolen omdat ze niets hoeven op te slaan. Het dichte protoplasma van de meristeemcellen bevat zeer weinig vacuolen. Cellen van dit type weefsel zijn ruwweg bolvormig of veelvlakkig tot rechthoekig van vorm met dunne celwanden. De cellen van het meristeemweefsel hebben een dunne en elastische primaire celwand van pectine. Ze zijn compact gerangschikt zonder intercellulaire ruimtes ertussen. \nVeel meristemen in bijvoorbeeld de slapende of adventieve knoppen ontwikkelen zich gewoonlijk niet. Pas na bijvoorbeeld bevriezing van de actieve knoppen of na het snoeien gaan de slapende knoppen uitlopen. De vorming van waterlot is hier een voorbeeld van. De adventieve knoppen liggen dieper in het weefsel dan de slapende knoppen en lopen pas uit als de slapende knoppen worden verwijderd.\nTypen meristeem.\nEr zijn 3 typen meristematisch weefsel te onderscheiden:\nGroei en ontwikkeling.\nDe delende cellen leiden in eerste instantie tot een toename in de lengte en dikte van de plant. De primaire groei van een plant vindt alleen plaats in bepaalde specifieke gebieden, zoals in de toppen van stengels, takken of wortels. In deze gebieden is meristeemweefsel aanwezig. Nieuwe cellen geproduceerd door het meristeem lijken aanvankelijk op de meristeemcellen zelf, maar naarmate de nieuwe cellen groeien veranderen hun eigenschappen. Ze ondergaan celstrekking door extra opname van water in de vacuolen, die vervolgens samensmelten tot \u00e9\u00e9n grote centrale vacuole. \nPrimair meristeem.\nIn de top van de stengels bevindt zich het groeipunt van de lengtegroei. Helemaal aan de top bevinden zich uitsluitend deelvaardige cellen, het primaire of apicale topmeristeem; hier vindt groei plaats begeleid door celdeling (plasmagroei en celvermeerdering). Iets onder de top, dus in een iets ouder deel, liggen ook cellen die niet meer deelvaardig zijn; dit is het celstrekkingsgebied; hier groeien de cellen enorm in de lengte uit, maar ook in de breedte. In de cellen ontstaat een grote centrale vacuole. Deze diktegroei heet primaire diktegroei. Deze groei gaat niet gepaard met celdeling. De breedte van de primaire stengel wordt zodoende al op enkele millimeters afstand van het topmeristeem vastgelegd. Wanneer het groeipunt van een plant zich verbreed heeft, is er sprake van een cristaat.\nMaar er blijft een ring van deelvaardig weefsel over, de primaire meristeemring.\nSecundair meristeem.\nHet \"secundair meristeem\" bij planten bevindt zich in de cambiumlaag en dit is zowel bij kruidachtige als bij houtige planten het geval. Alleen zal bij kruidachtige planten de capaciteit tot nieuwe aangroei in de tijd beperkter zijn: de meeste kruidachtige planten hebben maar een beperkte levensduur, waarbij vorming van hout niet of nauwelijks voorkomt.\nDe jonge zaailing heeft aanvankelijk slechts \u00e9\u00e9n topmeristeem van de primaire scheut, dat bij tweezaadlobbige planten tussen de twee zaadlobben wordt aangetroffen en tijdens de embryogenese ontstaat. Dit meristeem is verantwoordelijk voor de vorming van de primaire stengel met scheuten en bladeren.\nDe vorming van verdere stengels vindt plaats door het vormen van meristemen in de oksels van bladeren, die okselmeristemen of laterale meristemen worden genoemd. De vari\u00ebrende mate van activiteit van de okselmeristemen vormt een basis voor de diverse groeivormen in het plantenrijk. De activiteit van de okselmeristemen wordt vaak aanvankelijk onderdrukt door het topmeristeem van de primaire scheut, waardoor zijscheuten vertraagd uitgroeien. Deze controle door het topmeristeem van de scheut wordt apicale dominantie genoemd. De vorming van zijwortelmeristemen vindt niet plaats in een anatomisch gedefinieerd gebied op een bepaalde afstand van het primaire wortelmeristeem. Hier is een binnenste weefsellaag, de pericykel, de oorsprong van deze laterale wortelmeristemen.\nNaast de secundaire meristemen in de oksels van de bladeren en de wortelpunten verwijst de term laterale meristemen ook naar het cambium en het fellogeen, beide delende cellagen die verantwoordelijk zijn voor de secundaire diktegroei van veel planten.\nSecundaire diktegroei.\nSecundaire diktegroei is de uitbreiding van het aantal cellen in de breedte van een stengel of wortel, waardoor deze dikker wordt en een grotere omtrek krijgt. Als een primaire stengel of primaire wortel dikker moet worden, kan dit niet gebeuren door vergroting van de reeds aanwezige cellen, aangezien deze voor het grootste deel uitgedifferentieerd zijn. De enige mogelijkheid nu is de productie van nieuwe cellen.\nHet fasciculair (binnen de vaatbundels) cambium dat verantwoordelijk is voor de secundaire diktegroei ligt bij primaire dicotyle stengels in eerste instantie tussen primair hout en primaire bast, dus in de vaatbundels. Zodra de secundaire diktegroei begint, breidt het interfasciculair cambium zich tussen de vaatbundels uit.\nUiteindelijk vormt het cambium een gesloten schede, de cambiumring.\nEr zijn ook planten, waar de primaire meristeemring direct overgaat in cambium.\nIntercalair meristeem.\nBij angiospermen komen intercalaire (soms basale) meristemen voor aan de basis van de knopen van de stengels en de bladschijven van eenzaadlobbige (in het bijzonder gras). Paardenstaarten en \"Welwitschia mirabilis\" vertonen ook intercalaire groei. Intercalaire meristemen zijn in staat tot celdeling en zorgen voor een snelle groei en hergroei bij veel eenzaadlobbigen. Intercalaire meristemen op de knopen van bamboe zorgen voor een snelle verlenging van de stengel, terwijl de aan de basis van de meeste grasplanten voorkomende adventiefknoppen ervoor zorgen dat de afgevreten planten snel nieuwe zijscheuten vormen. Deze hergroei van grassen is evolutionair ontstaan als reactie op schade door grazende herbivoren.\nMeristemo\u00efden.\nMeristemo\u00efden zijn meristematische celgroepen of individuele cellen die uiteindelijk worden omgevormd in volgroeid weefsel.\nIn de differentiatiezones van scheuten en bladeren worden vaak kleine groepjes van actief delende cellen aangetroffen, maar deze bevatten geen meristeemcellen. De cellen van dergelijke meristeo\u00efden worden uiteindelijk allemaal volgroeide cellen, die als idioblasten echter qua vorm en functie verschillen van de andere weefselcellen. Meristemo\u00efden vormen bijvoorbeeld huidmondjes en meercellig haren. De bladprimordia aan de top van de scheut worden uiteindelijk meristemo\u00efden, waardoor de bladeren maar een beperkte groei doormaken. Meristemo\u00efden zijn vaak afgeleid van afzonderlijke cellen, die zijn ontstaan door ongelijke celdelingen.\nGeneratief meristeem.\nBij het generatief worden transformeert het topmeristeem van de scheut tot een bloeiwijze-meristeem. Het bloeiwijze-meristeem vormt vervolgens het bloemmeristeem, dat de kelkbladen, kroonbladen, meeldraden en stamper van de bloem vormt. Het generatief worden hangt onder meer af van de daglengte (korte- en langedagplanten) of de hoeveelheid kou (vernalisatie).\nIn tegenstelling tot vegetatieve topmeristemen en sommige bloeimeristemen, kunnen bloemmeristemen niet oneindig blijven groeien. Hun groei beperkt zich tot de bloem met een bepaalde maat en vorm. De overgang van scheutmeristeem naar bloemmeristeem vereist identiteitsgenen voor bloemmeristeem, die zowel de bloemorganen specificeren als de be\u00ebindiging van de productie van meristeemcellen veroorzaken. AGAMOUS (AG) is een bloem homeotische gen dat nodig is voor de be\u00ebindiging van het bloemmeristeem en noodzakelijk voor een goede ontwikkeling van de meeldraden en vruchtbladen. AG is nodig om de omzetting van bloemmeristemen in bloeiwijzemeristemen te voorkomen. Het bloemenidentiteitseiwit LEAFY (LFY), een transcriptiefactor, die door de hele bloem tot expressie wordt gebracht werkt samen met het homeodomeineiwit WUSCHEL (WUS) om AG in het midden van de bloem te activeren of de binnenste twee kransen. Op deze manier wordt bloemenidentiteit en regiospecificiteit bereikt. WUS activeert AG door te binden aan een consensussequentie in het tweede intron van AG en LFY bindt aan aangrenzende herkenningsplaatsen. Zodra AG is geactiveerd, onderdrukt het de expressie van WUS, wat leidt tot de be\u00ebindiging van het meristeem.\nDoor de jaren heen hebben wetenschappers bloemmeristemen om economische redenen gemanipuleerd. Een voorbeeld is de gemuteerde tabaksplant \"Maryland Mammoth\". In 1936 voerde het Ministerie van Landbouw van Zwitserland verschillende wetenschappelijke tests uit met deze plant. \"Maryland Mammoth\" is bijzonder omdat hij veel sneller groeit dan andere tabaksplanten.\nGe\u00efnduceerde meristemen.\nMeristemen kunnen ook worden ge\u00efnduceerd in de wortels van peulvruchten zoals sojabonen, \"Lotus japonicus\", erwten en \"Medicago truncatula\" na infectie met wortelknobbelbacteri\u00ebn. Cellen van de binnenste of buitenste cortex in het zogenaamde \"venster van nodulatie\" vlak achter de zich ontwikkelende wortelpunt worden ertoe aangezet zich te delen. De kritische signaalstof is de lipo-oligosacharide Nod-factor met zijgroepen om specificiteit van de interactie mogelijk te maken. De Nod-factorreceptoreiwitten NFR1 en NFR5 werden gekloneerd uit verschillende peulvruchten, waaronder \"Lotus japonicus\", \"Medicago truncatula\" en sojabonen. De regulatie van wortelknobbelmeristemen maakt gebruik van langeafstandsregulatie die bekend staat als de autoregulatie van nodulatie (AON). Bij dit proces zijn LRR-receptorkinasen (LjHAR1, GmNARK en MtSUNN), CLE-peptidesignalering en KAPP-interactie betrokken, vergelijkbaar met die waargenomen in het CLV1,2,3-systeem. LjKLAVIER vertoont ook een noduleregulatiefenotype, hoewel het nog niet bekend is hoe dit zich verhoudt tot de andere AON-receptorkinasen.\nApicale dominantie.\nApicale dominantie is waar \u00e9\u00e9n meristeem de groei van andere meristemen verhindert of remt, waardoor de top van de plant sterker uitgroeit dan de zijscheuten van de plant. Hierdoor krijgt de plant \u00e9\u00e9n hoofdstengel. Bij bomen draagt de hoofdtak bijvoorbeeld het dominante topmeristeem. Daarom groeit de hoofdtak van de boom snel en wordt deze niet overschaduwd door zijtakken. Als het dominante topmeristeem van de hoofdtak wordt verwijderd, zullen een of meer zijtaktoppen de dominantie overnemen. De zijtak zal sneller gaan groeien en de nieuwe groei zal verticaal zijn. In de loop der jaren kan de zijtak steeds meer op een verlengstuk van de hoofdtak gaan lijken. Vaak vertonen meerdere takken dit gedrag na het verwijderen van het topmeristeem, wat leidt tot een bossige groei. Door in de fruitteelt de zijtakken uit te buigen wordt de lengtegroei van deze takken geremd.\nHet mechanisme van apicale dominantie is gebaseerd op de auxine/cytokinine-balans, plantengroeiregulatoren. Deze worden geproduceerd in het topmeristeem en getransporteerd richting het cambium in de wortels. Als de apicale dominantie volledig is, voorkomen ze dat er zijtakken ontstaan zolang het topmeristeem actief is. Als de dominantie onvolledig is, zullen er ook zijtakken gevormd worden.\nOnderzoek naar apicale dominantie en de beheersing van de vertakkingen heeft een nieuwe familie van plantenhormonen aan het licht gebracht, genaamd strigolactonen. Het was eerder bekend dat deze verbindingen betrokken zijn bij het ontkiemen van zaden en de communicatie met mycorrhiza-schimmels en er is nu ook aangetoond dat ze betrokken zijn bij het remmen van de vertakking.\nToepassing.\nStekken van planten.\nStekken is een vorm van vegetatieve voortplanting die de wortel- of scheutproductie uit secundaire meristematische cambiumcellen of intercalaire meristematische cellen initieert. Dit verklaart waardoor basale 'verwonding' van stekken de wortelvorming vaak bevordert.\nGebruik topmeristeem in-vitrocultuur.\nBij in vitrocultuur wordt het topmeristeem van de stengel gebruikt voor de klonering van de plant. Voor de meristeemcultuur wordt het topmeristeem met de erom liggende bladprimordia gebruikt. Ook wordt wel een groter deel van de stengeltop met het topmeristeem en meer van het omliggend weefsel gebruikt voor in-vitrocultuur. Hierbij wordt de vorming van adventiefspruiten gestimuleerd.\nVirusvrij maken van planten.\nVia een topmeristeem van de stengel kan virusvrij uitgangsmateriaal verkregen worden. Na een warmtebehandeling van een met virus besmette plant wordt het topmeristeem, dat dan nog virusvrij is, op een voedingsbodem gezet en tot een nieuwe plant opgekweekt. Op deze manier zijn er bij verschillende gewassen, zoals aardappel, aardbei, framboos, appel, peer, virusvrije planten/bomen gemaakt, die verder in luisdichte ruimten vermeerderd worden.\nVergelijking met dierlijke stamcellen.\nMeristematische cellen in planten komen overeen met stamcellen in dierlijke organismen in die zin, dat ze de eigenschap delen dat ze ongedifferentieerd zijn en de oorsprong zijn van alle gespecialiseerde celtypen."}
{"id": "8350", "revid": "63432238", "url": "https://nl.wikipedia.org/wiki?curid=8350", "title": "Glaceertechniek", "text": "De glaceertechniek is een oude schildertechniek voor olieverf waarbij laag over laag zeer diepe en glansrijke schilderijen kunnen worden gemaakt. Deze techniek werd dan ook veel gebruikt in de Vlaamse en Nederlandse schilderkunst uit de 17e eeuw.\nDe techniek werkt als volgt:\nVoor- en nadelen.\nDoor de lange droogtijd vergt het laag over laag schilderen veel meer tijd dan het nat in nat schilderen. Het grote voordeel is, dat bij deze techniek een aantal moeilijke stappen uit het schilderen uit elkaar getrokken worden.\nDe schilder moet wel beschikken over grote kennis van wat de kleurlagen met elkaar doen. De juiste kleur wordt namelijk niet direct gemengd op een palet, maar de uiteindelijke kleur verschijnt pas als alle lagen zijn aangebracht. Een nadeel van deze schildertechniek is volgens sommigen dat de spontaniteit uit het werk verdwijnt.\nIn vroeger eeuwen was een van de belangrijkste redenen om de techniek te gebruiken het gegeven dat door de transparantie van de verflaag de verzadiging van de kleur toeneemt. In een tijd dat er nog maar weinig kleurkrachtige pigmenten voorhanden waren, was dat een zeer groot voordeel."}
{"id": "8351", "revid": "15168", "url": "https://nl.wikipedia.org/wiki?curid=8351", "title": "Mississippivlakte", "text": "De Mississippivlakte (Engels: \"Mississippi River Alluvial Plain\" of \"Mississippi Alluvial Plain\") ligt in het centrum van de Verenigde Staten en valt samen met het stroomgebied van de Mississippi. Deze vlakte neemt bijna een derde van de Verenigde Staten in en is grotendeels vlak. Ze leent zich uitstekend voor landbouw door het geringe reli\u00ebf en de dikke afzettingslagen."}
{"id": "8352", "revid": "123296", "url": "https://nl.wikipedia.org/wiki?curid=8352", "title": "Wortel", "text": ""}
{"id": "8355", "revid": "1256202", "url": "https://nl.wikipedia.org/wiki?curid=8355", "title": "Antoine Perrenot de Granvelle", "text": "Antoine Perrenot de Granvelle (Besan\u00e7on, 20 augustus 1517 \u2013 Madrid, 21 september 1586) was een staatsman in dienst van de Habsburgers. Granvelle was afkomstig uit de Franche-Comt\u00e9, een deel van de Bourgondische erflanden, dat in zijn tijd in handen was van Karel V en later van diens zoon Filips II. Hij was een man van de harde lijn, die vond dat de roerige provincies een lesje geleerd moest worden.\nBiografie.\nAls zoon van de invloedrijke Nicolas Perrenot de Granvelle maakte hij snel carri\u00e8re. Hij studeerde recht aan de Universiteit van Padua en nadien godgeleerdheid in Leuven. Hij promoveerde net als zijn vader tot doctor in de rechten te Dole en werd raadsheer bij het parlement (provinciehuis en gerechtshof) in die stad. Hij werkte als bureaucraat voor de Habsburgse monarchie en werd reeds op 21-jarige leeftijd bisschop van Atrecht. Na de dood van zijn vader in 1550 volgde hij deze op als staatssecretaris en grootzegelbewaarder van Karel V. In Brussel liet hij een magnifiek renaissancepaleis bouwen. Hij werkte aan de totstandkoming van het huwelijk van Karels zoon Filips II met Maria Tudor en had een groot aandeel in de realisatie van de verdragen van Vaucelles (1556) en Cateau-Cambr\u00e9sis (1559).\nGranvelle was de belangrijkste adviseur van Filips II in de jaren die aan de Tachtigjarige Oorlog voorafgingen en droeg bij aan het verscherpen van de conflicten in de Nederlanden. Hoewel zelf geneigd tot terughoudendheid, voerde hij loyaal ook de meest extreme maatregelen van Filips II uit. Nadat deze de Nederlanden had verlaten, werd Granvelle een van de meest invloedrijke raadgevers van landvoogdes Margaretha van Parma aan het Brusselse hof. Het leverde hem een benoeming op tot de kardinaal-aartsbisschop van het nieuwe aartsbisdom Mechelen (1561). Hij betrok er het Hof van Savoye. Vanaf dit moment werd hij door de Nederlandse adel steeds meer beschouwd als een exponent van de gehate regering. De hoogste adel richtte zelfs een Liga tegen Granvelle op. Dit bracht hem ertoe om in maart 1564 zijn bisdom te verlaten en op advies van de koning naar de Franche-Comt\u00e9 terug te keren.\nDaarna werd hij tot gezant te Rome benoemd, waar hij een groot aandeel had in de vorming van een anti-Turkse liga. Als onderkoning van Napels werkte hij in 1571 aan de voorbereiding van de Slag bij Lepanto. In 1575 keerde hij naar Rome terug en uit zijn correspondentie met koning Filips blijkt dat hij zich opnieuw ging bemoeien met de Nederlanden. Zo stemde hij in met het sturen van de hertog van Alva en met de instelling van diens Raad van Beroerten, maar uiteindelijk keurde hij het bloedige optreden van Alva af. Ook bewoog hij de koning ertoe Willem van Oranje vogelvrij te verklaren (1580) en diens zoon te ontvoeren (1568) en (in 1578) de militaire en burgerlijke macht op te splitsen, in handen van Alexander Farnese respectievelijk Margaretha van Parma.\nIn 1579 ontbood de koning hem ten slotte naar Madrid en belastte hem daar met de Nederlandse zaken en met de diplomatieke betrekkingen met Engeland en Frankrijk. In deze hoedanigheid was hij zijn koning nog zes jaar nauwgezet van dienst, zij het met afnemende invloed. Als dank voor zijn diensten werd Granvelle nog in 1584 tot aartsbisschop van Besan\u00e7on benoemd. Hij overleed te Madrid in 1586. Zijn stoffelijk overschot werd bijgezet in Besan\u00e7on.\nDe reputatie van Granvelle.\nNederlandse geschiedschrijvers stelden Granvelle tegenover hun held Willem van Oranje. Guillaume Groen van Prinsterer noemde zijn reputatie als \"listigen, wreeden, laaghartichen aanhanger der Spaanse tiranij\" - na een onderzoek in de archieven van Besan\u00e7on - onterecht, Granvelle was naar Groen van Prinsterers overtuiging \"niet Spaansgezind maar voor het behoud van de voorregten des lands\" en \"onbewimpeld verklaard tegen de wreedheden van in het bijzonder des hertogen van Alva\". Granvelle had \"verre van zich door vleierij staande te houden den Koning raad gegeven met eene vrijmoedigheid die thans, nu men zoveel over onafhankelijkheid van karakter spreekt onder de zeldzaamheden behoort\"."}
{"id": "8356", "revid": "475045", "url": "https://nl.wikipedia.org/wiki?curid=8356", "title": "Karl Johann Philipp von Cobenzl", "text": "Karl Johann Philipp von Cobenzl (Laibach, 21 juli 1712 - Brussel, 27 januari 1770) was gevolmachtigd minister van de Oostenrijkse Nederlanden te Brussel onder keizerin Maria Theresia van 1753 tot aan zijn dood. Hij was een van de belangrijkste aanhangers en gangmakers van de Verlichting in de Zuidelijke Nederlanden.\nLevensloop.\nOpleiding en carri\u00e8restart.\nKarl Johann Philipp von Cobenzl was de oudste zoon van graaf Johann Caspar von Cobenzl (1664-1742), de keizerlijk raadsheer, en zijn tweede vrouw Carolina Sophia von Rindsmaul (1682-1756) en behoorde als dusdanig tot de hoge Oostenrijkse adel.\nHij studeerde te Leiden en W\u00fcrzburg en werd in 1730 kamerheer van keizer Karel VI. In 1735 werd Cobenzl in opvolging van zijn vader eveneens keizerlijk raadsheer en vanaf 1738 kreeg hij van de keizer de opdracht om de grensgeschillen tussen Opper-Lotharingen en Neder-Lotharingen op te lossen.\nOnder keizerin Maria Theresia bleef Cobenzl als keizerlijke gezant door het keizerrijk reizen om allerhande conflicten te helpen oplossen en om coalities die tegen Maria Theresia waren ontstaan te doen mislukken.\nAls gevolmachtigd minister te Brussel.\nOp 19 mei 1753 werd Cobenzl door de keizerin benoemd tot gevolmachtigd minister van de Oostenrijkse Nederlanden als opvolger van Antoniotto Botta Adorno die benoemd was tot eerste minister van het groothertogdom Toscane. Als gevolmachtigd minister kreeg Cobenzl de leiding over de administratie en het bestuur onder landvoogd Karel van Lotharingen, een schoonbroer van de keizerin.\nCobenzl, die in de persoon van Wenzel Anton von Kaunitz, kanselier van het Heilige Roomse Rijk, een hoge beschermheer had, slaagde erin om de functie van landvoogd aan banden te leggen. Hij kwam regelmatig in botsing met Karel van Lotharingen die zich niet goedschiks neerlegde bij zijn decoratieve functie waarbij hij zich enkel mocht bezighouden met kunst en cultuur. Cobenzl bleef echter de steun genieten van Wenen. In 1757 werd de Hoge Raad van de Nederlanden te Wenen afgeschaft en vervangen door de diensten van kanselier Von Kaunitz zodat Cobenzl nog meer vrij spel kreeg om grootschalige hervormingen door te voeren.\nMinister Cobenzl slaagde erin om zijn stempel te drukken op zowel het politieke, het economische als het geestelijke leven in de Zuidelijke Nederlanden van die periode. Hij was een aanhanger van het despotisme en de Verlichting en voerde met de steun van Kaunitz een centralisatiepolitiek waarbij hij trachtte de privileges van de regionale en lokale besturen te beperken. Dit lukte hem slechts in geringe mate.\nSuccesvoller was Cobenzl op het financi\u00eble en het economische vlak. Samen met Patrice-Fran\u00e7ois de Neny, eveneens een vurig aanhanger van de Verlichting, zette hij een financieel beleid op punt. Hij werd hierin tevens bijgestaan door Barbe de Nettine. In 1760 werden voor het eerst de inkomsten en de uitgaven in kaart gebracht. Dit was nodig omdat de uitgaven omwille van de Zevenjarige Oorlog (1756-1763) begonnen te stijgen. Cobenzl slaagde erin om de inkomsten te verhogen door nieuwe belastingen te heffen, de douanerechten te verhogen, leningen uit te schrijven en keizerlijke loterijen te organiseren (de eerste trekking vond plaats op 31 maart 1761 in het Stadhuis van Brussel). Op economisch vlak zette Cobenzl de mercantilistische politiek van zijn voorganger Botta-Adorno verder. Hij bevorderde de industrie door exclusieve octrooien te geven aan bestaande industrie\u00ebn zoals de fabricatie van porselein en kantwerk maar ook door de oprichting van nieuwe industrie\u00ebn zoals de glasblazerijen, katoendrukkerijen en de chemische industrie. Hij gaf verder fiscale voordelen om de ontginning van nieuwe landbouwgronden aan te moedigen en begon met de ontwikkeling van de haven van Oostende.\nOok op cultureel vlak was Cobenzl zeer actief. Hij liet in 1755 de \"Bibliotheek van de hertogen van Bourgondi\u00eb\" (de latere Koninklijke Bibliotheek van Belgi\u00eb) restaureren en uitbreiden en werd in 1769 president van de \"Soci\u00e9t\u00e9 Litt\u00e9raire\" waarvan hij de zorg overliet aan Johann Daniel Sch\u00f6pflin, professor geschiedenis aan de Universiteit van Straatsburg. Enkele jaren later, in 1772, stond deze vereniging aan de wieg van de Acad\u00e9mie royale de Belgique. Cobenzl bevorderde als mecenas het artistieke leven in Brussel en steunde de plaatselijke kunstschilders, beeldhouwers en graveurs. Door zijn verkwistende levensstijl zat hij regelmatig met een zware schuldenberg.\nCobenzl bleef gevolmachtigd minister tot aan zijn dood in 1770. Zijn regeerperiode was zeer lang en vruchtbaar geweest en keizerin Maria Theresia was hem hier heel erkentelijk voor. In 1759 werd hij tot ridder van de Orde van het Gulden Vlies geslagen en hij kreeg het Grootkruis in de Orde van de Heilige Stefanus die in 1764 door de keizerin opgericht was. Tot tweemaal toe betaalde de keizerin de schulden af die hij door zijn verkwistend leven had gemaakt. Bij zijn dood diende zijn weduwe dan ook al zijn bezittingen te verkopen om zijn schulden te kunnen afbetalen. Hun omvangrijke kunstverzameling, waaronder werk van Peter Paul Rubens en Jacob Jordaens, werd verworven door de Hermitage in Sint-Petersburg.\nCobenzl werd als gevolmachtigd minister opgevolgd door Georg Adam von Starhemberg.\nFamilie.\nKarl von Cobenzl was gehuwd met Maria Theresia Palffy von Erd\u00f6d (1719-1771). Zij hadden tien kinderen waaronder Johann Ludwig (1753-1809), die voor Oostenrijk de Vrede van Campo Formio ondertekende."}
{"id": "8357", "revid": "166195", "url": "https://nl.wikipedia.org/wiki?curid=8357", "title": "Georg Everhard Rumphius", "text": "Georgius Everhardus Rumphius, eigenlijk Georg Eberhard Rumpf (W\u00f6lfersheim (Graafschap Solms, tegenwoordig Wetteraukreis, Hessen), 1627 \u2013 kasteel Victoria, Ambon (Molukken), 13 of 15 juni 1702) was een Duits militair, architect, geograaf en koopman, die echter vooral vanwege zijn werk als botanicus faam geniet. Hij verbleef 49 jaar op Ambon en is de auteur van onder meer \"Het Amboinsche kruidboek\".\nLeven.\nRumphius was de zoon van een architect. De broer van zijn moeder was gouverneur in Kleef. In 1646 nam hij dienst bij de West-Indische Compagnie (WIC) om in Nederlands-Brazili\u00eb te vechten voor het behoud van de kolonie. Rumphius werd aan boord van het schip de \u2018Swarte Raef \u2019 door de Portugezen gevangen genomen en naar Portugal opgebracht. Hij was tot 1649 krijgsgevangene in Portugal. Na een bezoek aan zijn familie in Hanau tekende hij opnieuw, ditmaal als adelborst bij de Vereenigde Oostindische Compagnie (VOC). In 1653 kwam Rumphius in Batavia aan en ging vervolgens naar de zuidelijke Molukken met de militaire expeditie van Arnold de Vlamingh van Outshoorn. Deze benoemde hem in 1655 tot vaandrig. Na afloop van de expeditie kwam hij in het garnizoen van Kasteel Victoria op Ambon waar hij de derde militair in rang was. In 1657 werd hij benoemd tot ingenieur. \nHet leven als militair beviel Rumphius echter niet en hij vroeg de gouverneur Jacob Hustaert of hij in administratieve dienst kon komen. Deze benoemde hem later dat jaar tot onderkoopman en hoofd van Larike, een afgelegen post aan de noordkust van Ambon, waar het leven duur was en weinig te beleven viel. Hij trouwde er met een vrouw van mogelijk half Chinese afkomst. Rumphius begon de natuur rondom hem te bestuderen, te beginnen met de klapperboom, het geslacht \"Areca\" en fruitbomen zoals de doerian. Hij bestudeerde de taal en leerde van de plaatselijke bevolking over het medicinale gebruik van planten. In 1662 reisde hij op en neer naar de Banda-eilanden. Hij besloot een boek te schrijven over de natuur op de 'specerijen-eilanden'. In 1668 vroeg hij een soort van sabbatical aan. Twee jaar later werd hij blind, maar dat weerhield hem er niet van om door te werken. Hij kreeg een klerk en vier tekenaars tot zijn beschikking en ook zijn vrouw assisteerde hem.\nOp 17 februari 1674 werden Ambon en de omringende eilanden getroffen door een tsunami als gevolg van een zeebeving in de Bandazee. De golf die de kust van de eilanden volledig verwoestte, zou minstens drie meter meter hoog zijn geweest. De kerk van dominee Fran\u00e7ois Caron kon niet meer gebruikt worden. De ramp kostte minstens 2.243 mensen het leven. De botanicus verloor zijn vrouw en een kind.\nRumphius genoot de bescherming van diverse gouverneurs-generaal van de VOC. Joan Maetsuycker gaf hem de garantie dat hij zijn 'curieuse studi\u00ebn' kon voortzetten. Rijklof van Goens stuurde hem personeel om het werk af te makenen ook Isaac de l'Ostal de Saint-Martin was een van zijn beschermers. De botanische activiteiten van Rumphius waren inmiddels in Europa bekend geworden en rond 1680 werd hij tot lid benoemd van het Deutsche Akademie der Wissenschaften Leopoldina, een zeer vooraanstaand wetenschappelijk genootschap.\nIn 1687 was hij bijna klaar met de voorbereiding van de publicatie van 'Het Amboinsche kruidboek', maar bij een brand werden alle tekeningen verwoest. In 1688 nam de compagnie een kunstenaar en Rumphius' zoon in dienst om de botanicus te helpen. In 1690 werden zes van de uiteindelijk twaalf delen naar Batavia verscheept en daar uitgegeven. Het werk van 1661 foliobladen werd naar de Republiek verscheept, maar het schip \"Waterland\" ging in een zeegevecht bij Bordeaux verloren. Gouverneur-generaal Johannes Camphuys had in Batavia kopie\u00ebn laten maken en zo lukte het om, nadat een embargo van de VOC eindelijk was opgeheven en er geld beschikbaar kwam, het kruidboek in 1741 als een geheel uit te geven. Het werk legde de basis voor het wetenschappelijk onderzoek naar de flora en fauna van de Molukken en de zee eromheen.\nRumphius begon aan een mineralogische studie van eilanden in de archipel. Hij stuurde een verzameling Molukse schelpen naar Cosimo III de' Medici.\nIn 2005 vernoemde Amsterdam de Rumphiusstraat (een straat zonder bebouwing) naar hem. De Nederlandsche Dok en Scheepsbouw Maatschappij (NSM) had in 1908 al een schip naar hem vernoemd: het ss Rumphius (1908-1937)."}
{"id": "8365", "revid": "1071830", "url": "https://nl.wikipedia.org/wiki?curid=8365", "title": "Mesoproterozo\u00efcum", "text": "Het geologisch tijdperk Mesoproterozo\u00efcum is een era van het eon Proterozo\u00efcum. Het Mesoproterozo\u00efcum duurde van 1,6 - 1,0 Ga. Het werd voorafgegaan door het Paleoproterozo\u00efcum en na/op het Mesoproterozo\u00efcum komt het Neoproterozo\u00efcum.\nPaleogeografie.\nOngeveer 1,1 Ga geleden vormde zich door het samenkomen van drie of vier paleocontinenten een supercontinent dat vrijwel alle continentale massa in zich verenigde: Rodinia. Dit wordt de orogenese van Grenville genoemd."}
{"id": "8366", "revid": "3", "url": "https://nl.wikipedia.org/wiki?curid=8366", "title": "Paleoprotozoicum", "text": ""}
{"id": "8367", "revid": "231402", "url": "https://nl.wikipedia.org/wiki?curid=8367", "title": "Krijt (periode)", "text": "Het Krijt is een geologisch tijdperk dat duurde van ongeveer 145 tot 66 miljoen jaar (Ma) geleden. Het is de laatste periode van de era Mesozo\u00efcum, het volgt op de Jura en wordt gevolgd door het Paleogeen, de eerste periode in het Cenozo\u00efcum.\nHet Krijt was een periode met een relatief warm klimaat en een hoge zeespiegel. In het water leefden tegenwoordig uitgestorven groepen dieren waaronder zeereptielen, ammonieten en rudisten. Op het land leefden diverse soorten dinosauri\u00ebrs, tegelijkertijd verschenen veel van de moderne groepen zoogdieren en vogels. Onder de planten verschenen de bedektzadigen (bloemdragende planten). Het Krijt werd afgesloten met een van de grote massa-extincties uit de Aardse geschiedenis, waarbij onder meer de dinosauri\u00ebrs uitstierven, uitgezonderd Ornithurae, een deel van de vogels.\nNaamgeving en indeling.\nDe naam Krijt komt van het Latijnse \"creta\", dat kalk betekent (de naam van het eiland Kreta heeft dezelfde oorsprong). Het Krijt bestaat in Europa voornamelijk uit dikke lagen kalksteen, vandaar de naam. Het Krijt werd in 1822 voor het eerst als geologisch begrip gebruikt door de Belgische geoloog Jean d'Omalius d'Halloy, bij onderzoek van gesteentelagen in het Bekken van Parijs. Omalius d'Halloy gebruikte destijds voor de duidelijk onderscheidbare kalklagen uit de periode het woord terrein.\nHet systeem Krijt wordt in Europa ingedeeld in twaalf etages, die zijn overgenomen in de offici\u00eble geologische tijdschaal van de International Commission on Stratigraphy. De ICS verdeelt het Krijt daarnaast in twee tijdvakken: Vroeg en Laat. Inofficieel komt ook een alternatieve driedeling voor in Neocomien (Onder/Vroeg), Gallic (Midden) en Senonien (Boven/Laat).\nNaast de Europese (offici\u00eble) indeling komen in andere werelddelen regionaal gebruikte alternatieve indelingen in etages voor.\nPaleogeografie en eustasie.\nHet uit elkaar bewegen van de continenten, dat in het Trias en de Jura was begonnen met het uiteenvallen van het supercontinent Pangea, ging in het Krijt door. Aan het begin van het Krijt lagen de continenten nog redelijk dicht bij elkaar, maar gedurende het Krijt kwamen de continenten steeds verder uit elkaar te liggen. De meeste van de huidige continenten waren in het Krijt ook al aparte eenheden, hoewel Australi\u00eb en Antarctica nog met elkaar verbonden waren. Tussen Europa en Afrika en Noord- en Zuid-Amerika opende de Atlantische Oceaan, tussen Afrika en Europa de Tethysoceaan. Het oude Gondwana brak op in de continenten India, Afrika, Australi\u00eb-Antarctica en Zuid-Amerika.\nDoor de grote hoeveelheden nieuwe (isostatisch lichte) oceanische korst die werd gevormd bij het uit elkaar riften van de continenten lag de zeespiegel relatief hoog gedurende het Krijt. De continenten stonden daardoor voor een groot deel onder water, zodat er relatief veel ondiepe zee\u00ebn waren. Een voorbeeld is de Krijtzee die Noordwest-Europa bedekte. Ook over Noord-Amerika lag een grote zee, die de hogere gebieden (de Appalachen in het oosten en de voorlopers van de Noord-Amerikaanse Cordillera in het westen) van elkaar scheidde.\nPaleoklimaat.\nHet klimaat was tijdens het Krijt wereldwijd over het algemeen een stuk warmer dan tegenwoordig. Twee keer koelde het klimaat desondanks duidelijk af, hoewel het nog steeds warmer bleef dan tegenwoordig. Gedurende het Berriasien, de oudste tijdsnede van het Krijt, ging de wereldwijde temperatuurdaling die aan het einde van de Jura was ingezet door. Er is bewijs dat er sneeuwval voorkwam op hogere breedtegraden en de tropen waren natter dan tijdens de Jura en Trias. Gletsjers kwamen waarschijnlijk alleen in hooggebergten op hogere breedtegraden voor.\nAan het einde van het Berriasien werd het klimaat weer warm, een situatie die zou voortduren tot het einde van het Krijt. Het warme klimaat was het gevolg van de relatief grote hoeveelheid vulkanisme, waardoor grote hoeveelheden van het broeikasgas CO2 in de atmosfeer terechtkwamen.\nIn tegenstelling tot tegenwoordig waren de oceanen tijdens het Krijt in de tropen verbonden door de ligging van de Tethysoceaan tussen Eurazi\u00eb en Afrika en het uit elkaar bewegen van Noord- en Zuid-Amerika. In diepzeekernen van tropische breedtes zijn aanwijzingen gevonden dat het oppervlaktewater in de oceanen van het Krijt temperaturen tot 42\u00b0C kon bereiken, 14 graden warmer dan tegenwoordig. Dieper in de oceaan lag de watertemperatuur tussen de 15 en 20\u00a0\u00b0C. Het oceaanwater was in het Krijt ook tot hoge breedtegraden zeer warm. Fossielen van plantensoorten die een warm klimaat nodig hebben zijn gevonden in Alaska en Groenland, terwijl fossielen van dinosauri\u00ebrs (reptielen, gewend aan warmere klimaten) tot 15\u00b0 van de toenmalige zuidpool gevonden zijn.\nOmdat de temperatuurgradi\u00ebnt tussen de hogere en lagere breedtegraden tijdens het Krijt kleiner was, waren de winden tussen noord en zuid ook minder sterk. De opwelling die de stroming in de oceanen aandrijft was daardoor ook minder en zeestromingen moeten daarom vooral in het midden van het Krijt minder sterk zijn geweest dan tegenwoordig.\nIn de laatste etage in het Krijt, het Maastrichtien, is een duidelijke verandering in de zuurstof- en koolstofisotopen in fossiel plankton gemeten. Dit wordt verklaard door een verandering in de belangrijkste zeestromingen. Men neemt aan dat het klimaat koeler werd en het zeeniveau daalde, waardoor de Tethysoceaan tussen Afrika en Europa ondieper werd en de wereldwijde stroming in de oceanen veranderde.\nGesteenten uit het Krijt.\nHet Krijt is genoemd naar de dikke lagen kalksteen van deze ouderdom in Europa. Ook in andere gebieden ter wereld komt uit deze periode veel mariene kalksteen voor. Kalksteen vormt goed in ondiepe warme zee\u00ebn, die vanwege het warme klimaat en het hoge zeeniveau tijdens het Krijt een relatief groot deel van het aardoppervlak bedekten. Door de hoge zeespiegel (veel sedimentatie) en de relatief geringe ouderdom ligt wereldwijd relatief veel gesteente uit het Krijt aan het oppervlak.\nEen typisch soort kalksteen uit het Krijt is krijtgesteente, dat is opgebouwd uit coccolieten, de microscopisch kleine, uit calciumcarbonaat bestaande skeletjes van algen die in groten getale in de Krijtzee leefden. In Limburg wordt krijtgesteente mergel genoemd, een verwarrende naam omdat normaal gesproken met mergel een gesteente bedoeld wordt dat veel minder kalk bevat. Krijtgesteente consolideert erg moeilijk, zodat het vaak nog uit los, ongeconsolideerd materiaal bestaat. Er worden veel vuursteenconcreties in gevonden, en fossielen van zee-egels, belemnieten en ammonieten. De mergel van Limburg is ook bekend van vondsten van de \"Mosasaurus\", een zeereptiel.\nKrijtgesteente wordt ook gevonden in Zuid-Engeland, waar het \"chalk\" genoemd wordt en onder andere de kliffen van Dover vormt, in Noord-Frankrijk en in delen van Duitsland. In Zuid-Europa en de Alpen komen andere, hardere soorten kalksteen voor uit het Krijt, die afgezet werden in de ondiepere delen en aan de randen van de Tethysoceaan. Ook het Krijt van de Alpen werd gevormd in de zee\u00ebn die de zuidelijke rand van Europa en de noordwestelijke uitlopers van de Tethysoceaan vormden; in het Krijt bestond er nog geen gebergte op de plek waar tegenwoordig de Alpen en Pyrenee\u00ebn liggen en het continent Europa hield in feite op ten zuiden van het huidige Zuid-Duitsland en Zuid-Frankrijk.\nDe stagnatie van zeestromingen in het midden van het Krijt zorgde voor wereldwijde afzetting van zwarte, anoxische schalie, rijk aan organisch materiaal. Onder andere onder de Noordzee zijn deze schalies een belangrijk brongesteente voor olie en gas.\nLeven.\nIn het Krijt kwamen zowel groepen dieren en planten voor die tegenwoordig uitgestorven zijn, zowel verschillende groepen van dinosauri\u00ebrs of ammonieten, als tegenwoordig nog levende groepen. Moderne groepen die opkwamen in het Krijt zijn bijvoorbeeld de bloeiende planten en beenvissen.\nVooral uit het Boven-Krijt zijn veel fossielen gevonden die een gedetailleerd beeld van het leven in die tijd geven. De bekendste vindplaatsen van fossiele gewervelden bevinden zich in Azi\u00eb, West-Afrika en Noord-Amerika.\nZeedieren.\nHet Krijt was de periode waarin een aantal belangrijke groepen eencelligen opkwamen, zoals diatomee\u00ebn en diverse soorten plankton. De laatsten zorgden voor de afzetting van krijtgesteente, opgebouwd uit kleine kalkskeletjes. Ze gedijden goed dankzij het warme klimaat en het lage magnesium-gehalte van het zeewater gedurende het Krijt.\nHoger in de voedselketen stonden de ammonieten en belemnieten, beide groepen waren tijdens het Krijt (net als in het Trias en de Jura) wijdverspreid en zijn dan ook bekende fossielen uit de periode. Onder ammonieten kwamen zowel soorten voor met rechte, zoals \"Baculites\", als gedraaide schelpen.\nOp en in de zeebodem leefden diverse soorten krabben, bivalven en brachiopoden. De laatsten waren in het begin van het Mesozo\u00efcum nog wijdverspreid maar werden gedurende het Krijt zeldzamer. De opkomst van bivalven tijdens het Krijt zorgde voor een toename in de hoeveelheid bioturbatie in de zeebodem. Sommige soorten bivalven bereikten enorme groottes, zoals gedraaide soorten oesters (gryphaea) en rudisten. De laatste konden groter dan 1 m worden en vormden rifbouwende kolonies. Het Krijt was de enige periode waarin ze voorkwamen.\nMinder goed ging het de koralen af, waarschijnlijk vanwege de lage magnesium-gehaltes van het zeewater, waardoor het moeilijker was skeletten te bouwen van het mineraal aragoniet. Onder de Bryozoa kwamen de Cheilostomata op, een groep die eerder tijdens de Jura verschenen was. Onder de slakken kwamen tijdens het Krijt de Neogastropoda op, die in tegenstelling tot eerdere slakken carnivoor zijn.\nTijdens het Krijt verschenen de eerste beenvissen, een groep die tegenwoordig 95% van alle vissen uitmaakt. Sommige beenvissen uit het Krijt bereikten veel grotere afmetingen dan tegenwoordige verwanten, \"Xiphactinus\" kon bijvoorbeeld 5 m lang worden. Ook andere groepen vissen, zoals haaien, leken in het Krijt meer op hun tegenwoordige verwanten dan tijdens eerdere perioden. De opkomst van de beenvissen en krabben tijdens het Krijt zal waarschijnlijk de reden zijn voor de neergang van de tijdens de Jura nog veel voorkomende crino\u00efden en brachiopoden, die voor de eersten tot voedsel dienden.\nAan de top van de voedselketen stonden in het Krijt echter de tegenwoordig uitgestorven zeereptielen. De ichthyosauri\u00ebrs en krokodilachtigen die in het Trias en de Jura veel voorkwamen waren in het Krijt zeldzaam geworden. De zee\u00ebn van het Krijt werden gedomineerd door plesiosauri\u00ebrs, zoals \"Elasmosaurus\", en een nieuwe groep zeereptielen, de mosasauri\u00ebrs. Sommige plesiosauri\u00ebrs konden meer dan 10 m lang worden, mosasauri\u00ebrs zelfs meer dan 15 m.\nPlanten.\nTijdens het Krijt verschenen de eerste bedektzadigen (bloemplanten), de nu meest belangrijke planten. Bedektzadigen blijken in concurrentie met naaktzadigen vaak succesvol. Een factor daarbij is grotere effici\u00ebntie, met als sprekend voorbeeld samenwerking met dieren voor bestuiving van de bloemen of transport van het zaad. Sommige bedektzadigen hebben zich gelijk ontwikkeld met de insecten die hen bestuiven (co-evolutie). De bijen verschenen min of meer tegelijkertijd met de bedektzadigen en vanaf het Laat-Krijt bereikten beide groepen snel een grote vormenrijkdom. Een ander voorbeeld zijn de vele chemische stoffen die evolueren en die helpen om planten te beschermen tegen vraat.\nDe bedektzadigen kwamen pas in het Campanien veelvuldig voor maar waren ook toen nog beperkt tot natte gebieden. Veel moderne groepen bedektzadigde bomen kwamen voor het eerst voor in het Krijt: bijvoorbeeld vijgen, platanen of magnolia's. Hoewel de bedektzadigen aan het einde van het Krijt sterk diversifieerden bleven op het grootste gedeelte van het land coniferen, zoals \"Araucaria\", en varens dominant. Deze twee groepen verdrongen tijdens het Krijt de palmvarens, die vanaf het Laat-Carboon een belangrijke groep waren geweest. Tijdens het Krijt stierf een andere belangrijke groep uit het Paleozo\u00efcum, de Bennettitales, uit.\nLanddieren.\nAangezien de continenten in het Krijt al uit elkaar lagen, verliep de evolutie van de landdieren verschillend op elk continent.\nOnder de insecten kwamen behalve de bijen ook veel andere nieuwe groepen op in het Krijt. De oudst bekende fossielen van mieren, termieten, bladluizen, sprinkhanen, galwespen en vlinders komen allen uit het Krijt.\nDe grotere gewervelden van het Krijt waren allen Archosauria, vooral dinosauri\u00ebrs. De Sauropoda, die wijdverspreid waren in de Jura, kwamen ook in het Krijt voor op alle continenten (alleen op Antarctica zijn geen fossielen gevonden). In de loop van het Krijt zouden de Titanosauria de plaats van de Brachiosauridae en Diplodocidae langzaam overnemen.\nOnder de Theropoda van het Krijt bevonden zich de grootste vleesetende landdieren ooit. De enorme Tyrannosauridae, waaronder \"Tyrannosaurus rex\", \"Albertosaurus\" en \"Tarbosaurus\", waren een groep die in Noord-Amerika en Azi\u00eb voorkwam en waarvan sommige soorten bijna vijftien meter lang konden worden. Op andere continenten verschenen vergelijkbare grote theropoda, zoals \"Carnotaurus\" in Zuid-Amerika of \"Spinosaurus\" in Afrika. Andere theropoda uit het Krijt zijn bijvoorbeeld de vis- of aasetende \"Baryonyx\" en de alleseter \"Gallimimus\".\nOnder de plantenetende dinosauri\u00ebrs werden de tijdens de Jura verschenen Ornithopoda belangrijker. Voorbeelden zijn \"Iguanodon\", \"Corythosaurus\", \"Parasaurolophus\" en de kleinere \"Hypsilophodon\". Van \"Maiasaurae\" is bekend dat ze gedurende langere tijd voor hun jongen zorgden, gedrag dat tegenwoordig niet bij reptielen voorkomt, maar wel bij vogels. Een andere groep planteneters waren de gepantserde Thyreophora, zoals \"Ankylosaurus\" en \"Minmi\". De opkomst van deze soorten, al tijdens de Jura, was waarschijnlijk het gevolg van de grotere en snellere vleesetende theropoda. Een andere groep gepantserde dinosauri\u00ebrs waren de Ceratopia, zoals \"Protoceratops\" of \"Triceratops\", die een nekschild combineerden met hoorns, wellicht ter bescherming tegen roofdieren of om soortgenoten te imponeren.\nDe lucht werd beheerst door pterosauri\u00ebrs en vogels. De vogels verdrongen de pterosauri\u00ebrs gedurende het Krijt geleidelijk, zodat aan het einde van de periode wellicht alleen de zeer grote pterosauri\u00ebrs over waren gebleven. De pterosauri\u00ebrs \"Ornithocheirus\" en \"Quetzalcoatlus\" hadden een spanwijdte van meer dan tien meter; dit zijn de grootste bekende vliegende organismen. Sommige vogels, zoals \"Ichthyornis\", leken op hedendaagse soorten. Een bepaalde uitgestorven orde van vogels, de Hesperornithes, konden niet vliegen, maar leefden in de zee. Vogels hadden zich al tijdens de Jura ontwikkeld binnen de Maniraptora, een groep behorend tot de Coelurosauria. In het Onder-Krijt maakten ook andere maniraptoren een bloeiperiode door: bij Li\u00e1on\u00edng zijn soorten gevonden, die een zeer vogelachtige bouw hadden en een kruising tussen haren en veren hebben of een echt verenkleed. Dit heeft tot speculaties geleid dat andere theropoda ook veren hadden. Ook soorten maniraptoren buiten de vogels, bijvoorbeeld \"Microraptor\", konden zweven of wellicht echt vliegen. Andere werden juist vrij groot: de Dromaeosauridae als \"Deinonychus\" of \"Velociraptor\".\nBehalve dinosauriers kwamen ook andere reptielen voor, zoals schildpadden en krokodilachtigen, waaronder de enorme \"Deinosuchus\" en \"Sarcosuchus\". \"Champsosaurus\" was een aan hagedissen verwante soort die op krokodillen leek.\nZoogdieren waren tijdens het Krijt een relatief kleine en onbelangrijke groep. De vroege zoogdieren uit de Jura ontwikkelden zich tijdens het Krijt in diverse groepen. De belangrijkste twee groepen zoogdieren van tegenwoordig, de placentadieren (Placentalia) en buideldieren (Metatheria), waren tijdens het Krijt al aanwezig. \"Didelphodon\" is een voorbeeld van een buideldier uit het Krijt. Onderzoek van fossiele schedeltjes laat zien dat onder zoogdieren vooral reuk en gehoor goed ontwikkeld waren, dit duidt erop dat het nachtdieren waren, waarschijnlijk om confrontaties met de grotere dinosauri\u00ebrs uit de weg te gaan. Het gebit laat zien dat ze hun jongen zoogden (moedermelk gaven). Hoewel de meeste zoogdieren niet groter werden dan ongeveer 15\u00a0cm en zich voedden met insecten, zijn in het onder-Krijt van de Chinese provincie Li\u00e1on\u00edng twee soorten gevonden die een iets ander licht doen schijnen op deze ondergeschikte rol van de zoogdieren: \"Repenomamus giganticus\" had de afmetingen van een hond, terwijl een fossiel van \"Repenomamus robustus\" werd gevonden met de overblijfselen van een jonge dinosauri\u00ebr in zijn maag. Ook de oudst bekende plantenetende zoogdieren komen uit het Krijt.\nKrijt-Paleogeen-massa-extinctie.\nHet einde van het Krijt, en daarmee het Mesozo\u00efcum (de Krijt-Paleogeengrens of K-T-overgang, met de T van Tertiair, een periode volgens een verouderde indeling die begon met het Paleogeen), kwam met een plotselinge massa-extinctie 65,5 miljoen jaar geleden. Vormen van leven die gedurende miljoenen jaren de ecosystemen gedomineerd hadden verdwenen gedurende geologisch gezien zeer korte tijd. Bekendst onder de uitgestorven groepen zijn de dinosauri\u00ebrs, waarvan alleen de vogels overleefden. In de zee verdwenen de zeereptielen zoals de plesiosauri\u00ebrs en mosasauri\u00ebrs; de ammonieten en veel andere soorten. De rudisten stierven ook uit, maar waren eerder, tijdens de klimaatsverandering in het Maastrichtien ook al sterk achteruitgegaan. Ook onder de foraminifera en planten stierven veel soorten uit.\nHoewel soms gewezen wordt op het feit dat de uitgestorven soorten aan het einde van het Krijt sowieso al op hun retour waren, is duidelijk dat de plotselinge massa-extinctie een externe oorzaak moet hebben gehad. De belangrijkste twee hypothesen voor het uitsterven zijn een meteorietinslag en het vulkanisme waarmee de Deccan Traps in India ontstonden. De ouderdom van de Deccan Traps ligt tussen de 68 en 60 Ma. Deze gebeurtenis zal volgens de meest gangbare hypothese een grote invloed hebben gehad op het wereldwijde klimaat en daarmee een belangrijke reden voor het uitsterven van veel soorten geweest zijn.\nDe K-T-overgang valt samen met een wereldwijd teruggevonden laag die verrijkt is in iridium, een element dat op Aarde zeldzaam is maar in meteorieten veel voor kan komen. In de jaren 80 is bij Chicxulub in Mexico een inslagkrater (de Chicxulubkrater) gevonden die de ouderdom heeft van de K-T-overgang. De meteoriet die deze krater veroorzaakte had een geschatte doorsnede van 30\u00a0km. Een inslag van een dergelijke meteoriet moet een grote hoeveelheid stof de atmosfeer in hebben geblazen. Dit stof zou volgens modellen het zonlicht gedurende enkele maanden hebben kunnen tegenhouden, waardoor geen fotosynthese plaats kon vinden en de temperatuur op Aarde gedurende enkele jaren extreem laag werd. Het uitbreken van massale bosbranden in de omgeving van de inslag was een directer gevolg dat kan hebben bijgedragen aan het uitsterven van in dat gebied levende soorten.\nOnder de grote gewervelde landdieren overleefden de vogels, zoogdieren en kleinere soorten reptielen. Het duurde echter een tijd in het Paleogeen voordat alle ecologische niches weer opgevuld waren. De dinosauri\u00ebrs, die gedurende het Mesozo\u00efcum de Aarde hadden beheerst, verdwenen. Hierdoor konden de zoogdieren zich tijdens het Paleogeen en Neogeen door adaptieve radiatie sterk ontwikkelen."}
{"id": "8368", "revid": "31010", "url": "https://nl.wikipedia.org/wiki?curid=8368", "title": "Kraton (geologie)", "text": "Een kraton of rompgebergte is in de geologie een stuk zeer oude continentale aardkorst, dat al zeer lange tijd tektonisch \"stabiel\" is. Dat wil zeggen dat er de laatste ongeveer 1 miljard jaar geen grootschalige deformatie en metamorfose hebben plaatsgevonden, zoals het geval zou zijn bij orogenese (gebergtevorming). Kratons vormen geologisch gezien de kernen van continenten, waar de rest van het continent in de afgelopen miljard jaar is aangegroeid.\nDe oudste stabiele kratons zijn ongeveer 3 miljard jaar oud. Ze zijn daarmee gevormd in het Arche\u00efcum. In de loop van het Proterozo\u00efcum is het totale oppervlak van de continenten waarschijnlijk gegroeid tot ongeveer de huidige omvang. Kratons komen op sommige plekken ter wereld aan het oppervlak in de vorm van zogenaamde schilden, grote geologische structuren waar diep gesteente (de sokkel) aan het oppervlak ligt. De huidige continenten bevatten alle \u00e9\u00e9n of meerdere schilden, zoals het Guianaschild in Zuid-Amerika of het Canadees Schild in het continent Noord-Amerika. In Europa zijn het Baltisch Schild en het Oekra\u00efens Schild onderdeel van hetzelfde kraton; het Oost-Europees Kraton.\nKratons zijn meestal opgebouwd uit groensteengordels en complexen van felsische intrusieve gesteenten (zogenaamde TTG complexen: Tonaliet-Trondhjemiet-Granodioriet). Opvallend is het veel voorkomen van diamanthoudende kimberlieten (een soort vulkanische pijpen).\nDe oudste gesteentes ter wereld, waaronder de zogenaamde Acasta Gneiss op het Canadees Schild, zijn rond de 3,8 miljard jaar oud. Op het Australische Pilbarakraton zijn zirkonen gevonden van nog veel hogere ouderdom (tot 4,3 miljard jaar), die doen vermoeden dat er in de tijd voor het ontstaan van de huidige kratons ook al continentale korst of in ieder geval sediment (en dus vloeibaar water) was, wat later vernietigd is."}
{"id": "8370", "revid": "12898", "url": "https://nl.wikipedia.org/wiki?curid=8370", "title": "Torah", "text": ""}
{"id": "8371", "revid": "1078671", "url": "https://nl.wikipedia.org/wiki?curid=8371", "title": "Hygi\u00ebne", "text": "Hygi\u00ebne is een verzamelnaam voor alle handelingen en handelingswijzen die ervoor zorgen dat mensen en dieren gezond blijven door ziekteverwekkers uit de buurt te houden of een besmettingsbron te isoleren. Het woord is afkomstig van het Griekse woord Hygieia; \u03c5\u03b3\u03b9\u03b5\u03b9\u03bd\u03ae was in de Griekse mythologie de godin van de gezondheid en reinheid.\nVoorbeelden zijn:\nDe term \"sociale hygi\u00ebne\" wordt vooral gebruikt in het kader van de Verklaring Sociale Hygi\u00ebne, die de Nederlandse wetgever sinds 1995 voor leidinggevenden in de horeca verplicht stelt."}
{"id": "8372", "revid": "1114116", "url": "https://nl.wikipedia.org/wiki?curid=8372", "title": "Astronaut", "text": ""}
{"id": "8373", "revid": "533224", "url": "https://nl.wikipedia.org/wiki?curid=8373", "title": "Pete Postlethwaite", "text": "Peter William (Pete) Postlethwaite (Warrington, 16 februari 1946 \u2013 Shrewsbury, 2 januari 2011) was een Brits acteur. Hij werd voor zijn bijrol in \"In the Name of the Father\" genomineerd voor een Oscar.\nBiografie.\nPostlethwaite ging op zijn 24e naar de toneelschool en bouwde na een tijd gewerkt te hebben als docent drama een film- en televisiecarri\u00e8re op. Hij speelde eerst in het Engelse theatercircuit, onder meer in The Royal Shakespeare Company. Later brak hij in de VS door via tv- en filmrollen. Voor zijn acteerverdiensten werd hij in 2004 benoemd tot Officier in de Orde van het Britse Rijk.\nPostlethwaite trouwde in 1987 met Jacqueline Morrish, die bij de BBC werkte. Samen met haar kreeg hij in 1989 zoon William en in 1996 dochter Lily.\nOp 3 januari 2011 maakte de familie van Postlethwaite bekend dat hij op 64-jarige leeftijd was overleden aan de gevolgen van kanker."}
{"id": "8374", "revid": "86479", "url": "https://nl.wikipedia.org/wiki?curid=8374", "title": "Nederlandsche Kultuurkamer", "text": "De Nederlandsche Kultuurkamer was een door de Duitse bezetter tijdens de Tweede Wereldoorlog ingesteld instituut, waar alle kunstenaars, architecten, schrijvers, journalisten, muzikanten, filmacteurs en podiumartiesten bij aangesloten moesten zijn om te mogen werken. Het oogmerk was de pers en de kunstenwereld onder strenge controle te houden en waar nodig te censureren. De Kamer was onderdeel van de \"nazificatie\" van de Nederlandse samenleving tijdens de bezetting.\nAanleiding.\nIn Duitsland zelf was op 22 september 1933 de Reichskulturkammer opgericht door propagandaminister Joseph Goebbels. Ook de Nederlandse Kultuurkamer moest ten dienste staan van de bezetter alsmede zijn nationaalsocialistische ideologie. Trefwoorden waren nationalisme, verbondenheid met land en volk, historisch besef, uitbannen van 'ontaarde, ongezonde, onnatuurlijke creativiteit' en een 'positief-Germaanse houding'. Aanmeldingen door Joden (zij die twee of meer Joodse grootouders hadden) of 'Joods-vermaagschapte' personen (zij die met personen van Joodse afkomst getrouwd waren) werden in beginsel niet geaccepteerd, hoewel de president van de Kultuurkamer ontheffing van die bepaling mocht geven.\nDe noodzaak van de Nederlandsche Kultuurkamer werd verwoord door haar president, de NSB-ideoloog Tobie Goedewaagen: \"De nieuwe ordening, waar wij nu aan toe zijn, houdt in, dat de kultuurwerker weer een deel van het volk wordt\". In nationaalsocialistische kring werd aangevoerd dat de West-Europese kunstenaar na de Franse Revolutie steeds meer van zijn eigen volk vervreemd was geraakt. De kunstenaar zou sindsdien zijn eigen weg zijn gegaan, een weg die hem steeds verder wegvoerde van de volksgemeenschap. De Nederlandsche Kultuurkamer beoogde de kunstenaar terug te voeren naar die volksgemeenschap.\nWie, zonder dat zijn aanmelding bij de Kultuurkamer was geaccepteerd, toch artistieke arbeid verrichtte, riskeerde een boete van ten hoogste \u0192\u00a05000 (omgerekend naar de waarde in 2005 is dit \u20ac\u00a029.500).\nHet Nederlandse overheidsbeleid sinds het midden van de 19e eeuw ten aanzien van de kunst was gebaseerd op Thorbeckes uitlating: \u201cKunst is geen regeringszaak\u201d. De nationaalsocialisten dachten daar anders over: kunst mocht volgens hen wel degelijk door de overheid gestuurd worden. Naoorlogse kabinetten zetten de politiek van cultuurbevordering voort.\nGeschiedenis.\nDe Kultuurkamer werd op 25 november 1941 bij verordening door de Rijkscommissaris voor het bezette Nederlandsche Gebied, Seyss-Inquart, in het leven geroepen. Zij zou bestaan uit 6 afdelingen, in nazi-/NSB-terminologie 'gilden' genoemd.\nIn de verordening waarmee de Kultuurkamer in het leven werd geroepen, stond dat de Kultuurkamer geacht werd te functioneren op het moment dat er twee gilden zouden zijn ingesteld. Dat bleek op 22 januari 1942 het geval te zijn. Op 30 mei 1942 volgde de offici\u00eble plechtigheid waarbij de Nederlandsche Kultuurkamer geopend werd verklaard. In de Haagse Stadsschouwburg (zoals de Koninklijke Schouwburg door de bezetter was omgedoopt) hield Goedewaagen, inmiddels ook secretaris-generaal van het Departement van Volksvoorlichting en Kunsten, een redevoering.\nDe organisatorische structuur van de Kultuurkamer was volgens het 'Leidersbeginsel'. Onder in de piramide zaten de verschillende kunstenaarsverenigingen, vervolgens de gildestaf met een gildeleider, daarboven de administratieve afdelingen van de Kultuurkamer met een directeur (dr. G. Hoekstra), waarboven een zaakvoerend vicepresident en een eerste vicepresident (prof. J. de Vries) stond, en tot slot stond aan de top de president van de Kultuurkamer (dr. T. Goedewaagen). De gilden en hun leiders waren:\nDe Kultuurkamer gaf vanaf januari 1942 een eigen tijdschrift uit: \"De Schouw\".\nAanmelding.\nDe inschrijvingsprocedure voor de Kultuurkamer was nogal omslachtig, zo blijkt uit de beschrijving van historicus Willem Otterspeer. Nadat een individu, vereniging of onderneming zich had aangemeld, verzond de afdeling Ledenregistratie het Aanmeldingsformulier A. Daarop moesten gegevens worden ingevuld als personalia, inkomen, beroep, gilde en niet-joodverklaring. Na ontvangst van het ingevulde formulier werd op een cartotheekkaart ingevuld dat de aanmeldingsplicht was vervuld. Het A-formulier werd door de Ledenadministratie doorgestuurd naar het betreffende gilde, dat twee vervolgformulieren naar de aanmelder stuurde. Formulier 1 bestond uit een uitvoeriger aanmeldingsformulier en Formulier 2 was een ari\u00ebrverklaring. Formulier 3 was een toelichting waarin verzocht werd de beide formulieren binnen 14 dagen ingevuld te retourneren. Vervolgens werd een dossier aangelegd en Formulier 4 naar het aspirant-lid gestuurd bij wijze van voorlopige legitimatie. Het gilde stuurde het dossier weer naar de Ledenregistratie met het advies om de aanmelder als lid aan te nemen of te weigeren. De Ledenregistratie voorzag het dossier van een registratienummer en stuurde het weer terug naar het gilde. In deze fase trad grote stagnatie op.\nMuziekgilde.\nLater in de oorlog moest elk orkest beschikken over een goedgekeurd repertoire om in het openbaar op te mogen treden. Het moest lid zijn van de Kultuurkamer en moest een zogenaamde 'stijlvergunning' hebben. Hiermee werd het bijvoorbeeld onmogelijk Amerikaanse muziek uit te voeren.\nLetterengilde.\nEind mei 1942 waren 93 schrijvers lid, waaronder P.C. Boutens, Dirk Coster en Lodewijk van Deyssel, maar de meesten waren vrij onbekend.\nVeel schrijvers weigerden lid te worden van de Kultuurkamer en konden daarom tijdens de oorlog niet doorwerken, omdat zij hun werk niet mochten publiceren. Enkele voorbeelden:\nNa de oorlog werd via een onderzoekscommissie aan een aantal Nederlandse auteurs een publicatieverbod van enkele jaren opgelegd. In deze commissie, de Eereraad voor de Letterkunde genoemd, zaten schrijvers als Martinus Nijhoff en Ferdinand Bordewijk.\nPersgilde.\nIn tegenstelling tot veel schrijvers meldden de meeste uitgevers zich wel voor de Kultuurkamer. Een krant die door bleef gaan was bijvoorbeeld \"De Telegraaf\" en die van de bezetter uiteraard alleen maar de nazikant mocht belichten. Aanvankelijk probeerde de hoofdredactie de pro-Duitse artikelen (geschreven door NSB-journalisten die bij de krant werkten) zo veel mogelijk naar de laatste pagina van de krant te dirigeren. Dat lukte aanvankelijk ook, maar uiteindelijk werden alle leden van de hoofdredactie door de nazi's uit de \"Telegraaf\"-redactie gewerkt. Wat overbleef was een volledig door de Duitsers gecontroleerde redactie en een pro-Duitse krant. In reactie daarop ontstonden verschillende illegale uitgeverijen, zoals De Bezige Bij.\nGilde voor Theater en Dans.\nArtiesten uit de amusementswereld probeerden zich over het algemeen niet aan aanmelding te onttrekken. Velen stonden zelfs positief tegenover de oprichting van de Kultuurkamer. Gedurende de jaren dertig was het aantal vari\u00e9t\u00e9artiesten in Nederland namelijk fors toegenomen. Onder de nieuwelingen bevonden zich veel personen wier vakbekwaamheid door hun collega's in twijfel werd getrokken. De Kultuurkamer werd onder andere opgericht onder het mom dat ze dergelijke 'beunhazerij' zou tegengaan.\nAls verzachtende omstandigheid voor het gebrek aan verzet onder amusementsartiesten werd na de oorlog ook wel aangevoerd dat de meesten van hen het vak van artiest als enige broodwinning hadden. Ook zou het voor hen, door de lichtvoetige aard van hun kunst, eenvoudiger zijn geweest om zich verre van politieke stellingname te houden.\nWim Sonneveld verwoordde zijn motivatie na de bevrijding in een theatervoorstelling als volgt:\nHet publiek scheen die opvatting te delen: oproepen in illegale verzetskrantjes om niet naar amusementsvoorstellingen te gaan hadden geen merkbaar effect. Onder de theaterartiesten die zich w\u00e9l aan aanmelding onttrokken waren Albert van Dalsum, Fien de la Mar, Hans Tiemeijer en Joop Doderer."}
{"id": "8380", "revid": "66965717", "url": "https://nl.wikipedia.org/wiki?curid=8380", "title": "Chimaera (mythologie)", "text": "De Chimaera (uit het Latijn, van het Griekse - ) is een wezen uit de Griekse mythologie. Het is een monsterlijk schepsel, samengesteld uit delen van meerdere beesten, afkomstig uit de streek Lyci\u00eb in Anatoli\u00eb. Bij uitbreiding is \"chimaera\" een algemene aanduiding geworden voor wezens die zijn opgebouwd uit verschillende diersoorten, eventueel inclusief de mens. Voor mens-diercombinaties bestaat echter een aparte aanduiding: theriantropen. In de biologie wordt de term chimaera gebruikt voor dieren waarin de kenmerken van verschillende soorten onregelmatig tot uiting komen.\nOorsprong en betekenis.\nDe oorspronkelijke Chimaera was een nakomeling van Typhon en Echidna, en daarmee een zuster van andere monsters zoals Cerberus en de Hydra. De Chimaera werd meestal afgebeeld met het hoofd van een leeuw, het lichaam van een geit en de staart van een slang, maar men heeft een Etruskische bronzen voorstelling gevonden van de Chimaera met het lichaam van een leeuw, waar aan de rug een geitenkop zit en de staart eindigt in de kop van een slang (de zogenaamde Chimaera van Arezzo, zie afbeelding). Ook zou de Chimaera vuur kunnen spuwen.\nHet waarnemen van de Chimaera was een voorteken van onweer, schipbreuken en natuurrampen (in het bijzonder vulkaanuitbarstingen). In middeleeuwse christelijke kunst verschijnt de Chimaera als symbool van satanische krachten.\nVolgens de Griekse mythologie bracht de Chimaera onheil over de streek Lyci\u00eb. De held Bellerophon, paardrijdend op Pegasus' rug, maakte een einde aan haar wandaden. Er zijn verschillende beschrijvingen van haar dood. Sommigen zeggen dat Bellerophon enkel zijn speer gebruikte; anderen dat hij zijn speerpunt met lood bekleedde dat, blootgesteld aan de vurige adem van de Chimaera, smolt en haar doodde. Een ander verhaal is dat Bellerophon de drie hoofden eraf hakte en zij dood op de grond viel.\nDe mythen over de Chimaera zijn te vinden in de \"Ilias\" (boek 6) van Homerus, in de \"Theogonia\" van Hesiodus, in de \"Aeneis\" (boek 6) van Vergilius, in de \"Metamorfosen\" (boek VI 339 en IX 648) van Ovidius, en in de \"Bibliotheca\" (boek 1) van Pseudo-Apollodorus.\nOrnamentkunst.\nDe Chimaera als fabelachtig monster met de kop van een leeuw, het lijf van een geit en de staart van een slang, dat vuur en vlammen uitwerpt, soms ook nog met vleugels of vlerken, is in de ornamentkunst (beeldhouwkunst) een veelvoorkomend motief."}
{"id": "8381", "revid": "583675", "url": "https://nl.wikipedia.org/wiki?curid=8381", "title": "Draak", "text": ""}
{"id": "8382", "revid": "344418", "url": "https://nl.wikipedia.org/wiki?curid=8382", "title": "Eenhoorn (fabeldier)", "text": "Een eenhoorn is een mythisch dier dat sinds de Oudheid wordt beschreven als een beest met een lange, puntige hoorn midden op zijn voorhoofd. De hoorn is kaarsrecht en heeft een spiraalvormige groef.\nDe eenhoorn stond afgebeeld op antieke zegels uit de Indusbeschaving en werd genoemd door auteurs uit de Griekse oudheid, zoals Ctesias, Strabo, Plinius de Jongere en Claudius Aelianus. De Bijbel beschrijft ook een dier, de \"re'em\" (waarschijnlijk een wilde stier of oeros), wat in sommige vertalingen ten onrechte werd weergegeven als 'eenhoorn'.\nIn de Europese volkscultuur werd de eenhoorn vaak afgebeeld als een wit paard- of geitachtig dier met een lange hoorn en gekloofde hoeven (soms met een geitensik). In de Middeleeuwen en Renaissance werd het gewoonlijk gekarakteriseerd als een zeer wild dier uit de bossen, dat symbool stond voor zuiverheid en genade, dat alleen kon worden gevangen door een maagd. De hoorn zou vergiftigd water kunnen zuiveren en ziekten kunnen genezen. In deze eeuwen werd de tand van een narwal, die een spiraalvormige groef heeft, soms verkocht als hoorn van een eenhoorn.\nGeschiedenis.\nDe oud-Indische mythe over de kluizenaar Gazellenhoorn verhaalt over Rsyasrnga (of Ekasrnga, letterlijk '\u00e9\u00e9n hoorn'). Deze Rsyasrnga is de zoon van een godin in de gedaante van een gazelle, en heeft daarom een hoorn op zijn hoofd. Hij werd door een aantrekkelijke courtisane naar het paleis gebracht, om een einde te maken aan een periode van droogte.\nIn 398 v.Chr. werd de eenhoorn vrij gedetailleerd beschreven door de Griekse arts en historicus Ctesias, die aan het hof van de Perzische koning erover hoorde in verhalen van reizigers uit Indi\u00eb. De Indiase wilde ezels, zo vertelde Ctesias in \"Indika\", waren zo groot als paarden en soms groter. Hun lichamen waren wit, hun hoofden paars, hun ogen blauw. Op hun voorhoofd hadden ze een scherpe hoorn, die wit was aan de basis, rood aan de bovenkant, en zwart in het midden. In Indi\u00eb en China was er v\u00f3\u00f3r die tijd al sprake van de eenhoorn. Ook de Romein Plinius de Oudere beschrijft het dier (\"Naturalis historia\", VIII, 31). Bij hem is de \"monocerotem\" een woest dier dat niet levend te vangen is. Het heeft het lijf van een paard, de poten van een olifant, de staart van een everzwijn en de kop van een hert, met midden op het voorhoofd een drie voet lange, zwarte hoorn.\nIn de \"Physiologus\", een boek over dieren en mythologische wezens, in de 2e eeuw in Alexandri\u00eb geschreven, wordt de eenhoorn in symbolische en vooral christelijke zin uitgelegd. Het dier kan worden gevangen door een zuivere maagd - wat zinnebeeld was van de komst van de Messias dankzij de maagd Maria. Zij kan hem vervolgens 'naar het paleis van de koning brengen', wat een overblijfsel lijkt van de Rsyasrnga-mythe. De kluizenaar met \u00e9\u00e9n hoorn is in de tussentijd getransformeerd tot een eenhoornig dier; de courtisane tot een maagd; en de hoorn verwees eerder naar de godin in de vorm van een gazelle, en nu verwijst de eenhoorn naar de Messias en zijn maagdelijke moeder.\nIn de 7e eeuw vereenzelvigt Isidorus van Sevilla de eenhoorn met de neushoorn (\"Etymologiae\", XII, 2). Hij beschrijft ook hoe de maagd te werk moet gaan om de eenhoorn te vangen: ze moet haar borsten ontbloten, waarna de eenhoorn rustig op haar af zal komen en zachtjes zijn hoofd op haar boezem neervlijen. Omgekeerd gebruikt Marco Polo rond 1300 de naam \"eenhoorn\" om de neushoorn te beschrijven. Hij geeft aan dat het dier geenszins lijkt op de eenhoorn zoals men die in Europa voorstelde.\nBronnen.\nBijbel.\nDe eenhoorn wordt op negen plaatsen in de Bijbel genoemd. Het is een vertaling van het latijnse woord \"unicornis\" in de Vulgaat of het Griekse \"monokeros\" in de Septuagint. Beide zijn een (misschien opzettelijke) onjuiste vertaling van het woord \"re'em\" (waarschijnlijk een wilde stier of woudos) in de Hebreeuwse bronteksten. Misschien was de eenhoorn, met genezende eigenschappen en als zinnebeeldige voorstelling van de menswording van Christus dankzij de maagd Maria, in de ogen van de vertalers een betere keus dan een wilde woudos.\nHet woord 'eenhoorn', een doorwerking van de vertaalfout, is in Nederlandse Bijbelvertalingen met name terug te vinden in oudere vertalingen als de psalter van Sint-Petersburg, de Bijbel van 1360, de Delftse Bijbel van 1477 en de Statenvertaling van 1637.\nEnkele voorbeelden van Bijbelpassages zijn:\nTot in de negentiende eeuw werd er sterk geloof gehecht aan het bestaan van de eenhoorn, omdat het dier immers (door de onjuiste vertaling) in de Bijbel werd vermeld, en wat in de Bijbel stond wel waar moest zijn.\nIn nieuwere vertalingen is het Hebreeuwse woord \"re'em\" vertaald met oeros, woudos, wilde stier of buffel.\nChristelijke iconografie.\nIn de Middeleeuwen werd de eenhoorn bestempeld als een sterk en woest beest en toch ook geassocieerd met kuisheid en maagdelijkheid, het dier kon immers alleen in bedwang gehouden worden door een maagd. Een tekst uit de 15e eeuw luidt: \u201cEen eenhoorn is zo sterk, dat geen jager hem vermag te vangen. Maar een maagd wordt geplaatst daar waar hij verwacht wordt, zij opent haar schoot en de eenhoorn legt zijn kop daarin. Hij verliest nu zijn woeste aard, valt in slaap en wordt verrast als een weerloos dier en gedood door de werpschichten der jagers\".\nIn de christelijke iconografie komen taferelen voor waarin de eenhoorn, opgejaagd door de engel Gabri\u00ebl, zijn hoofd en zijn hoorn gedwee in de schoot van de Maagd Maria legt, een afbeelding van de Annunciatie, de aankondiging van de menswording van God de Zoon aan Maria. De eenhoorn wordt zelfs het symbool van Jezus zelf zoals onder meer blijkt uit de analyse van het middeleeuwse Geraardsbergense handschrift van een Mariagebed, de 'Bedinghe van onser vrouwen'. Ook Jacob van Maerlant identificeert Jezus met de eenhoorn en legt dat expliciet uit.\nIn het museum \u2018The Cloisters\u201d - onderdeel van het Metropolitan Museum of Art, New York - vindt men een ietwat mysterieuze zaal behangen met een reeks middeleeuwse tapijten die taferelen uit de legende van de eenhoorn voorstellen. Bij \u201cLa dame \u00e0 la licorne\u201d in het Mus\u00e9e de Cluny in Parijs, een andere reeks van middeleeuwse tapijten, uitingen van Vlaams kunstambacht, kan je eveneens het geheim van de eenhoorn trachten te doorgronden.\nDe eenhoorn die zijn hoorn in de schoot van een maagd legt, de hoorn die het beeld van een fallus oproept, voor een erotische en seksuele connotatie is niet veel meer nodig. Zie bijvoorbeeld de jongeman op de speelkaart rechts, waar lichaamshouding en het doorlopen van beharing van ruiter en paard naar de hoorn duidelijk dienen om de gedachte aan een erectie op te roepen.\nMedicinale kracht van de hoorn.\nCtesias wist al te melden dat het stof dat van de hoorn werd geschraapt een middel vormde tegen vergiftigingen en dat degenen die uit de hoorn dronken, beschermd werden tegen krampen en vergiftigingen.\nHet poeder van de fijngemalen hoorn zou ook als afrodisiacum werkzaam zijn en dus de geslachtsdrift prikkelen.\nHildegard van Bingen schrijft: \"De dooier van een ei, vermengd met enig poeder van een eenhoornlever, vormt een zalf, die aan leprozen verlichting brengt, tenzij de dood hen als zijn slachtoffer heeft uitverkoren of het Gods wil is, dat zij niet zullen genezen.\"\nLennertus, die in 1630 professor in de medicijnen was te Wittenberg, spreekt van de invloed van de poreuze hoorn bij de genezing van epilepsie. In de 17e en de 18e eeuw kwam alicorn, een geneeskrachtig poeder dat van zulke hoorns werd gemaakt, nog voor op de geneesmiddelenlijst die door de English Royal Society of Physicians werd uitgegeven.\nHet mysterie wordt grotendeels ontluisterd door de vaststelling dat niet altijd de hoorn van het fabeldier bedoeld wordt, maar de slagtand van de narwal, een dolfijnachtige die zijn enige lange slagtand gebruikt als gevoelig tastorgaan.\nIn de kerk van Munsterbilzen (gemeente Bilzen) wordt een dergelijke tand uit de 12e eeuw, afkomstig uit het adellijke stift van Munsterbilzen, bewaard. De eenhoorn was vooral van nut bij het opsporen van water. Op een ets van \"de vader der Franse etsers\", Jean Duvet, die het dier als zijn symbool verkoos, is te zien hoe de eenhoorn met zijn hoorn in de aarde wroet om een verborgen waterbron aan het daglicht te brengen.\nHeraldiek.\nIn de heraldiek staat de eenhoorn voor strijdlust en dapperheid. Hij komt voor op familiewapens, wapens van steden en gemeenten (onder ander Perg in Noord-Oostenrijk, Menaldumadeel in Friesland, Kruibeke in Vlaanderen) als schildhouder (samen met een leeuw in het wapen van het Verenigd Koninkrijk, waarbij de eenhoorn Schotland voorstelt en de leeuw Engeland), als zittende schilddrager in het wapen van Hoorn in Noord-Holland.\nDe leeuw en de eenhoorn zijn verbonden door het verhaal dat de leeuw de enige vijand van de eenhoorn is in de dierenwereld. Door een list zou de leeuw hem ooit overmeesterd hebben: de leeuw ging voor een boom staan en sprong plots weg toen de eenhoorn hem aanviel; zo spietste de eenhoorn zichzelf met zijn hoorn vast in de boom.\nIn 1787 bleek Joan Geelvinck een hartschild met eenhoorn toegevoegd te hebben aan zijn familiewapen. De symboliek is intrigerend, de herkomst onduidelijk.\nEen aantal vrouwenabdijen, o.a. de Abdij van Herkenrode in Hasselt, dragen de eenhoorn in hun wapenschild. Daar verwijst de eenhoorn naar de symboliek uit de christelijke iconografie, de kuisheid en maagdelijkheid.\nPo\u00ebzie.\nDichters kwamen door het dier in vervoering, zoals de Amerikaanse Anne Morrow Lindbergh:\nOver het tapijt uit de reeks \"La dame \u00e0 la licorne\" in het Mus\u00e9e de Cluny in Parijs waarop een vrouw de eenhoorn een spiegel voorhoudt schreef Rainer Maria Rilke in een sonnet:\nHedendaagse literatuur.\nOok vandaag nog speelt de eenhoorn een magische rol in de literatuur. In \"Harry Potter and the Philosopher\u2019s stone\" komt een eenhoorn voor. Hij wordt weergegeven als het nobelste dier dat er bestaat, een krachtig magisch dier wiens zilveren bloed Voldemort drinkt om in leven te blijven.\nIn de film \"Heavenly Creatures\" van regisseur Peter Jackson (1994) komen in twee sc\u00e8nes ook eenhoorns voor, die zich bevinden in de fantasiewereld van de twee hoofdpersonen.\nUitgestorven.\nSommige wetenschappers beweren dat eenhoorns wel degelijk bestaan hebben. Zij steunen hiervoor voornamelijk op paleontologisch onderzoek en menen dat het om de Elasmotherium gaat, die duizenden jaren naast de mens geleefd zou hebben. Men heeft fossiele resten van een Siberische eenhoorn opgegraven in Kazachstan. Het is echter wel zo dat het echte dier en de sprookjesfiguur niet volledig overeenkomen. Zo zou de echte eenhoorn een bruine huid hebben gehad en meer op een neushoorn dan een paard lijken. De voornaamste gelijkenis blijft echter wel het uitsteeksel op de snuit."}
{"id": "8383", "revid": "15168", "url": "https://nl.wikipedia.org/wiki?curid=8383", "title": "Feniks", "text": "Een feniks of feuniks, soms: phoenix (Grieks: \u03a6\u03bf\u03af\u03bd\u03b9\u03be, foinix; Chinees: \u9cf3 of \u9cf3\u51f0 (Mandarijn: Feng of Fenghuang; Kantonees: Fong of Fong W\u00f4ong); Tibetaans: Me byi karmo) is een fabeldier uit de Griekse en de Chinese mythologie.\nEigenschappen.\nDe Grieken geloofden dat de feniks in staat was steeds weer opnieuw uit zijn eigen as herboren te worden. Hij zal dan boven in een boom van kruiden een nest maken en daarin verbranden. Door de geur van de kruiden zal hij opnieuw geboren worden. In de Chinese cultuur staat het dier voor het vrouwelijke geslacht op de wereld.\nOok schreef de Romeinse dichter Ovidius in een gedicht dat de Assyri\u00ebrs de vogel feniks noemen. Hij zou geen zaden en grassen eten, maar het sap van sappige kruiden gebruiken als levensmiddel. Na vijfhonderd jaar geleefd te hebben zou de feniks hoog in een eik een nest van schors, kruiden en mirre maken. Als hij erin zat vloog het in brand. De geur van de kruiden neemt de ziel van de oude feniks mee. Het lichaam verbrandt en er komt een kleine feniks uit. Hierin nam de oude ziel weer plaats om weer 500 jaar te leven.\nVoordat hij door de Grieken werd teruggehaald, verscheen de feniks, de goddelijke vogel, voor het eerst in Egypte; het is een grijsachtige reiger, een dier dat verbonden was aan de seizoenen en getijden van het water van de Nijl. De Egyptenaren dachten dat hij zichzelf voortplantte om mee te doen aan de feesten van de wedergeboorte van de natuur.\nHet christelijk geloof zag in de feniks het symbool van de herrijzenis.\nTwee Europese en ten minste \u00e9\u00e9n Aziatische ridderorden van de Feniks werden naar dit fabeldier genoemd: Orde van de Feniks (Griekenland), Orde van de Feniks (Hohenlohe) en Orde van de Feniks (Republiek China). De Japanse feniks of Ho-o' komt op medailles zoals de Medaille van het Japanse Rode Kruis voor. "}
{"id": "8384", "revid": "15168", "url": "https://nl.wikipedia.org/wiki?curid=8384", "title": "Griffioen", "text": "Een griffioen, ook grijpvogel of Vogel Grijp genoemd, is een hybridisch fabeldier dat de heerschappij over twee rijken symboliseert: over de aarde (zijn leeuwenlichaam) en over de lucht (de kop en de vleugels van een adelaar). Het is een hybride schepsel zoals ook de centaur, de draak en de hippogrief. Behalve de genoemde kenmerken heeft hij ook de oren van een paard en een hanenkam die lijkt gemaakt te zijn van vissenschubben.\nGeschiedenis.\nDe griffioen komt oorspronkelijk uit de mythologie van de Scythen en het Oude Griekenland. De Aziatische griffioen had een gekuifd hoofd, terwijl de Mino\u00efsche en Griekse griffioenen meestal in spiralen gevormde gekrulde manen hadden. Sinds de middeleeuwen komt hij ook in West-Europa voor, onder meer in de heraldiek. Zo speelt de griffioen bijvoorbeeld een belangrijke rol in het wapen van Pommeren. Vandaar dat de hertogelijke dynastie zich de \"griffioenen (Greifen)\" noemde. Ook is de griffioen een symbool voor goddelijke macht en een bewaker van het goddelijke.\nHet is wel verondersteld, het eerst door paleontoloog Jack Horner, dat de mythe van de griffioen die in de woestijnen van Azi\u00eb goudzoekers verslindt afkomstig is van mensen die aldaar fossielen van \"Protoceratops\" hadden aangetroffen, een dinosauri\u00ebr die ook een vogelachtige kop met snavel bezit."}
{"id": "8385", "revid": "1390", "url": "https://nl.wikipedia.org/wiki?curid=8385", "title": "Centaurus", "text": ""}
{"id": "8386", "revid": "62037", "url": "https://nl.wikipedia.org/wiki?curid=8386", "title": "Pegasus (mythologie)", "text": "Pegasus of Pegasos (Oudgrieks: ), in ouder Nederlands ook Pegaas, is een figuur uit de Griekse mythologie. Pegasus, het gevleugelde paard, ontstond uit een liefde tussen de gorgo Medusa en de zeegod Poseidon. Hij kwam ter wereld uit Medusa's bloed toen de held Perseus haar doodde.\nRol in de mythologie.\nZijn bekendste optreden is wellicht in de mythe van Bellerophon, waarin Bellerophon het dier vangt en temt zodat deze van dienst kan zijn in de strijd tegen de Chimaera en tegen de Amazonen. Bellerophon probeerde op Pegasus naar de Olympus te vliegen, maar de goden doorzagen de hoogmoedige daad van Bellerophon en stuurden een steekvlieg, die Pegasus onder de staart beet. Pegasus steigerde en Bellerophon viel eraf en stierf een gruwelijke dood (hoewel hij volgens sommige bronnen door de godin Athena werd gered).\nPegasus kwam wel op de Olympus aan en werd 'drager' van de bliksemschichten van Zeus.\nDe hoefslag van Pegasus schiep de bron Hippocrene.\nOverige religies.\nOok buiten de Griekse mythologie bestaan verhalen over een gevleugeld en vliegend paard, onder meer Buraq, in de islam,\nNaam.\nPegasus heeft zijn naam gegeven aan een van de sterrenbeelden aan het noordelijk halfrond Pegasus (sterrenbeeld). Hij is ook het dichterspaard, het rijdier van de dichters."}
{"id": "8387", "revid": "86479", "url": "https://nl.wikipedia.org/wiki?curid=8387", "title": "Zeemeermin", "text": "Een zeemeermin of kortweg meermin is een mythisch wezen, met het bovenlichaam van een vrouw en in plaats van benen een vissenstaart. Haar minder bekende mannelijke tegenhanger is de zeemeerman.\nGeschiedenis.\nVerhalen over zeemeerminnen gaan terug tot in de oudheid. Het mythische wezen van de allereerste zeemeerman vindt waarschijnlijk zijn oorsprong bij de Babyloni\u00ebrs en Soemeri\u00ebrs ongeveer 5.000 jaar voor Christus. Zij kenden de god Ea of Enki, de god van de zoete wateren, die volgens de mythologie de schepper en tegelijk redder van de mens is. Hij werd afgebeeld met een vissenstaart of met een vis over zijn hoofd. Ook de Syrische godin Atargatis werd afgebeeld als een menselijk torso met een vissenstaart. Zij is een van de eerst bekende vormen van een zeemeermin.\nIn de Griekse mythologie hadden zeedemonen eerder al hun domicilie gekozen in de grotten en op de rotsen rond de Tyrreense Zee. Door hun zachte gezang lokten zij de schippers op de klippen. Sirenen worden voor het eerst genoemd in de Odyssee van Homerus, waar deze half-vrouw half-vogel wezens hun charmes aan Odysseus tentoonspreidden. Zeemeerminnen, sirenen met een vissenstaart, kwamen in ook voor in de \"Physiologus\", een collectie moraliserende dierenverhalen, die waarschijnlijk rond de derde of vierde eeuw na Christus in het Grieks werden geschreven door een anonieme auteur. Deze \"Physiologus\" was een voorloper van de populaire bestiaria in de Middeleeuwen. Kerkvaders gebruikten de gespleten persoonlijkheid van zeemeerminnen - immers half vrouw, half vis - als een teken van wantrouwen. Het verhaal van sirenen en zeemeerminnen werd in de middeleeuwen door de Kerk dan ook gebruikt om mensen te waarschuwen voor het kwaad van de verleiding. In die tijd waren om die reden dan ook in veel kerken, kloosters en kathedralen afbeeldingen van zeemeerminnen te vinden.\nVermeende waarnemingen.\nDe middeleeuwse fantasie over meerminnen met een vissenstaart komt van de verhalen van zeelui, die dachten deze wezens in het schuim gezien te hebben. In werkelijkheid hebben zij waarschijnlijk zeekoeien gezien: deze zoogdieren uit tropische wateren hebben een spitse vorm; de vrouwtjes hebben ook tepels, die het beeld van de vrouwelijke lichaamsvormen oproepen. Columbus meende in 1493 zeemeerminnen te zien tijdens zijn reis naar Amerika en beschreef deze in zijn dagboek. In 1493, voor de kust van Hispaniola, rapporteerde hij 'vrouwelijke vormen' die hoog uit de zee zouden rijzen, maar \"niet zo mooi waren als vaak weergegeven\". Over het algemeen wordt gedacht dat Columbus die dag lamantijnen (een soort zeekoe) heeft zien zwemmen. In het logboek van de Engelse piraat Zwartbaard (1680-1718) wordt vermeld dat hij zijn bemanning instrueert om bepaalde wateren te mijden die hij \"betoverd\" noemt vanwege zeemeerminnen, die door Zwartbaard en zijn bemanning zouden zijn gezien.\nBoeronees zeewijf.\nBij de kust van Ambon zou in 1712 het zogenoemde \"Boeronees zeewijf\" zijn gevangen; volgens de overlevering overleefde deze zeemeermin vier dagen en zeven uur in een tobbe voordat ze doodging. Samuel Fallours, een kunstenaar die in dienst was van de Verenigde Oost-Indische compagnie en bij wie het zeewijf in huis zou hebben verbleven, tekende een afbeelding van de zeemeermin. De afbeelding werd opgenomen in het zo\u00f6logische platenboek \"Natuurlyke historie der Indische zee\u00ebn; behelsende de visschen, kreeften en krabben van verschillende kleuren en buitengewoone gedaanten van de Moluksche eilanden en op de kusten der zuidlyke landen\" van de in Amsterdam woonachtige boekverkoper en uitgever Louis Renard. In de tweede druk van de eerste uitgave van \"Natuurlyke Historie\" werden \u2212 om twijfel rondom de echtheid van de waarnemingen van de zeemeermin weg te nemen \u2212 verschillende 'ooggetuigenverslagen' opgenomen. Zo verklaarde de Nederlandse dominee Fran\u00e7ois Valentijn, die tweemaal met de VOC naar Azi\u00eb voer: Valentijn gebruikte Fallours' tekening van de zeemeermin, die hem door Renard was toegestuurd, in het derde deel van zijn \"Oud en Nieuw Oost-Indi\u00ebn\" (1726). Zo schreef hij: \nCaithness (Schotland).\nIn 1809 werd in Edinburgh het relaas gepubliceerd van twee voorvallen van vermeende waarnemingen van een zeemeermin. Eliza Mackay (dochter van de dominee in Reay) en haar vriendin C. Mackenzie beschreven in een brief aan mevrouw McInnes dat ze op 28 januari 1808 bij Reay (Caithness) in Schotland vanaf de kust een vrouwenfiguur in zee hadden gezien met dik, lang groen haar, een wit voorhoofd, neus en kin en heldere roze zijkanten van het gezicht. De neus en de lichtgrijze ogen zouden klein zijn geweest, de armen lang en slank en de vingers zouden geen vliezen hebben gehad. De vrouwen beweerden het fenomeen bij zonlicht bijna een uur te hebben waargenomen op slechts enkele yards afstand. Drie andere personen zouden volgens hen het voorval ook hebben gezien. William Munro, schoolleraar in Thurso, gaf aan zo'n twaalf jaar geleden - rond 1797 - in de buurt van Landsidehead bij Reay een naakte vrouw op een rots te hebben gadegeslagen, waarvan het lichaam tot in zee reikte. Het leek volgens hem alsof ze het haar aan het kammen was. Na enkele minuten zou ze in zee zijn verdwenen. Hij merkte verder op dat die dag de zon scheen en dat hij er niet ver vanaf was geweest. Zowel de vrouwen als de man gaven aan dat ze eerder vernomen hadden dat anderen aan die kust ook iets dergelijks hadden ervaren.\nFolklore.\nVerhalen en boeken.\nIn Nederland is de meermin van Edam, ook wel de zeemeermin van Haarlem genoemd, bekend. Deze meermin zou in 1403 na een zware storm, nadat de dijken gebroken waren, gevangen zijn in het Purmermeer bij Edam. Ze is naar Haarlem gebracht, heeft daar leren spinnen en een christelijke begrafenis gehad. Het verhaal over deze zeemeermin werd gedurende 600 jaar door veel schrijvers opgeschreven.\nIn het vestingsstadje Steenbergen zijn zeemeerminnen in het stadswapen verwerkt. Er gaan diverse sagen rond over de 'wraakzuchtige zeemeerminnen' van Steenbergen. In de sage worden historische tegenslagen in de stad verbonden aan een vloek die de zeemeerminnen.\nOok Muiden kent een legende over een zeemeermin. Als vissers een gevangen exemplaar vrijlaten, zingt ze: \"Muiden zal Muiden blijven, Muiden zal nooit beklijven\". Een andere bekende sage is \"De zeemeermin van Westenschouwen\".\nEr is een verhaal over een kofschip op de Noordzee dat opeens stil lag. De schipper ging kijken en zag een meerman aan het roer hangen. Hij zegt dat zijn vrouw in barensnood is en hij vraagt of de vrouw van de schipper haar wil ondersteunen. De schippersvrouw heeft zelf zes kinderen en weet wat de zeevrouw doormaakt. Ze gaat meteen overboord en verdwijnt in de diepte. Het schip ligt stil en na lange tijd brengt de meerman de schippersvrouw naar boven. Ze is droog, alleen de zoom van haar rok wordt nat als de schipper haar in zijn armen pakt. Het schip zeilt razendsnel verder en haalt binnen een kwartier de stilstand in. De koopvaarder doet goede zaken en zolang hij de Noordzee bevoer, zat alles hem mee.\nEen verhaal uit de Ierse mythologie vertelt over een arme visser die een zeemeermin ontmoet. Ze belooft hem altijd veel vis in ruil voor zijn zoon als deze 20 jaar is. De man heeft geen zoon en neemt het aanbod aan. Hij wordt bang als het bijna twintig jaar later is en zijn zoon dus bijna zo oud is als destijds was afgesproken. Hij stuurt hem weg van de zee. De jongen maakt veel avonturen mee en wordt verliefd op een prinses die wordt geofferd aan het monster in het loch. Hij redt de jongedame en ze trouwen. Op zijn twintigste verjaardag komt de zeemeermin echter in de loch en eist de jongeman op. Hij kan ontkomen, maar zijn vrouw wordt onder water getrokken. Door een witte hinde te pakken, waaruit een kraai verschijnt, waaruit een forel verschijnt, waaruit een ei verschijnt weet de jongeman de zeemeermin te verslaan. Ze vraagt hem het ei niet te vernietigen, want haar ziel ligt hierin verborgen. De man eist zijn vrouw terug, en dit gebeurt, waarna hij het ei toch stuk trapt en de zeemeermin vernietigd wordt."}
{"id": "8389", "revid": "3674", "url": "https://nl.wikipedia.org/wiki?curid=8389", "title": "Kruidachtig", "text": "Een kruidachtige plant of kruid is een vaatplant die niet of in zeer geringe mate verhout is en geen (of nauwelijks) secundaire diktegroei kent. Kruidachtige planten hebben dus geen stam, stengels of takken die jaarlijks dikker worden.\nKruidachtige planten worden in flora's kruiden genoemd, zoals in de 22ste druk van \"Heukels' Flora van Nederland\". Een kruidachtige plant kan eenjarig, tweejarig, meerjarig of vast (overblijvend kruid) zijn. Onder de landbouwgewassen bevinden zich veelal kruidachtige planten zoals de tomaat en komkommer en verschillende groenten.\nHet begrip \"kruidachtige plant\" is een ander begrip dan \"kruid\", zoals het gebruikt wordt voor planten of een delen daarvan, die voor een bepaald doel gebruikt worden zoals medicinaal (medicinale kruiden), of specerijen, keukenkruiden en tuinkruiden om gerechten van een bepaalde smaak te voorzien. De meeste kruidachtige planten zijn geen \"kruid\" in deze zin van het woord. Specerijen die in de keuken gebruikt worden, zijn niet altijd afkomstig van kruidachtige planten; rozemarijn heeft houtige stengels, kaneel is de binnenbast van enkele boomsoorten en laurierbladeren groeien aan een boom (\"Laurus nobilis\"). \n\"Onkruiden\" zijn planten die, afhankelijk van het grondgebruik op de plaats ze groeien, lokaal ongewenst zijn. De term \"onkruid\" wordt met name gebruikt door hoveniers, groenbeheerders, tuinliefhebbers, landbouwers en in de bestrijdingsmiddelenhandel."}
{"id": "8391", "revid": "131934", "url": "https://nl.wikipedia.org/wiki?curid=8391", "title": "IJsduiker", "text": "De ijsduiker (\"Gavia immer\") is een vogel uit het geslacht der zeeduikers (\"Gavia\"). Dit is het enige geslacht in de familie Gaviidae en de orde Gaviiformes.\nKenmerken.\nDe ijsduiker is een vrij grote trekvogel van ongeveer 70-80 centimeter in lengte en een gewicht van 3 tot 4,5\u00a0kg. Hij houdt zijn nek gestrekt tijdens de vlucht. In de broedtijd is de ijsduiker de enige vogel met een volledig zwarte kop en een lichte, zwart-wit gestreepte hals. De zwarte snavel onderscheidt hem van de geelsnavelduiker (\"Gavia adamsii\"). De rug heeft een zwart-wit dambord patroon, de onderkant is wit.\nBuiten de broedtijd is de vogel minder opvallend getekend, van boven is hij dan donkerbruin tot zwart. De onderdelen, de keel en zijkanten van de kop zijn wit.\nIn de broedtijd maakt de vogel een merkwaardig klagend geluid met een vibrato erin. Het geluid is typerend voor de Canadese wildernis en wordt wel met het gelach van een geestesgestoorde vergeleken, vandaar de Noord-Amerikaanse naam: \"loon\" (van loony: gek).\nDe ijsduiker is erg territoriaal ten opzichte van soortgenoten, maar kan ook stevig uit de hoek komen tegen andere watervogels. In 2020 werd een geval waargenomen waarbij de ijsduiker een Amerikaanse zeearend had gespiest met zijn snavel.\nLeefwijze.\nAls alle leden van de duikerfamilie leeft de ijsduiker van de visvangst, maar ook kreeftachtigen en soms zelf waterplanten staan op het menu. De vogel duikt meestal zo'n 2-4 meter diep maar is ook wel op 60 m diepte aangetroffen. Een voorwaarde is dat het water helder is, want de vogel jaagt op zicht.\nVoortplanting.\nBeide partners zorgen voor de jongen, die bij hun ouders blijven tot ze 10 tot 11 weken oud zijn en kunnen vliegen. De jongen liften soms mee op de rug van de ouders.\nVerspreiding en leefgebied.\nDe ijsduiker broedt aan binnenwateren van Alaska, Canada, Groenland en IJsland. 's Winters trekt hij ver naar het zuiden en is hij te vinden aan de kusten van Europa - van Noorwegen tot Portugal - en Noord-Amerika -Californi\u00eb en de Golfkust.\nVoorkomen in Nederland.\nDe ijsduiker is in Nederland een zeldzame gast met slechts enkele tientallen die elk jaar gezien worden. Voornamelijk tijdens zeetrektellingen (systematische tellingen op een vast punt langs de kust) en bij bekende plekken als de Brouwersdam en de havenpieren van IJmuiden. Enkele malen worden ook vogels in het binnenland gezien, onder andere op de grote rivieren, de Maasplassen in Limburg en de randmeren zijn diverse waarnemingen in de periode 1990-2010 gedaan.\nTrivia.\nDe ijsduiker (\"common loon\") is de nationale vogel van Canada en staat afgebeeld op de Canadese eendollarmunt die dan ook een \"loonie\" genoemd wordt."}
{"id": "8394", "revid": "69463", "url": "https://nl.wikipedia.org/wiki?curid=8394", "title": "Grote zilverreiger", "text": "De grote zilverreiger (\"Ardea alba\") is een witte vogel uit de familie van de reigers. Voorheen stond de vogel ook bekend als \"Egretta alba\" (Linnaeus, 1758) of \"Casmerodius albus\".\nUiterlijke kenmerken.\nMet zijn lengte van 85-100 cm is de grote zilverreiger even groot als de blauwe reiger. De spanwijdte is 1,45 tot 1,70 m, het gewicht 1 tot 1,5 kg.\nVoortplanting.\nDe grote zilverreiger nestelt in bomen, vaak in kolonies met andere in kolonies broedende watervogels.\n&lt;br&gt;\nVoedsel.\nDe grote zilverreiger leeft van vis, amfibie\u00ebn, kleine zoogdieren en soms ook reptielen en vogels. Ze foerageren meestal in ondiep water, maar ook op het land. Hun jachttechniek is eenvoudig: langdurig roerloos staan tot een prooidier in de buurt komt of heel rustig wadend de prooi achtervolgen. Eenmaal dichtbij spietsten (\"rijgen\") ze hun prooi aan hun dolkvormige snavel.\n&lt;br&gt;\nVerspreiding en status.\nDe grote zilverreiger komt onder meer voor in Itali\u00eb, op de Balkan en in Turkije. Hij is bezig aan een opmars in Europa en broedt nu ook in Belgi\u00eb, Nederland, Duitsland, Slowakije, Polen, Wit-Rusland en Litouwen. Het eerste broedgeval in Nederland vond plaats in 1978 (Oostvaardersplassen). Het aantal broedparen in Nederland steeg geleidelijk tussen 1978 en 2007 naar 150 per jaar. Omdat het in het begin niet duidelijk was dat deze vogel als broedvogel zich zou handhaven, werd hij in 2004 als \"gevoelig\" op de Nederlandse rode lijst gezet. Op de internationale IUCN-lijst (vermeld als \"Casmerodius albus\") staat hij als \"niet bedreigd\", maar hij valt wel onder het AEWA-verdrag.\nOok buiten de broedtijd wordt de grote zilverreiger in Nederland en Belgi\u00eb steeds vaker waargenomen.\nOndersoorten.\nEr zijn vier ondersoorten die onderling nauwelijks verschillen. \"Ardea alba modesta\" wordt door sommige taxonomen ook wel beschouwd als een soort (oosterse grote zilverreiger).\nStatus wereldwijd.\nDe grootte van de totale populatie wordt geschat op 0,6-2,2 miljoen volwassen vogels. Op de Rode lijst van de IUCN heeft deze soort de status \"niet bedreigd\"."}
{"id": "8395", "revid": "34579", "url": "https://nl.wikipedia.org/wiki?curid=8395", "title": "Patricia Hearst", "text": "Patricia Campbell (Patty) Hearst (San Francisco, 20 februari 1954) is een Amerikaanse erfgename die bekend werd na haar ontvoering door het Symbionese Liberation Army (SLA) en haar betrokkenheid bij een bankoverval tijdens haar gevangenschap.\nLevensloop.\nPatty Hearst is de kleindochter van de mediamagnaat William Randolph Hearst. Ze studeerde kunstgeschiedenis aan de UC Berkeley en woonde samen met haar verloofde in een appartement in Berkeley toen ze op 4 februari 1974 werd ontvoerd door leden van de SLA.\nOntvoering en radicalisering.\nDe SLA koos Hearst vanwege haar rijke familie, in de hoop publieke aandacht te krijgen voor hun anti-kapitalistische agenda. Hearst werd wekenlang geblinddoekt opgesloten in een kast en mishandeld, terwijl ze tussen verschillende schuilplaatsen werd verplaatst.\nIn ruil voor haar vrijlating eiste de SLA dat de familie Hearst voedsel zou uitdelen aan de armen. Haar familie doneerde uiteindelijk zes miljoen dollar aan voedselhulp, maar Hearst werd niet vrijgelaten omdat de SLA ontevreden was over de kwaliteit van het voedsel.\nKort daarna verscheen een audioboodschap waarin Hearst verklaarde dat ze zich had aangesloten bij de SLA en haar naam had veranderd in \"Tania\", een verwijzing naar Tamara Bunke, een revolutionaire die streed met Che Guevara.\nBankoverval.\nOp 15 april 1974 werd Hearst gefotografeerd terwijl ze met een M1 Carbine deelnam aan een gewapende overval op een filiaal van de Hibernia Bank. Dit werd bevestigd door bewakingsbeelden van de overval, waarbij Hearst niet onder dwang leek te handelen. In latere opnames rechtvaardigde ze de overval en noemde zichzelf een \"goede soldaat in het leger van het volk\".\nArrestatie en rechtszaak.\nOp 18 september 1975, na 19 maanden op de vlucht te zijn geweest, werd Hearst gearresteerd in San Francisco en beschuldigd van deelname aan de bankoverval. Tijdens haar proces verklaarde ze dat ze was gehersenspoeld en seksueel misbruikt door leden van de SLA, wat leidde tot een extreme vorm van Stockholmsyndroom. Ondanks deze verdediging werd ze schuldig bevonden en veroordeeld tot zeven jaar gevangenisstraf.\nNa bijna twee jaar in de gevangenis te hebben doorgebracht, kreeg Hearst in 1979 gratie van president Jimmy Carter. In 2001 verleende president Bill Clinton haar volledige amnestie.\nLatere leven.\nNa haar vrijlating publiceerde Hearst in 1982 haar autobiografie, \"Every Secret Thing\", waarin ze haar kant van het verhaal vertelt. Later acteerde ze in verschillende films en begon ze met succes deel te nemen aan hondenshows, waarbij haar hond in 2015 een prijs won op de Westminster Kennel Club hondenshow. "}
{"id": "8396", "revid": "215265", "url": "https://nl.wikipedia.org/wiki?curid=8396", "title": "Roethenen (Karpati\u00eb)", "text": "Roethenen (Roetheens: \u0420\u0443\u0441\u0438\u043d\u044b, \"Roesyny\"; Oekra\u00efens en Servisch: \u0420\u0443\u0441\u0438\u043d\u0438; \"Roesyny\", Hongaars: \"Ruszinok\") of \"Roesynen\" is in het huidige spraakgebruik de benaming voor de meest zuidwestelijke der Oost-Slavische volksstammen, in essentie diegenen wier voorouders ten tijde van Oostenrijk-Hongarije in het Hongaarse gedeelte woonden (Karpato-Roetheni\u00eb). De academische wetenschap classificeert Roethenen vaak als Oekra\u00efners, maar er zijn mensen die het standpunt innemen dat Roethenen een onafhankelijke etnische groep zijn. Sommige Roethenen en Roetheense organisaties beschouwen zichzelf als een apart volk, en sommige als Oekra\u00efners.\nGeschiedenis.\nMet de naam \"Roethenen\" werden op verschillende momenten in de geschiedenis verschillende bevolkingsgroepen van Roetheni\u00eb aangeduid, met name voor de Oost-Slavische volkeren binnen het Pools-Litouwse Gemenebest. De benaming werd ook gebruikt voor de Oostelijke Slaven die binnen de grenzen van Oostenrijk (vanaf 1867: Oostenrijk-Hongarije) woonden (in Galici\u00eb en Lodomeri\u00eb, de Boekovina en verschillende gebieden die tot Hongarije behoorden).\nHun taal onderscheidde zich enigszins van die van de Oekra\u00efners in Rusland, maar vooral kerkelijk weken ze af: zij behoorden tot de ge\u00fcnieerde kerk (liturgisch oosters-orthodox, maar de paus van Rome erkennend), namelijk de Roetheens-Katholieke Kerk.\nIn de 19e eeuw liepen hun culturele ori\u00ebntaties uiteen: sommigen richtten zich op Rusland, anderen op de Oekra\u00efners in Rusland en weer anderen zagen zich vooral als Roetheen. Omdat de naam \"Oekra\u00efners\" (\"grensbewoners\") een Russisch perspectief weergeeft, wensten velen zich niet met het Oekra\u00efense nationalisme te identificeren, temeer daar ze nooit bij het Russische Rijk behoord hadden. Ze noemden zich daarom geen Oekra\u00efners maar \"Roesyny\".\nNa de Tweede Wereldoorlog woont het merendeel van hen binnen Oekra\u00efne: de verwantschap met Oekra\u00efners en de druk van de overheid hebben ertoe geleid dat een deel van de Roethenen zichzelf als Oekra\u00efners beschouwt. Het grootste deel van de Roethenen is het hier echter niet mee eens en beschouwt zichzelf als een zelfstandig volk. Zij ijveren voor meer zelfstandigheid van het Roetheense volk binnen de Oekra\u00efense staat, waarbij er ook separatistische Roethenen zijn. Verder beschouwen sommige Roethenen zichzelf als Russen.\nMinderheden.\nBuiten Oekra\u00efne ligt dat genuanceerder. In de volgende landen bestaan Roetheense minderheden:\nDe Roethenen (hun benaming hangt samen met die van het Kievse Rijk of \"Kyjivska Roes\") hebben hun naam gegeven aan het gebied Karpato-Roetheni\u00eb (dat ook bekendstaat onder de namen Karpato-Oekra\u00efne, Transkarpati\u00eb en een reeks andere namen). Deze benaming is verwant met die van de Russen en stamt nog uit de tijd waarin Oost-Slavische stammen nog niet tot zelfstandige naties waren geconsolideerd. Tot in de 19e eeuw noemden de Roethenen zich zowel \"Roesyny\" als \"Roesky\".\nDit gebied behoort sinds de Tweede Wereldoorlog tot Oekra\u00efne (tot 1991 binnen de Sovjet-Unie)."}
{"id": "8397", "revid": "12930", "url": "https://nl.wikipedia.org/wiki?curid=8397", "title": "Cultuurkamer", "text": ""}
{"id": "8398", "revid": "918400", "url": "https://nl.wikipedia.org/wiki?curid=8398", "title": "Charles Lindbergh", "text": "Charles Augustus Lindbergh (Detroit, 4 februari 1902 \u2013 Kipahulu, (Maui, Hawa\u00ef), 26 augustus 1974), bijgenaamd \"The Lone Eagle\", was Amerikaans luchtvaartpionier, schrijver en uitvinder.\nLevensloop.\nCharles Lindbergh groeide op in Little Falls in Minnesota. Hij was de zoon van Charles August Lindbergh en Evangeline Lodge Land. In de jaren twintig was hij in de burgerluchtvaart als luchtpostpiloot werkzaam. Wereldberoemd werd hij door op 20 en 21 mei 1927 non-stop over de Atlantische Oceaan van New York naar Parijs te vliegen in zijn vliegtuig met de naam \"Spirit of St. Louis\". Hij won daarmee de \"Orteig-prijs\" van 25.000 dollar.\nEerbetoon.\nOp 13 augustus 1927 werd Lindbergh door het stadsbestuur van Chicago voor zijn prestatie gehuldigd met een feest waarbij meer dan duizend gasten aanwezig waren. Het stadsbestuur deed hem een ontwerp voor een baken cadeau dat in 1930 boven op het toenmalige Palmolive-gebouw zou worden gerealiseerd als ori\u00ebntatiepunt voor vliegtuigen.\nInspectie van de Luftwaffe.\nLindbergh verhuisde voor enige tijd naar Groot-Brittanni\u00eb tijdens de opkomst van het nationaalsocialisme. Van daaruit reisde hij op verzoek van de Verenigde Staten in 1937 en in 1940 verschillende malen naar nazi-Duitsland. Hij werd daar ontvangen door Hermann G\u00f6ring, die hem rondleidde langs militaire vliegvelden en fabrieken. Hij vloog daar in de Junkers Ju 88 en de Messerschmitt Bf 109 en was zeer onder de indruk. Hij waarschuwde later de Verenigde Staten voor de gevaren van de nazi-luchtmacht, wat juist de bedoeling was van de nazi's.\nDoor Hermann G\u00f6ring werd hem ook de Orde van Verdienste van de Duitse Adelaar aangeboden. Dat werd hem later erg kwalijk genomen, maar Lindbergh weigerde de onderscheiding terug te geven. Hij meende dat het teruggeven van onderscheidingen, die in vredestijd als gebaar van vriendschap zijn uitgereikt, geen constructief effect zou hebben.\nTweede Wereldoorlog.\nLindbergh stelde zich nog kandidaat voor het Amerikaanse presidentschap en pleitte voor handhaving van de Monroe-doctrine. Hij streefde naar neutraliteit van de Verenigde Staten in de eerste jaren van de Tweede Wereldoorlog. Maar toen de V.S. bij de oorlog werd betrokken door de Japanse verrassingsaanval op Pearl Harbor op 7 december 1941 meldde hij zich voor de US Air Force. President Roosevelt vond hem echter een landverrader en meeloper van het Nazi-regime.\nOm toch een militaire rol te kunnen vervullen bood Lindbergh zijn diensten aan als consultant bij een aantal vliegtuigbouwers. Als technisch adviseur was hij in 1942 bij \nFord betrokken bij de productie van de B-24 Liberator in Willow Run. In 1943 was hij werkzaam bij United Aircraft bij de Chance-Vought Division en bezocht het slagveld op de Stille Oceaan om het functioneren van gevechtsvliegtuigen te bestuderen.\nOp 21 mei 1944 vloog Lindbergh in de buurt van het door de Japanners bezette Rabaul met een VMF-222 een eerste gevechtsmissie en nam in de Stille Oceaan deel aan aanvallen op Japanse posities. In totaal vloog hij ongeveer vijftig gevechtsmissies als burger. Op 28 juli 1944, tijdens een P-38-escortmissie met de 433 Fighter Squadron in het gebied rond Ceram schoot hij een Japans Sonia-observatievliegtuig neer. De piloot daarvan was kapitein Saburo Shimada, commandant van de 73ste Independent Chutai.\nNa de oorlog.\nLindberghs faam zorgde er tot aan zijn dood voor dat hij een belangrijke stem kreeg als vertegenwoordiger van de luchtvaart. Hij was lid van verschillende nationale en internationale comit\u00e9s, zoals het \"National Advisory Committee for Aeronautics.\" Hij won in 1956 een Pulitzer-prijs voor zijn boek \"The Spirit of St. Louis\" over zijn historische vlucht.\nUitvinder.\nVoor uurwerkfabrikant Longines ontwierp Lindbergh een polshorloge speciaal voor piloten. \nAls gevolg van het overlijden van zijn schoonzuster aan een ernstige hartkwaal, ontwikkelde Lindbergh een glazen perfusiepomp waarmee hartoperaties mogelijk werden gemaakt. In 1938 publiceerde hij samen met de Franse arts en Nobelprijswinnaar Alexis Carrel het boek \"The Culture of Organs\" dat handelde over kunstorganen. Daarin werd onder andere het kunsthart en de voorloper van de hart-longmachine beschreven.\nIn 1929 was Lindbergh ook ge\u00efnteresseerd geraakt in de techniek van raketten ontwikkeld door Robert Goddard. Lindbergh bemiddelde in een schenking van Daniel Guggenheim aan Goddard en bleef zijn hele leven bij diens werkzaamheden betrokken.\nLindbergh wordt erkend voor zijn ontdekking en vastlegging van polaire vliegroutes, zoals ook de vliegtechniek op grote hoogte, de verkorting van de vliegtijd en de vermindering van het brandstofverbruik. Zijn vernieuwingen legden de basis voor het intercontinentale luchtverkeer.\nPriv\u00e9leven.\nHij trouwde Anne Morrow en kreeg zes kinderen. \nOntvoering van Charles jr..\nDe eerste zoon, Charles jr., werd in 1932 ontvoerd en vermoord toen hij twee jaar oud was. Het kind werd vlak bij het huis teruggevonden. De verdachte, Bruno Hauptmann, een timmerman en Duitse immigrant, werd gearresteerd, berecht en ge\u00ebxecuteerd, ofschoon hij een geldig alibi had en tot zijn dood heeft beweerd onschuldig te zijn. \nOpmerkelijk aan deze zaak is dat Lindbergh kort voor de ontvoering naar een totaal afgezonderde plek verhuisde. Hij orkestreerde het politieonderzoek tot in detail en verbood zowel pers als politie met het huispersoneel te spreken. \nLindbergh was een aanhanger van het nazigedachtegoed en een fervent aanhanger van de eugenetica. Zijn ontvoerde kind was verstandelijk gehandicapt. Er zijn dan ook sterke geruchten dat Lindbergh zelf de dader zou zijn geweest en de ontvoering zou hebben ge\u00ebnsceneerd.\nNa zijn eerste zoon Charles jr. kreeg Lindbergh nog vijf kinderen met zijn vrouw Anne Morrow; de dochters Reeve en Anne, en de zonen Land, Jon en Scott.\nDubbelleven.\nNa de Tweede Wereldoorlog woonde hij in Connecticut en de laatste jaren van zijn leven bracht hij door op Hawa\u00ef. Charles Lindbergh overleed op 72-jarige leeftijd aan kanker. Zijn vrouw Anne Morrow Lindbergh overleed op 7 februari 2001 op 94-jarige leeftijd in Vermont.\nIn 2003, twee jaar na het overlijden van zijn echtgenote, kwam aan het licht dat Charles Lindbergh een dubbelleven leidde en in Europa drie geheime gezinnen had gesticht. In zijn boek \"The Double Life of Charles A. Lindbergh\" onthulde auteur Rudolf Schroeck aan de hand van foto's en meer dan 150 liefdesbrieven (door Lindbergh enkel ondertekend met het initiaal 'C') dat Lindbergh nog zeven buitenechtelijke kinderen had. Dit werd later bevestigd door DNA-onderzoek. Zo bleek hij twee kinderen te hebben van een zekere Valeska, zijn priv\u00e9secretaresse van adellijke Pruisische afkomst, en vijf kinderen bij de Duitse zusjes Brigitte en Mariette Hesshaimer, die bevriend waren met Valeska. De kinderen kregen van hun moeder te horen dat Careu Kent, een fictieve Amerikaanse schrijver, hun biologische vader was."}
{"id": "8400", "revid": "967", "url": "https://nl.wikipedia.org/wiki?curid=8400", "title": "Ramses Shaffy", "text": "Ramses Shaffy (Neuilly-sur-Seine, 29 augustus 1933 \u2013 Amsterdam, 1 december 2009) was een Nederlands chansonnier, componist, liedjesschrijver en acteur. Na een carri\u00e8re als acteur bij de Nederlandse Comedie maakte Shaffy sinds de jaren zestig furore als zanger. Liedjes als \"Sammy\", \"We zullen doorgaan\", \"Pastorale\", \"Laat me\", \"Zing, vecht, huil, bid, lach, werk en bewonder\" en \"Shaffy cantate\" uit de jaren zestig en zeventig werden krachtige meezingers.\nBiografie.\nJeugd.\nRamses Shaffy (koosnaam Didi) werd geboren in de Parijse voorstad Neuilly-sur-Seine, als zoon van de Egyptische consul Rams\u00e8s Shaffy Bey en de Poolse gravin Alexandra de Wysocka van Russische afkomst (\"comtesse Romanov\"). De eerste zeven jaar van zijn leven bracht hij door in Cannes bij zijn moeder. Toen deze tuberculose kreeg, kwam Shaffy \u2014 via een tante in Utrecht en een kindertehuis in Zeist \u2014 terecht in het Leidse pleeggezin van Roos en Herman Snellen, waar hij opgroeide als Didi Snellen. Het afscheid van zijn moeder is een ingrijpend moment in zijn leven geweest, getuige zijn liedje \"De trein naar het noorden\".\nCarri\u00e8re.\nHij maakte de middelbare school niet af en werd in 1952 aangenomen op de Amsterdamse toneelschool. Vervolgens debuteerde hij in 1955 bij de Nederlandse Comedie. In 1960 reisde hij met zijn partner Joop Admiraal naar Rome in de hoop daar werk te vinden als filmacteur, maar onverrichter zake keerden ze weer terug. De brieven aan hun gezamenlijke vriendin Shireen Strooker werden in 2004 gebundeld in \"Brieven uit Rome\".\nIn 1961 speelde Shaffy de rol van Mr Darcy in de televisieserie \"De vier dochters Bennet\", naar het boek \"Pride and Prejudice\" van Jane Austen. Hij speelde ook in een aflevering van de televisieserie \"De Fuik\", die in 1962-1963 werd uitgezonden. In 1964 richtte hij de theatergroep \"Shaffy Chantant\" op. In dit programma trad naast pianist Polo de Haas, Loesje Hamel en diverse gasten als Joop Admiraal ook zangeres Liesbeth List op, met wie hij langdurig zou samenwerken. Polo de Haas werd later vervangen door Louis van Dijk. Het bekendste lied van de groep werd de \"Shaffy cantate\". Hierna toerden Shaffy en List door het land met het trio Louis van Dijk. In die periode had Shaffy zijn grootste hit: \"Sammy\", waarvoor hij in 1967 een gouden single kreeg uitgereikt door Mies Bouwman. In 1968 kwam er een tweede programma: \"Shaffy Cantate\" met wederom Liesbeth List en onder meer Thijs van Leer (aan hem is het lied \"Jij bent nu daarbinnen\" gewijd) en met Marjol Flore. Shaffy had weinig muzikale opleiding, werkte vooral op basis van intu\u00eftie, en noteerde zijn muziek niet.\nMet Liesbeth List nam hij in 1968 onder andere het lied \"Pastorale\" op. In de jaren daarna tourden ze door Nederland en Vlaanderen. Hun tienjarig samenzijn werd gevierd met de lp \"Samen\" (1976) en een nieuwe theatertournee. Ook speelden beiden in de televisiefilm \"De Liefdeswacht\" (1974), waarin Shaffy een liefdesjunk speelde die postvatte voor het landhuis van Claudia (Liesbeth List).\nShaffy trad vanaf begin jaren tachtig ook weer op als acteur, zowel in films als op de planken (Toneelgroep Amsterdam). Hij oogstte in 1993 succes met zijn vertolking van Don Quichot in de musical \"De man van La Mancha\" van het Koninklijk Ballet van Vlaanderen. Ook speelde hij in de Vlaams/Nederlandse miniserie \"Willem van Oranje\" (1984) de rol van Graaf van Egmont.\nNiet lang na de eeuwwisseling werd Shaffy opgenomen in het Dr. Sarphatihuis omdat hij na langdurig overmatig alcoholgebruik verschijnselen vertoonde van het syndroom van Korsakov.\nIn het najaar van 2005 stond hij voor het eerst sinds jaren weer in de hitparades, met een nieuwe versie van zijn hit \"Laat me\" (1978), dit keer samen gezongen met de band Alderliefste en Liesbeth List.\nDaarna trad Shaffy af en toe weer op. Zo zong hij tijdens een benefietconcert in Het Concertgebouw in 2005, en tijdens een openluchtconcert in het Belgische Sint-Niklaas, ter gelegenheid van de 11 juli-feesten in 2008. Na afloop van dat laatste optreden kreeg hij bloemen aangeboden door het zangduo Nicole &amp; Hugo, dat eerder dat jaar met zijn versie van \"Pastorale\" in de Vlaamse hitparade stond.\nOverlijden.\nOp 5 mei 2009 werd bekend dat Shaffy aan slokdarmkanker leed. Zijn laatste optreden was op 27 november 2009 in de Sint Laurenskerk te Rotterdam. Hoewel hij inmiddels ernstig ziek was, speelde hij daar piano bij de uitreiking van de Laurenspenning aan Sander de Kramer. Shaffy overleed vier dagen later. Op 8 december werd hij begraven op Zorgvlied. Zijn graf ligt aan het pleintje Bouwmeester, vlak onder een jonge boom. Tijdens zijn begrafenis was deze boom versierd met rode rozen en witte linten met elk een woord uit de tekst: Zing, vecht, huil, bid, lach, werk en bewonder. Niet zonder ons.\nNa zijn overlijden werd het \"Ramses Shaffy Fonds Voor Jonge Kunstenaars\" opgericht. Uit de nalatenschap van Shaffy wordt onder andere de \"Shaffy Cheque\" uitgekeerd.\nPrijzen.\nIn 1967 kreeg Shaffy een Edison. In 2002 ontving hij de Blijvend Applaus Prijs (oeuvreprijs).\nShaffy ontving op 31 mei 2006 de eerste Edison Oeuvre Prijs voor Kleinkunst, evenals Normaal en Rita Reys. Edison-directeur Kees van Weijnen reikte het bronzen beeldje uit tijdens de presentatie van een cd-box met het gehele solo-oeuvre van de zanger \"Laat mijn liedjes nu maar zwerven\". Shaffy kreeg de prijs voor zijn buitengewone verdiensten voor de Nederlandstalige muziek.\nOp 6 november 2007 werd in de Amsterdamse Schouwburg een door de Leidse beeldhouwer Jeroen Spijker vervaardigd borstbeeld van Shaffy onthuld door Liesbeth List. Bij deze gelegenheid werd Shaffy toegezongen en toegedicht door een keur aan vrienden, onder wie Thijs van Leer, Gerard Alderliefste, de Leidse dichter Jaap Montagne en zanger-liedschrijver Xavier Baudet.\nFilmografie (incl. televisie).\nIn 2002 maakte Pieter Fleury over Shaffy de documentaire \"Ramses: O\u00f9 est mon prince\", die op het Nederlands Filmfestival in Utrecht een Gouden Kalf won."}
{"id": "8402", "revid": "973371", "url": "https://nl.wikipedia.org/wiki?curid=8402", "title": "Lijst van luchtvaartpioniers", "text": "Dit is een lijst van bekende luchtvaartpioniers."}
{"id": "8403", "revid": "1280881", "url": "https://nl.wikipedia.org/wiki?curid=8403", "title": "James Cook", "text": "James Cook FRS RN (Marton (Yorkshire), 27 oktober 1728 \u2013 Hawa\u00ef, 14 februari 1779) was een Britse zeevaarder en cartograaf, die bekend werd vanwege zijn drie ontdekkingstochten naar de Grote Oceaan.\nVroege leven.\nAls zoon van een arme boer ging Cook op zijn veertiende in dienst bij een kruidenier, maar de zee trok hem meer, en hij kwam in dienst van Mrs. Walker, scheepseigenaren uit Whitby, aanvankelijk als scheepsjongen op een kolenschip. Hij klom snel hogerop, en voer over de Noordzee en de Oostzee.\nIn 1755 stond hij op het punt om zelf het gezag over een schip te krijgen, maar in plaats daarvan veranderde hij van carri\u00e8re, en ging in dienst bij de Royal Navy. Gedurende de Zevenjarige Oorlog werd hij naar Canada gezonden om daar te vechten tegen de Fransen. Hij leerde hier navigatie en cartografie, en bleek daar bedreven in, zoals blijkt uit zijn kaarten van de St. Lawrence, die generaal James Wolfe in 1759 in staat stelden zijn beroemde verrassingsaanval uit te voeren op de Fields of Abraham nabij Quebec.\nHet volgende jaar stak hij opnieuw de oceaan over, dit keer met als opdracht het in kaart brengen van de kusten van Newfoundland. Hier was hij tot 1767 mee bezig: 's zomers in Newfoundland en 's winters thuis in Engeland. In 1766 gebruikte hij waarnemingen van een zonsverduistering om de lengtegraad van Newfoundland vast te stellen.\nEerste reis.\nIn 1766-1767 werden in Engeland plannen gemaakt voor een wetenschappelijke expeditie naar de Grote Oceaan, met een tweeledig doel. Allereerst was er de Venusovergang die zou plaatsvinden op 3 juni 1769. Het was de bedoeling deze waar te nemen vanuit diverse, ver uiteenliggende plaatsen op de aarde. Door deze met elkaar te vergelijken, zou de afstand tussen Aarde en Zon, dat is de astronomische eenheid, kunnen worden vastgesteld, en daarmee de grootte van het zonnestelsel. Een waarnemingspost in de Grote Oceaan zou daarbij zeer nuttig zijn. De tweede, geheimere missie was het zoeken naar Terra Australis, een continent waarvan gedacht werd dat het in de zuidelijke Grote Oceaan, vanaf Nieuw-Zeeland oostwaarts, te vinden zou zijn. Terwijl de voorbereidingen van de reis gaande waren, keerde Samuel Wallis terug van zijn ontdekkingsreis, en het door hem ontdekte Tahiti, dat toen nog Otaheite heette, werd aangewezen als de plaats waar de astronomische waarnemingen werden gedaan.\nEen sterke pleitbezorger voor het bestaan van Terra Australis en voor het sturen van een expeditie om deze te vinden, was Alexander Dalrymple. Dalrymple hoopte zelf de leiding over de expeditie te krijgen, maar de Navy vond dat hij te weinig ervaring op zee had en wilde een van haar eigen mensen als leider. Hiervoor werd Cook gekozen, die voor de gelegenheid tot luitenant werd gepromoveerd. Naast de gewone bemanning telde de expeditie een flink wetenschappelijk contingent, geleid door natuuronderzoeker Joseph Banks en verder bestaande uit astronoom Charles Green, botanici Daniel Solander en Hermann Sporing en tekenaar Alexander Buchan. Het schip dat voor de expeditie gebruikt werd was de HMS Endeavour, een omgebouwd kolenschip dat voorheen Earl of Pembroke had geheten.\nCook vertrok op 30 juli 1768 uit Deptford, zeilde rond Kaap Hoorn en voer vandaar noordwestelijk naar Vahitahi en vervolgens naar Tahiti, waar de Venusovergang succesvol werd waargenomen. Hij bezocht ook een aantal van de omringende eilanden en noemde de groep de Genootschapseilanden.\nHierna volgde hij het geheime deel van zijn orders en voer zuidwaarts tot 40\u00b0ZB, maar vond geen land. Hierna keerde hij westwaarts totdat hij de kust van Nieuw-Zeeland bereikte, als eerste Europeaan sinds Abel Tasman in 1643. Zes maanden werden besteed aan het volledig in kaart brengen van de kusten van de beide eilanden, waarmee hij aantoonde dat het om twee eilanden ging en niet om een deel van een zuidelijk continent.\nHierna voer hij weer westwaarts. Zijn doel was Tasmani\u00eb, maar de wind dwong hem noordelijker en hij bereikte de oostkust van Nieuw-Holland, in Australi\u00eb, bij Port Hicks. Hij volgde de kust noordwaarts, ontdekte Botany Bay en Port Jackson en noemde het gebied New South Wales. Verder noordwaarts raakte het schip lek toen het op een deel van het Groot Barri\u00e8rerif stootte, maar Cook slaagde erin het schip varende te houden en de kust te bereiken zodat het gerepareerd kon worden. Hij stelde vast dat er inderdaad een zeestraat tussen Australi\u00eb en Nieuw-Guinea liep. Torres was door deze straat gevaren, die daarom ook Straat Torres heet, maar sindsdien was hij niet meer gezien. Cook voer via Batavia en rond Kaap de Goede Hoop weer terug naar het Verenigd Koninkrijk. Op 12 juli 1771 arriveerde hij bij Dover.\nTweede reis.\nCooks eerste reis had het gebied waar Terra Australis zou kunnen worden gevonden sterk ingeperkt. Desondanks waren Dalrymple en anderen er nog altijd van overtuigd dat het moest bestaan. Cook werd na zijn eerste reis bevorderd tot commander. Cooks tweede reis was erop gericht het continent te vinden dan wel definitief van de kaart te doen verdwijnen. Hiertoe moest hij de oceanen op een meer zuidelijke breedtegraad doorkruisen. Hij had de beschikking over twee schepen, waarbij hij zelf op de Resolution voer en Tobias Furneaux het bevel had op de Adventure. In totaal voeren 193 man mee. Banks had aanvankelijk ook mee gewild, maar kon niet tot een vergelijk komen met de leiding van de Navy. Belangrijkste wetenschappers die meevoeren waren nu natuuronderzoeker Johann Reinhold Forster, zijn zoon Georg Forster en Anders Sparrman en tekenaar William Hodges, samen met de jonge Forster.\nCook vertrok op 13 juli 1772 uit Plymouth en na een bezoek aan Kaapstad voer hij zuidwaarts. Hij was daarbij voor zover bekend de eerste die de Zuidpoolcirkel overschreed en kwam tot 67\u00b015' zuiderbreedte. Cook vond geen land, hoewel hij naar nu bekend Antarctica tot op enkele kilometers genaderd was. Hierna ging hij op zoek naar de Kerguelen, waarbij de beide schepen elkaar uit het zicht verloren. Met een dergelijke situatie was echter rekening gehouden en nadat hij de zoektocht onverrichter zake opgaf, voer hij naar Nieuw-Zeeland, waar de beide schepen in Queen Charlotte Sound weer herenigd werden. Furneaux had op zijn tocht de Furneauxeilanden ontdekt.\nGezamenlijk voeren de schepen verder oostwaarts, zonder land te zien, en vervolgens noordwaarts naar Tahiti. Via Tonga keerden ze terug naar Nieuw-Zeeland, waar de schepen in een storm opnieuw het contact verloren. Cook keerde terug naar het rendez-vous in Queen Charlotte Sound en wachtte tevergeefs drie weken op Furneaux. Furneaux kwam uiteindelijk een week na Cooks vertrek alsnog aan en keerde daarna naar Engeland terug. Cook voer zuidwestwaarts en stak opnieuw de poolcirkel over. Vervolgens voer hij oostwaarts langs de rand van het ijs en bereikte een grootste zuidelijke breedte van 71\u00b010', wat tot 1841 de zuidelijkste breedte zou blijven die door mensen bereikt was. Cook keerde na anderhalve maand langs het ijs te hebben gevaren terug naar Tahiti; onderweg bezocht hij het Paaseiland en bracht hij de Marquesas in kaart, die sinds Menda\u00f1a (1595) voor zover bekend niet meer door Europeanen gezien waren. Na zijn bezoek aan de Genootschapseilanden verkende hij Tonga en de Nieuwe Hebriden. Hij ontdekte Nieuw-Caledoni\u00eb en bracht het in kaart. Na nog een bezoek aan Queen Charlotte Sound voer hij oostwaarts naar Vuurland.\nBegin 1775 onderzocht Cook het zuiden van de Atlantische Oceaan zoals hij eerder voor de Indische Oceaan en Grote Oceaan had gedaan. Hij ontdekte Zuid-Georgia en de Zuidelijke Sandwicheilanden, die hij beide voor Engeland claimde. Via opnieuw Kaapstad keerde hij terug naar Engeland en kwam op 29 juli 1775 aan in Plymouth.\nTerra Australis was nu definitief van de kaart: Cook had aangetoond dat een eventueel zuidelijk continent slechts tussen het poolijs kon bestaan, niet in de gematigde streken van het zuidelijk halfrond. Wellicht nog opvallender was dat in een tijd dat het niet ongebruikelijk was dat een derde tot de helft van de scheepslieden op een lange expeditie stierf. Cook verloor slechts 4 van de 112 man aan boord van zijn schip, waarvan geen enkele aan scheurbuik. Hij gebruikte zuurkool als doeltreffende bron van vitamine C voor zijn mannen. Cook werd bevorderd tot kapitein en gekozen als lid van de Royal Society.\nDerde reis.\nIn 1776 vertrok Cook voor een derde reis. Dit keer was het doel het noorden van de Grote Oceaan, meer specifiek de kust van Noord-Amerika. Cook diende hier te zoeken naar de Noordwestelijke Doorvaart. De expeditie telde twee schepen, de Resolution onder Cook zelf en de Discovery onder Charles Clerke, samen 384 man. De Resolution vertrok vanuit Plymouth op 12 juli 1776, de Discovery op 1 augustus. In Kaapstad werden de beide schepen met elkaar verenigd en richtte men de steven naar het oosten. De Crozeteilanden en de Kerguelen werden gevonden en in kaart gebracht en via Tasmani\u00eb, dat toen nog Van Diemens Land heette, kwam de expeditie in Nieuw-Zeeland aan. Rarotonga, de Cookeilanden en de Australeilanden werden ontdekt en men bezocht weer Tonga alvorens op Tahiti enkele maanden rust werd genomen.\nVanuit Tahiti voer Cook noordwaarts en ontdekte een eiland dat hij Santa Island noemde, nu Kiritimati, en een eilandengroep die hij de Sandwicheilanden noemde, maar tegenwoordig als Hawa\u00ef bekendstaat. Hij zag overigens bij dit bezoek alleen de twee westelijke eilanden Niihau en Kauai. Bij Heceta Head in Oregon bereikte hij de kust van Noord-Amerika, het eigenlijke doel van zijn reis. Hij volgde de kust noordwaarts en bracht deze in kaart, doch miste de Straat van Juan de Fuca. Hij bereikte uiteindelijk via Unalaska de Beringstraat, maar werd op 70\u00b041'NB door het pakijs tegengehouden. Langs de Siberische kust van de Beringstraat keerde Cook weer naar het zuiden en ontdekte daarbij St. Lawrence Island. Via Unalaska keerde hij terug naar Hawa\u00ef.\nDit keer was Maui het eerste eiland dat Cook in zicht kreeg en dit eiland, evenals de andere eilanden van de archipel, werd in kaart gebracht. De bewoners waren aanvankelijk zeer vriendelijk en zagen Cook aan voor Lono, de god van de voorspoed. Toen hij echter eerst wilde vertrekken, maar daarna wegens slecht weer terugkeerde naar het eiland Hawa\u00ef, verslechterden de relaties aanzienlijk. Het aantal incidenten, waarbij soms met wapens gedreigd werd, groeide. Toen een boot door de eilandbewoners gestolen was, wilde Cook aan land gaan om een gijzelaar te nemen om zo de boot terug te krijgen. Van beide zijden was de situatie dreigend en een van de Britten schoot een Hawa\u00efaan neer. Hierop kwam het tot een handgemeen, waarin Cook en vier van zijn mannen omkwamen. De plaats bij de Kealakekua Bay waar dit gebeurde heet nu Captain Cook.\nClerke nam het commando van de expeditie over en deed een nieuwe poging door de Beringstraat te varen, die echter evenmin succes had. Hij overleed aan tuberculose en het was uiteindelijk John Gore, die het commando had toen de schepen in oktober 1780 terugkeerden naar het vaderland.\nPriv\u00e9leven.\nJames Cook trouwde op 21 december 1762 met Elizabeth Batts (1741-1835). Samen kregen ze zes kinderen:\nElizabeth Batts overleefde al haar kinderen en stierf op 93-jarige leeftijd. Haar graf, waar ze samen is begraven met haar zonen James en Hugh, bevindt zich in de kerk van St-Andrew-the-Great in Cambridge.\nDe weduwe kreeg van de Admiraliteit jaarlijks een pensioen van 200 pond."}
{"id": "8410", "revid": "68046261", "url": "https://nl.wikipedia.org/wiki?curid=8410", "title": "Bondsrepubliek Duitsland (1949-1990)", "text": "De Bondsrepubliek Duitsland (Duits: \"Bundesrepublik Deutschland\", BRD) was tussen 1949 en 1990 een federale staat die ruwweg het westelijke deel van het huidige Duitsland omvatte (inclusief het noordwesten en het zuiden). In het buitenland sprak men veelal van West-Duitsland. Het overgebleven oostelijke deel van Duitsland vormde in die tijd de Duitse Democratische Republiek (DDR), die ook bekendstond als Oost-Duitsland. Binnen Duitsland had de Bondsrepubliek de bijnaam \"Bonner Republik\" doordat Bonn de hoofdstad was.\nDe Bondsrepubliek werd in 1949 opgericht door samenvoeging van de Amerikaanse, Britse en Franse bezettingszones. In 1955 werd ze soeverein onder geallieerd voorbehoud. In 1957 werd het protectoraat Saarland opgeheven en als deelstaat onderdeel van de Bondsrepubliek. In 1990 verenigden zich de oude Bondsrepubliek en de gebieden van de DDR, doordat de nieuwe DDR-deelstaten zich bij de Bondsrepubliek aansloten. Sindsdien worden die deelstaten, die al eerder deel van de Bondsrepubliek uitmaakten, \"alte Bundesl\u00e4nder\" (oude deelstaten) genoemd, terwijl de Bondsrepubliek van voor 1990 vaak als \"Oude Bondsrepubliek\" wordt aangeduid. Pas sinds 1999 zetelen de organen van de Bond in de nieuwe hoofdstad Berlijn.\nGeschiedenis.\nDe Bondsrepubliek is ontstaan na de totale nederlaag van het nationaalsocialistische Duitsland in 1945. De Duitse steden waren grotendeels verwoest en vele (m.n. jonge) Duitse mannen waren omgekomen, vermist of in krijgsgevangenschap. Het land zelf was geheel bezet door geallieerde troepen. Duitsland raakte na de conferentie van Potsdam alle gebieden ten oosten van de rivieren Oder en Neisse kwijt aan Polen en de Sovjet-Unie. De Duitstalige bevolking werd uit deze gebieden en de rest van Oost-Europa verdreven. Dit had tot gevolg dat er ruim 10 miljoen mensen extra in het verkleinde Duitsland terechtkwamen.\nTussen 1945 en 1949 ontstonden verschillen van mening tussen de geallieerde bezetters, die uitmondden in de invoering van de D-mark in de Franse, Britse en Amerikaanse bezettingszones. Als reactie blokkeerde de Sovjet-Unie de toegang tot West-Berlijn.\nVanaf 1948 werkte een Parlementaire Raad aan de opstelling van een nieuwe grondwet voor (West-)Duitsland, waarna op 23 mei 1949 de \"Bondsrepubliek Duitsland\" werd opgericht als samenvoeging van de drie westelijke bezettingszones, met Bonn als hoofdstad. De Bondsrepubliek kreeg op 5 mei 1955 een groot deel van haar soevereiniteit via de Verdragen van Parijs. Het grootste gedeelte van het vroegere bezettingsleger werd echter niet teruggeroepen, voornamelijk om het land te beschermen tegen de bedreiging van de Sovjet-Unie.\nDe Bondsrepubliek trad toe tot de NAVO op 9 mei 1955 en was een van de stichtende leden van de EEG. De nieuwe natie werd vervolgens een focus in de Koude Oorlog vanwege haar belangrijke positie tussen de landen van het Westen en van het Warschaupact.\nOok de vroegere Duitse hoofdstad, Berlijn, werd vanaf 1948 gesplitst bestuurd: de westelijke sectoren vormden West-Berlijn, terwijl de door de Sovjet-Unie bezette sector Oost-Berlijn vormde. West-Berlijn werd in 1949 een westerse enclave binnen de Duitse Democratische Republiek, maar maakte formeel geen deel uit van de Bondsrepubliek. De parlementsleden van West-Berlijn hadden in de Bondsdag geen stemrecht en de dienstplicht gold niet voor inwoners van West-Berlijn.\nTussen 1949 en 1989 kende de Bondsrepubliek enkele gebiedsuitbreidingen:\nDe Bondsrepubliek beschouwde zichzelf als de enige vertegenwoordiger van Duitsland. Tot 1969 hanteerde ze de Hallsteindoctrine, waarbij ze de diplomatieke verbindingen verbrak met die landen die de DDR erkenden. Onder bondskanselier Willy Brandt en staatssecretaris Egon Bahr werd een ontspanningspolitiek gevoerd naar het Oostblok, de zogenaamde \"Neue Ostpolitik\". Deze leidde tot verdragen met de Sovjet-Unie, Polen, de DDR en Tsjechoslowakije. In 1973 werden zowel de Bondsrepubliek als de DDR lid van de Verenigde Naties.\nAan het eind van de jaren zestig liet de Duitse studentenbeweging stevig van zich horen. Bij een demonstratie in West-Berlijn in 1967 werd de student Benno Ohnesorg door een politiekogel gedood. Een jaar later werd er een aanslag gepleegd op studentenleider Rudi Dutschke. Deze gebeurtenissen leidden tot een radicalisering van een deel van de studentenbeweging. In de jaren zeventig werd de Bondsrepubliek geconfronteerd met de Rote Armee Fraktion (RAF), een links-extremistische terreurgroep. De eerste groep RAF-leden werd in 1972 aangehouden. In de herfst van 1977 was een tweede generatie RAF-leden actief: zij vermoordden de bankdirecteur J\u00fcrgen Ponto, ontvoerden werkgeversvoorzitter Hanns-Martin Schleyer en lieten een Lufthansa-vliegtuig kapen. Na de bestorming van het vliegtuig pleegden Baader, Ensslin en Raspe zelfmoord en werd Hanns-Martin Schleyer vermoord.\nNa de val van de Berlijnse Muur op 9 november 1989 was de Duitse hereniging snel een feit. Deze hereniging werd formeel voltrokken op 3 oktober 1990, nadat de Bondsrepubliek, de DDR en de vier overwinnaars van de Tweede Wereldoorlog het Zwei-plus-Vier-Vertrag tekenden. Later trokken de vier mogendheden hun troepen terug.\nHouding tegenover de DDR.\nDe Bondsrepubliek beschouwde zichzelf als de enige democratisch gekozen en daarmee als de enige legitieme vertegenwoordiger van het Duitse volk. Het scherpst kwam dat tot uiting in de eerder genoemde Hallsteindoctrine. Zoals West-Berlijn geen deel was van de Bondsrepubliek, zo erkende ook de Bondsrepubliek Oost-Berlijn niet als deel van de DDR. Om die reden bezochten Willy Brandt en Helmut Schmidt de DDR ook niet in Oost-Berlijn. De DDR werd ook niet als buitenland beschouwd. De vertegenwoordiging van de Bondsrepubliek in Oost-Berlijn heette \"St\u00e4ndige Vertretung der Bundesrepublik bei der DDR\" (permanente vertegenwoordiging van de Bondsrepubliek bij de DDR), waarmee twee zaken tot uiting werden gebracht:\nDe Duitse grondwet bevatte twee artikelen over de eenwording van Duitsland:\nNa die Wende van 1989 in de DDR besloot het eerste vrij verkozen Oost-Duitse parlement in 1990 dat de Oost-Duitse deelstaten hersteld werden en dat deze zich volgens artikel 23 van de grondwet van de Bondsrepubliek zouden aansluiten bij de Bondsrepubliek.\nDemografie.\nIn 1982 had de Bondsrepubliek 61,5 miljoen inwoners waarvan 4,6 miljoen buitenlanders. Honderd jaar eerder woonden er in hetzelfde gebied slechts ongeveer 20 miljoen mensen. Na de Tweede Wereldoorlog nam de Bondsrepubliek 14 miljoen inwoners op uit Oost-Europa en de DDR. Daarnaast vestigden zich sinds de jaren zestig miljoenen gastarbeiders in de Bondsrepubliek. Het land had een geboortecijfer van 10,1 geboorten per 1000 inwoners, waarmee het een van de laagste geboortecijfers ter wereld had.\nDe autochtone bevolking van de oude Bondsrepubliek spreekt voornamelijk Duits. In het noorden van Sleeswijk-Holstein is een kleine Deense minderheid. In het noorden werd Nedersaksisch (ook wel Nederduits genoemd) gesproken en in het Saterland Saterfries. In Noord-Friesland werd Noord-Fries gesproken.\nPolitiek.\nDe Bondsrepubliek Duitsland is met haar grondwet van 23 mei 1949 een democratisch-parlementaire bondsstaat. De grondwet kan door een tweederdemeerderheid in Bondsdag en bondsraad gewijzigd worden. Enkele artikelen, waarin de basisprincipes van de grondwet zoals de federale structuur van de staat, de democratische, sociale en rechtsprincipes van de staat, en de onschendbaarheid van de menselijke waarde van het individu, zijn van iedere wijziging uitgesloten.\nKenmerkende regelingen van de Bondsrepubliek.\nDe Bondsrepubliek heeft enkele kenmerkende regelingen:\nFederaal systeem.\nDe tien deelstaten (\"Bundesl\u00e4nder\", enkelvoud: \"Bundesland\") van de Bondsrepubliek Duitsland waren:\nVolgens de Grondwet voor de Bondsrepubliek Duitsland was deze ook van toepassing op Groot-Berlijn. Dit werd door de bezettingsmachten van Berlijn niet geaccepteerd. West-Berlijn (\"Berlin (West)\") functioneerde wel als een deelstaat van de Bondsrepubliek maar maakte daar formeel geen deel van uit. Afgevaardigden van Berlijn hadden in de Bondsdag geen stemrecht en inwoners van Berlijn hadden geen dienstplicht in de Bundeswehr.\nDefensie.\nSinds de capitulatie van Duitsland in 1945 was het land bezet en was het leger ontbonden. Ook na de oprichting van de Bondsrepubliek in 1949 had het land geen leger. Na het mislukken van het plan voor een Europese Defensie Gemeenschap werd op 12 november 1955 de Bundeswehr opgericht. Na een wijziging in de Duitse Grondwet werd de Bondsrepubliek lid van de NAVO. In 1956 werd de dienstplicht ingevoerd voor mannen tussen 18 en 45 jaar, later aangevuld door een civiele dienstplicht voor gewetensbezwaarden. West-Berlijn maakte officieel geen deel uit van de Bondsrepubliek en was uitgesloten van de dienstplicht.\nTijdens de Koude Oorlog had de Bundeswehr een groot aandeel in de NAVO-strijdkrachten in Centraal-Europa. De Bundeswehr telde 495.000 militairen en 170.000 man burgerpersoneel. Het leger (Heer) bestond uit drie legerkorpsen met twaalf divisies. De luchtmacht (Luftwaffe) maakte deel uit van het ge\u00efntegreerde NAVO-luchtverdedigingssysteem NATINAD, terwijl de voornaamse inzet van de Marine op de Oostzee en de Noordzee was.\nSport.\nDe twee belangrijkste sportevenementen die de Bondsrepubliek tot 1990 organiseerde waren:"}
{"id": "8413", "revid": "67163632", "url": "https://nl.wikipedia.org/wiki?curid=8413", "title": "Jom Kipoer-oorlog", "text": "De Jom Kipoer-oorlog of Oktoberoorlog, ook bekend als de \"Ramadanoorlog\" (Arabisch: \u062d\u0631\u0628 \u0623\u0643\u062a\u0648\u0628\u0631, \"\u1e24arb \u02beUkt\u014dbar\", of \u062d\u0631\u0628 \u062a\u0634\u0631\u064a\u0646 \"\u1e24arb Ti\u0161r\u012bn\"; Hebreeuws: \u05de\u05dc\u05d7\u05de\u05ea \u05d9\u05d5\u05dd \u05d4\u05db\u05d9\u05e4\u05d5\u05e8\u05d9\u05dd, \"Mil\u1e96emet Jom HaKipoerim\" of \u05de\u05dc\u05d7\u05de\u05ea \u05d9\u05d5\u05dd \u05db\u05d9\u05e4\u05d5\u05e8, \"Mil\u1e96emet Jom Kipoer\"), was een militair conflict tussen Isra\u00ebl en een coalitie gevormd door Egypte en Syri\u00eb, tussen 6 oktober 1973 en 22 of 25 oktober afhankelijk van het oorlogsfront. \"Jom Kipoer-oorlog\", ook gespeld als Jom Kippoer-oorlog of Yom Kippoer-oorlog is de naam die in Isra\u00ebl aan deze oorlog gegeven is omdat op Jom Kipoer, de Grote verzoendag, Egypte en Syri\u00eb Isra\u00ebl aanvielen in een poging hun in 1967 door Isra\u00ebl bezette gebieden te heroveren. Ook Marokko, Irak, Algerije, Koeweit en Saoedi-Arabi\u00eb zouden via expeditiemachten aan de strijd deelnemen.\nIn de Zesdaagse Oorlog van 1967 veroverde Isra\u00ebl de Sina\u00ef op Egypte en de Hoogten van Golan op Syri\u00eb. Na jaren van schermutselingen gedurende de Uitputtingsoorlog, wees in 1971 de Isra\u00eblische minister-president Golda Me\u00efr toenaderingspogingen af van de nieuwe Egyptische president Anwar Sadat. Sadat besloot Isra\u00ebl naar de onderhandelingstafel te dwingen door bij verrassing het Suezkanaal over te steken. Hij vormde een bondgenootschap met de Syrische president Hafiz al-Assad die de Golan wilde heroveren. Een ingewikkeld misleidingsplan deed Isra\u00ebl de kansen op een oorlog te laag inschatten en het land mobiliseerde pas vier uur voor het begin van de aanval om 14.00 uur, 6 oktober 1973, zijn reserves.\nDoordat het de capaciteiten van het Egyptische leger ernstig had onderschat, lukte het Isra\u00ebl niet de overstekende troepen in te sluiten. De Isra\u00eblische luchtmacht leed daarbij zware verliezen door luchtdoelraketten. De Egyptenaren bezetten op 6 en 7 oktober met een grote legermacht een brede strook langs de oostoever van het Suezkanaal die ze sterk ter verdediging inrichtten. Door misverstanden werd een frontsector op de zuidelijke Golan onvoldoende versterkt en de Syri\u00ebrs braken daar al op de eerste avond doorheen. De Isra\u00eblische regering vreesde dat Egypte en Syri\u00eb deze successen zouden uitbuiten door snel verder op te rukken en schijnt de inzet van kernwapens te hebben overwogen. Een weinig doortastende Arabische bevelvoering gaf Isra\u00ebl echter de tijd met reservetroepen de fronten af te grendelen. Door de doorbraak werd het Syrische opperbevel verleid toch zijn pantserreserves in te zetten voor massale aanvallen die echter met zware verliezen werden afgeslagen.\nOp 8 oktober liep een poging van Isra\u00ebl om zelf het Suezkanaal over te steken vast in de Egyptische verdediging, mede door de inzet van geleide antitankraketten. Dezelfde dag begonnen Isra\u00eblische reserves de zuidelijke Golan te heroveren, wat op 10 oktober voltooid werd. Van 11 oktober af dreven ze het verslagen Syrische leger richting Damascus. Het arriveren van een Iraakse expeditiemacht voorkwam op 13 oktober echter een totale ineenstorting van Syri\u00eb en het noordelijk front zou tot 22 oktober vrij stabiel blijven. Sadat trachtte op 14 oktober Syri\u00eb te ontlasten door een groot offensief in de Sina\u00ef maar verloor daarbij een aanzienlijk aantal tanks. In de avond van 15 oktober maakte een Isra\u00eblische eenheid daar gebruik van door achter de Egyptische linies langs te glippen en een oversteekpoging te beginnen. Na zware strijd om de aanvoerwegen naar het oversteekpunt, zette Isra\u00ebl het grootste deel van zijn strijdmacht in de Sina\u00ef over het Suezkanaal. Het begon de hele rechterflank van het Egyptische leger te omsingelen. De Veiligheidsraad legde op 22 oktober een wapenstilstand op. Isra\u00ebl rukte tot 25 oktober naar het zuiden op en voltooide de omsingeling van het Egyptische Derde Leger waarna opnieuw een staakt-het-vuren inging.\nIn 1974 trok Isra\u00ebl zijn troepen terug tot de Mitla- en Gidipassen. Dat was het begin van een vredesproces dat zou leiden tot de Camp Davidakkoorden van 1978, de vrede tussen Isra\u00ebl en Egypte van 1979 en het geleidelijk ontruimen door Isra\u00ebl van de Sina\u00ef tot 1982. Tijdens de oorlog kwam het tot een olieboycot die leidde tot de Eerste Oliecrisis. De oorlog markeerde zo het einde van de snelle westerse economische groei na de Tweede Wereldoorlog.\nAchtergronden.\nDe Arabische wereld wilde zich in 1967 niet neerleggen bij de militaire nederlaag die Egypte, Jordani\u00eb en Syri\u00eb in de Zesdaagse Oorlog hadden geleden. De Arabische Liga had op 1 september 1967 in Khartoem een resolutie opgesteld die de \"drie nee's\" omvatte: geen onderhandelingen met Isra\u00ebl, geen vrede met Isra\u00ebl, geen erkenning van Isra\u00ebl. Hiermee verwierp men een Isra\u00eblisch voorstel om de in 1967 bezette Sina\u00ef en Hoogten van Golan te demilitariseren. Weliswaar waren er aan zowel Isra\u00eblische als Arabische zijde ook 'duiven', die gebiedsteruggave in ruil voor vrede bepleitten conform resolutie 242 van de Veiligheidsraad van de Verenigde Naties, maar in het algemeen overheerste vanaf dat moment de harde lijn. Isra\u00ebl wenste niet meer te onderhandelen over een regeling, tenzij die mede gericht zou zijn op diplomatieke erkenning. Al snel kwam het zo tot vijandelijkheden in de vorm van beschietingen, bombardementen, luchtgevechten, zeeslagen en commando-overvallen tijdens de zogenaamde Uitputtingsoorlog die tot augustus 1970 duurde, toen een wapenstilstand gesloten werd. Deze gevechten verliepen over het algemeen sterk in het voordeel van Isra\u00ebl en versterkten het gevoel van militaire superioriteit in dat land. In feite echter was gedurende die jaren de professionaliteit van het Egyptische leger flink gestegen. Na 1970 legde Egypte een vernieuwde luchtafweergordel van luchtdoelraketten aan. De bescherming die dit verschafte tegen de Isra\u00eblische luchtmacht, bood de Egyptenaren goede kansen op een succesvolle poging het Suezkanaal over te steken.\nIn Egypte was in september 1970 president Nasser overleden en opgevolgd door Anwar Sadat. Sadat erfde een stagnerende economie, hoge schulden en enorme militaire uitgaven. Hij stelde een economisch herstel- en groeiprogramma op, met lagere overheidsuitgaven door een vermindering van het defensiebudget en impopulaire bezuinigingen. Tegelijkertijd waren ook voor Isra\u00ebl de lasten van de oorlogsdreiging sterk toegenomen: tussen 1966 en 1971 steeg het defensiebudget daar van een al aanzienlijke 10,4% naar 26,3% van het bnp. Deze kosten slokten een belangrijk deel van de economische groei tijdens deze periode op en verhinderden een opbouw van een verzorgingsstaat. In maart 1971 braken er vanwege de slechte sociaaleconomische omstandigheden in Jeruzalem rellen uit onder arme jonge Isra\u00ebli\u00ebrs van Noord-Afrikaanse afkomst. Het leek er dus op dat beide landen veel te winnen hadden bij een vredesregeling. Sadat maakte op 4 februari 1971 in het Egyptische parlement openlijk bekend dat hij, in ruil voor een terugtrekking van veertig kilometer door het Isra\u00eblische leger tot de Gidi- en Mitlapassen, een wapenstilstand voor zes maanden wilde aangaan, gecombineerd met een opening van het Suezkanaal en vredesbesprekingen in het kader van de missie van de VN-gezant Gunnar Valfrid Jarring gericht op een demilitarisering van de Sina\u00ef ten oosten van de passen. De Isra\u00eblische minister van Defensie Mosjee Dajan wilde hierop wel ingaan \u2014 de plannen kwamen nauw overeen met een voorstel dat hij de Egyptenaren zelf had willen doen. Premier Golda Me\u00efr antwoordde echter op 9 februari in de Knesset dat er eerst vrede moest komen voordat er sprake kon zijn van enige terugtrekking. Achteraf zou ze toegeven niet onderkend te hebben dat hiermee een belangrijke kans op vrede verloren ging. In de zomer van 1971 zond de Amerikaanse president Richard Nixon staatssecretaris Joseph John Sisco naar Me\u00efr om haar te bewegen toch een gebaar te maken. Sisco had echter weinig middelen om Isra\u00ebl onder druk te zetten daar Nixon in 1970 bij de onderhandelingen over een wapenstilstand had moeten beloven nooit een vredesregeling op te zullen leggen. Hij zou onverrichter zake terugkeren. Dat betekende ook dat een gelijktijdige missie naar Sadat van de Amerikaanse gezant Michael Sterner vruchteloos zou blijven.\nVoor Sadat was het gezien de politieke situatie in zijn land onacceptabel zich bij het verlies van de Sina\u00ef neer te leggen, te meer omdat hij 1971 veelvuldig het \"jaar der beslissing\" genoemd had en het nu voorbij ging zonder enig positief resultaat. Hij begon te overwegen een oud plan uit te voeren, dat al was opgesteld onder Nasser, om Isra\u00ebl tot onderhandelingen te dwingen door de oostelijke oever van het Suezkanaal te bezetten. Een dergelijke overwinning zou hem ook steun opleveren voor zijn economische politiek. In 1972 ging Sadat een agressievere toon aanslaan en liet de militaire infrastructuur bij het Suezkanaal verbeteren. Op 24 oktober 1972 beval hij het Egyptische oppercommando om de bestaande operationele plannen voor een oorlog met Isra\u00ebl die uitgingen van een herovering van de gehele Sina\u00ef, te vervangen door de uitwerking van een beperkte operatie. Dit was mede gemotiveerd door de vrees dat bij een totale oorlog de Isra\u00eblische luchtmacht de Egyptische industrie zou vernietigen. Alleen een dreiging met Scud-raketten of jachtbommenwerpers voor de lange afstand zou Isra\u00ebl hiervan kunnen afschrikken. De Sovjet-Unie, Egyptes belangrijkste wapenleverancier, had echter in het verleden categorisch geweigerd zulke wapens te verschaffen en bleef in de zomer van 1972 bij dat standpunt. Het Egyptische oppercommando had grote bedenkingen bij de operatie. Men voorspelde dat na successen in de beginfase het leger zou bezwijken onder het Isra\u00eblische tegenoffensief zodat er opnieuw een beroep op de Sovjet-Unie zou moeten worden gedaan om een totale nederlaag af te wenden. Sadat zette zijn wil echter door. Alternatieve plannen, zoals een hervatting van de Uitputtingsoorlog of het uitvoeren van een luchtlanding in de Sina\u00ef, werden als onpraktisch verworpen.\nDe weigering van de Sovjet-Unie had ten dele haar oorzaak in verslechterde verhoudingen met Egypte. In 1970 had een eskadron Sovjetvliegtuigen meegedaan aan de strijd tegen de Isra\u00eblische luchtmacht en bedienden vele duizenden Sovjetspecialisten de raketbatterijen. Na de Uitputtingsoorlog bleven deze troepen in het land. Ze legden nauwe contacten met procommunistische officieren. Sadat begon hierom te vrezen voor een communistische staatsgreep. Op 14 mei 1971 zuiverde hij de factie rond de socialistische vicepresident Ali Sabri. Op 18 juli 1972 stuurde hij vijftienduizend van de \"militaire adviseurs\" Egypte uit. Hij hoopte dat hij zo in een beter blaadje zou komen bij de Verenigde Staten. De Sovjet-Unie was erg ongelukkig met deze situatie en poogde Egypte gedurende 1973 te paaien met ruimere wapenleveranties. Begin 1973 deed Sadat nog een poging via de Amerikanen tot een regeling met Isra\u00ebl te komen. Op 23 februari 1973 zond hij zijn veiligheidsadviseur Hafez Ismael naar Nixon. Ismael had op 24 en 25 februari drie geheime besprekingen met zijn Amerikaanse tegenhanger Henry Kissinger. Die gaf echter aan weinig voor Egypte te kunnen doen tenzij het tot een crisis kwam. Sadat interpreteerde dat als een aanmoediging om de patstelling door een oorlog te doorbreken.\nAanloop naar de oorlog.\nSadat betrekt Syri\u00eb bij zijn plannen.\nIn het voorjaar van 1973 nam Sadat het definitieve besluit tot een aanval. De Egyptische oversteekpoging kreeg de codenaam Operatie Badr (eerder: \"Hoge Minaretten\"), genoemd naar de Slag bij Badr. Voor het welslagen daarvan was het echter essentieel dat ook Syri\u00eb aan de oorlog zou deelnemen; anders zou Isra\u00ebl slechts een kleine dekkingsmacht op de Golan kunnen handhaven en ondertussen alle reserves inzetten voor een offensief tegen Egypte. In april 1973 nodigde Sadat de Syrische president Hafiz al-Assad uit voor een geheime beraadslaging op Borg el Arab ten westen van Alexandri\u00eb. Toen Assad het plan van Sadat geopenbaard werd, bleek dat ook Syri\u00eb in een vergevorderd stadium was in de voorbereiding van een aanval op Isra\u00ebl. Assad had in 1970 alle macht in zijn land naar zich toegetrokken. Hij was persoonlijk ge\u00ebrgerd door het feit dat in 1967 een dappere verdediging van de Hoogten van Golan uiteindelijk mislukte door een amateuristische bevelvoering. Zijn regime trachtte de diepe etnische en religieuze tegenstellingen te overbruggen door alle Syri\u00ebrs te verenigen in een poging de \"nationale schande\" van 1967 uit te wissen door een herovering van de Golan. Er was veel ge\u00efnvesteerd in de opbouw van de Syrische strijdmacht. Al-Assad, die officieel een buitenlands beleid voerde dat gericht was op de vernietiging van de Isra\u00eblische staat, aanvaardde in het kader van de coalitie met Egypte beperktere oorlogsdoelen: de bevrijding van de in 1967 bezette gebieden, een oplossing voor het Palestijnse vluchtelingenprobleem en een erkenning van een \"Palestijnse entiteit\".\nBeide presidenten besloten hun acties te co\u00f6rdineren in een \"opperraad\" van hoge Egyptische en Syrische generaals. Dit instituut had echter geen operationeel bevel over hun gezamenlijke strijdkrachten; het was meer een overlegorgaan voor informatie-uitwisseling. In feite hielden beide landen wezenlijke delen van hun strategie voor elkaar verborgen. De Egyptenaren begrepen dat als hun inspanning beperkt zou blijven tot het heroveren van de oostelijke oever van het Suezkanaal, dit voor de Syri\u00ebrs weinig aanlokkelijks had; Isra\u00ebl zou zijn reserves dan weleens tegen hun kunnen concentreren. Daarom pretendeerden ze dat de oversteekpoging onmiddellijk gevolgd zou worden door een tweede fase, \"Operatie Graniet Twee\", waarin men door de Sina\u00ef zou oprukken richting Isra\u00eblische grens, in ieder geval tot de Mitla- en Gidipassen. In werkelijkheid was men dat niet van plan, tenzij zich uitzonderlijk gunstige omstandigheden zouden voordoen. De Syri\u00ebrs op hun beurt hadden heimelijk grote twijfel over de uitvoerbaarheid van hun eigen aanval. Hun oorspronkelijke plan had namelijk voorzien in een nachtelijke overval op de parate Isra\u00eblische eenheden die direct aan de grens gestationeerd waren. De Egyptenaren gaven echter aan dat ze onmogelijk 's nachts het kanaal konden oversteken. Aldus zelf gedwongen tot een aanval overdag, vreesde het Syrische opperbevel voor zware verliezen. Men besloot de belangrijkste tankreserves alleen in te zetten als op korte termijn een doorbraak gerealiseerd was.\nHet Suezkanaal kon alleen overgestoken worden bij een gunstig getij, dat zich slechts op enkele dagen per maand voordeed. Tijdens besprekingen in Alexandri\u00eb op 22 en 23 augustus kwam de opperraad tot de conclusie dat de aanval moest plaatsvinden in de periode 7 tot 11 september of 5 tot 10 oktober 1973. De troepen hadden echter minstens vijftien dagen waarschuwingstijd nodig. Sadat en Assad ontmoetten elkaar hierover pas op 28 en 29 augustus. Dit leidde ertoe dat aanval in oktober plaatsvond. Op 3 oktober vloog een Egyptische delegatie naar Damascus en stelde het tijdstip voor een gelijktijdige verrassingsaanval vast op de middag van 6 oktober 1973, 14:00 plaatselijke tijd. In de nacht van 6 op 7 oktober was het volle maan, wat het aanleggen van bruggen over het kanaal zou vergemakkelijken. Die datum had als bijkomend voordeel dat hij samenviel met het joodse Jom Kipoer, de Grote Verzoendag, de heiligste dag in het joodse geloof. Het gehele openbare leven in Isra\u00ebl zou stilliggen en een deel van het leger zou met verlof zijn, zodat het land op zijn kwetsbaarst was. Bovendien was de dag de tiende van de Ramadan, de vastenmaand waarin moslims overdag niet mogen eten of drinken, wat het verrassingseffect zou kunnen vergroten door een schijn van geringere paraatheid. Tijdens het gevecht zouden de troepen vrijgesteld zijn van de vastenplicht.\nIsra\u00ebl laat zich verrassen.\nEgypte en Syri\u00eb gingen er in hun planning officieel van uit dat een Isra\u00eblische mobilisatie vier dagen zou duren en dat de voorbereidingen een aanvalspoging minstens drie dagen van tevoren al zouden verraden, maar hun opperbevelen begrepen dat als Isra\u00ebl in feite ook maar \u00e9\u00e9n dag de tijd kreeg reserves te mobiliseren voor het begin van het offensief, dit geen schijn van kans meer zou maken. Het was dus noodzakelijk over niet alleen het tijdstip maar ook het feit zelf van de aanval geen enkel concreet vermoeden te laten ontstaan. Op het eerste gezicht leek dit onmogelijk want het offensief was geen strategische verrassing: beide landen waren officieel in staat van oorlog met Isra\u00ebl en de inlichtingendiensten van dat land waren permanent verdacht op aanwijzingen dat de wapenstilstand verbroken zou gaan worden. Daarbij hadden Egypte en Syri\u00eb weliswaar grote staande legers maar ook die hadden nog een zekere deelmobilisatie nodig om de aanval uit te kunnen voeren. Daarom werd een ingewikkelde misleidingscampagne in gang gezet, Operatie \"Sjarara\" (\"vonk\") genaamd, teneinde het Isra\u00eblische kabinet een onjuist beeld te geven van de risico's op een verrassingsaanval. Al in 1972 had Sadat voorgewend dat het vertrek van de Sovjettroepen het Egyptische leger in een diepe crisis gestort had. De internationale pers kreeg bij bezoeken haveloze soldaten en vervallen barakken te zien, als teken van een gedemoraliseerde strijdmacht. Sadat kondigde in 1973 regelmatig aan dat hij dat jaar zou aanvallen maar dat had hij in 1971 en 1972 ook al gedaan zodat hij in de Arabische wereld noch Isra\u00ebl daarin erg serieus genomen werd. In 1973 speelde een mogelijke dubbelspion, Ashraf Marwan, schoonzoon van Nasser en de assistent van Sadat, de Mossad de correspondentie toe aangaande het Egyptische verzoek om \"Scuds\" en bommenwerpers aan de Sovjet-Unie. Dat bleek zeer succesvol: de Isra\u00eblische regering raakte door de authentieke documenten ervan overtuigd dat men geen aanval te vrezen had zolang Egypte zulke vergeldingswapens miste. Het probleem van de deelmobilisatie werd in Egypte opgelost door een snelle opeenvolging van oproepen van reservisten, in totaal twee\u00ebntwintig voor het begin van de oorlog. De eerste keer dat dit gebeurde, ging het gepaard met een waarschuwing van Marwan dat er een aanval uitgevoerd zou worden op 15 mei 1973. Deze datum viel inderdaad in een periode met gunstige getijdenstromingen voor een oversteek maar was door Syri\u00eb afgewezen omdat men meer tanks en luchtafweerraketten wilde aanschaffen. Op 19 april voerde Isra\u00ebl daarom Plan \"Kachol-Lavan\", \"Blauw-Wit\" uit, de gedeeltelijke mobilisatie van de reserves van het Zuidelijk Commando in de Sina\u00ef. Een oorlog bleef echter uit, ook na een hele reeks andere valse alarmen, en op 12 augustus werden de troepen weer gedemobiliseerd. Het ministerie van financi\u00ebn protesteerde hevig tegen de gemaakte kosten van 45 miljoen dollar en het kabinet raakte hierdoor onwillig opnieuw te mobiliseren. Syri\u00eb deed iets gelijksoortigs door regelmatig troepen te activeren na \"slagdagen\" waarop Isra\u00ebl even felle artillerieduels uitvocht aan de wapenstilstandslinie waarna het weer rustig werd. Egypte zond op 4 oktober twintigduizend man op verlof 'voor de Ramadan' maar ook dat was slechts misleiding. Op 1 oktober was oefening \"Tahrir\" 41, \"bevrijding\", in gang gezet, in feite de directe concentratiefase voor Operatie Badr. De legercommandanten kregen het nieuws daarvan pas toen te horen, de meeste hoge officieren in de dagen daarna, de soldaten enkele uren of soms minuten voor de aanval.\nDesalniettemin kreeg Isra\u00ebl uit verschillende bronnen waarschuwingen over de aanval. De Jordaanse koning Hoessein had Sadat en al-Assad op 13 september in Egypte ontmoet. Egypte en Syri\u00eb poogden betere banden met Jordani\u00eb aan te gaan, in de hoop dat dit land hulp zou bieden tijdens de oorlog. Hoewel hij niet bij de plannen betrokken werd, leerde Hoessein al snel via een spion bij het Syrische hoofdkwartier dat er een aanval op de Golan op handen was. In 1970 had hij door Isra\u00eblische steun een inval van Syri\u00eb weten af te slaan en hij besloot een wederdienst te verlenen, ondanks een Isra\u00eblische afwijzing in maart 1972 van een Jordaans plan om een federatie met de Westelijke Jordaanover aan te gaan in ruil voor erkenning van Isra\u00ebl. Op 25 september vloog hij in het geheim naar de \"Midrasja\", het hoofdkwartier van de Mossad in Tel Aviv, waar hij Golda Me\u00efr inlichtte. Die vroeg hem echter of Syri\u00eb zo'n aanval zou aandurven zonder een gelijktijdig offensief van Egypte. Toen de koning stelde dat dit zeer onwaarschijnlijk was, trok zij na overleg met Mosjee Dajan de foute conclusie dat het dus zo'n vaart niet zou lopen.\nOp 3 oktober deed zich het ernstigste veiligheidslek voor. Sadat had de Sovjet-Unie, de bondgenoot van Egypte en Syri\u00eb, niet in een vroeg stadium willen informeren omdat de nieuwe Sovjetleider Leonid Brezjnev streefde naar een detente met de Verenigde Staten en er dus geen behoefte aan had dat zijn cli\u00ebntstaten Isra\u00ebl zouden aanvallen. Sadat besefte echter dat er uiteindelijk wel een waarschuwing vooraf moest komen, wilde hij tijdens de oorlog nog kunnen rekenen op leveringen van materieel, munitie en essenti\u00eble reserveonderdelen. Op de woensdag voorafgaande aan de aanval lichtte hij daarom de Sovjetambassadeur in Ca\u00efro, Wladimir Binogradov, in. Die had echter instructies om te voorkomen dat de Sovjet-Unie direct bij een oorlog betrokken zou raken en evacueerde op 4 oktober enkele honderden militaire adviseurs, die nieuwe wapenzendingen begeleid hadden, per vrachtvliegtuig. Sovjetschepen in Alexandri\u00eb kozen allen overhaast zee. De Isra\u00eblische militaire inlichtingendiensten zagen dit als een zeker teken dat een oorlog onmiddellijk aanstaande was en sloegen alarm. De volgende ochtend, op 5 oktober, opende Me\u00efr om 11.30 uur een zitting van het zes leden tellende kernkabinet om de situatie te bespreken. Tijdens de vergadering concludeerde de directeur van de Militaire Inlichtingendienst, Eli Zeira, dat de aanwijzingen nog onvoldoende duidelijk waren. Het opperbevel was het hiermee eens. Men zag af van een mobilisatie. Achteraf is deze cruciale beslissing sterk bekritiseerd. Ze wordt begrijpelijker vanuit Isra\u00ebls algemene instelling. In Isra\u00ebl heerste na de overwinning van de Zesdaagse Oorlog een superioriteitsgevoel. Men geloofde dat de Arabische landen geen grootscheepse aanval op Isra\u00ebl meer zouden aandurven. Als ze het toch zouden wagen, zo meende men, zou het superieure Isra\u00eblische leger korte metten met ze maken. Daarbij voelde men ook geen urgentie om te mobiliseren omdat volgens de Isra\u00eblische operationele plannen de parate troepen en de luchtmacht afdoende waren om een aanval te stoppen. Hierbij zouden zware verliezen worden toegebracht wat weer gunstige omstandigheden zou scheppen voor een tegenoffensief, de hoofdfunctie van de reserves. Men wilde daarbij zelf het Suezkanaal oversteken en Egypte een beslissende nederlaag toebrengen. Het traditionele uitgangspunt van de Isra\u00eblische defensiepolitiek was dat een oorlog moest eindigen in een totale overwinning. Dat deze strategie zou werken, leek bevestigd te worden door een groot \"Kriegsspiel\" in augustus 1972, waarin na een waarschuwingstijd van twee dagen, de gevormde Egyptische bruggenhoofden door de parate troepen alleen binnen twee dagen werden vernietigd, waarna op de derde dag de reserves het kanaal succesvol overschreden.\nIn de loop van 5 oktober werden de indicaties voor een aanval steeds sterker. Het Egyptische en Syrische leger begonnen zichtbaar in volle slagorde naar de wapenstilstandslijnen op te rukken. In de ochtend had het opperbevel reeds de alarmfase \"Gimel\" ingesteld, waarbij verloven werden ingetrokken en parate troepen in hun geplande reserveposities opgesteld. De 7e Pantserbrigade, de elite-eenheid van de landmacht, was al van eind september af geleidelijk de hoogvlakte van Golan opgebracht. Reservepiloten werden opgeroepen. De Isra\u00eblische reactie was desalniettemin dermate beperkt dat de Egyptische inlichtingendiensten het verdacht vonden. Men vreesde een valstrik. Marwan meldde in de avond, in Londen, dat de volgende dag de aanval was, zij het met een foutief tijdstip van 18:00. Hij probeerde uit te vissen waarom Isra\u00ebl nog niet gemobiliseerd had. Ook Zeira concludeerde nu dat de oorlog op uitbreken stond. Vanaf vier uur 's nachts, 6 oktober, vergaderde de Isra\u00eblische legertop opnieuw. Het was nu geen vraag meer \u00f3f er gemobiliseerd moest worden maar in welke mate. Dajan en de opperbevelhebber luitenant-generaal David Elazar hielden een urenlange discussie of men twee divisies moest oproepen of de vier die Elazar meende nodig te hebben voor een onmiddellijk tegenoffensief. Me\u00efr voegde zich om 08.05 uur bij de vergadering en besliste om 08.30 uur in het voordeel van Elazar. Om 10.00 uur kwam de mobilisatie op gang, van 100.000 tot 120.000 man. Om 13.00 uur beval Elazar eigenmachtig een totale mobilisatie van 200.000 man. De Isra\u00eblische luchtmacht was er in de planning voor een oorlog van uitgegaan dat men een waarschuwingstijd zou hebben van minstens 48 uur. Die periode wilde men gebruiken om de vijandelijke luchtafweergordels aan te tasten en zoveel mogelijk Arabische luchtbases uit te schakelen. In de ochtend van 6 oktober stond men klaar om dergelijke preventieve aanvallen uit te voeren volgens het plan \"Negiha\" maar ze werden rond 09.20 uur door het kabinet afgelast. Er was geen tijd meer het programma geheel uit te voeren en de vliegtuigen leken weldra nodig te zijn voor directe ondersteuning van de grondtroepen volgens plan \"Skrita\", \"kras\". Daarbij vreesde men, later bevestigd door een haastige boodschap van Kissinger, dat de Amerikanen geen steun zouden verlenen als Isra\u00ebl als eerste toesloeg.\nKrachtsverhoudingen.\nIsra\u00ebl.\nLuchtmacht.\nDe operationele plannen van Isra\u00ebl vertrouwden in hoge mate op de slagkracht van de Isra\u00eblische luchtmacht, waaraan de helft van het defensiebudget besteed werd. Men ging ervan uit dat die de heerschappij in de lucht zou bezitten en dat dit het leger zou beschermen tegen aanvallen van de Arabische luchtmachten en ondersteunen door verwoestende bombardementen op de vijandelijke legers. Deze verwachting was gebaseerd op de superieure training van de Isra\u00eblische piloten en de kwalitatieve voorsprong van het materieel die in de jaren voor de oorlog nog vergroot was door Amerikaanse leveranties. Isra\u00ebl bezat ongeveer 560 vliegtuigen waaronder zo'n 360 jachtbommenwerpers. Daarvan waren 127 van het Amerikaanse type McDonnell Douglas F-4 Phantom II, geleverd sinds 1970, een middelzware jachtbommenwerper. Het vliegtuig was krachtig genoeg om een groot aantal lucht-luchtraketten mee te voeren en kon daarmee op moderne wijze het luchtruim beheersen. Daarnaast kon het over lange afstand een grote bommenlast dragen en was zo uitstekend in staat vliegvelden uit te schakelen. De Arabische luchtmachten beschikten niet over een toestel met vergelijkbare capaciteiten. Isra\u00ebl had ook behoefte aan een relatief goedkope lichte tactische bommenwerper voor de directe ondersteuning van de troepen aan het front. Die rol werd vervuld door de Amerikaanse A-4 Skyhawk waarvan men er ruim 160 bezat, geleverd sinds 1968. Het was het meest voorkomende vliegtuig in de Isra\u00eblische luchtmacht.\nRaketten hadden in die tijd een beperkte bruikbaarheid en Isra\u00ebl had daarom een gespecialiseerde luchtoverwichtsjager nodig die desnoods met kanonvuur een klassieke \"dogfight\" in zijn voordeel kon beslechten. De Phantom II was daarvoor wat te log en de Skyhawk te traag. Voor deze functie bezat men nog veertig toestellen van het Franse type Dassault Mirage III. Om verliezen te compenseren had Isra\u00ebl in 1966 vijftig toestellen besteld en betaald van een vereenvoudigde versie, de Dassault Mirage 5. Een Frans wapenembargo, als straf voor het opblazen van dertien passagiersvliegtuigen op de luchthaven van Beiroet, voorkwam daarvan de offici\u00eble levering. Onder sterke Amerikaanse druk echter werden in het geheim van 1971 af alsnog vijftig exemplaren in kratten naar Isra\u00ebl verscheept en onder Amerikaanse leiding aldaar geassembleerd. Het verrassende verschijnen van dit type in het Isra\u00eblische luchtruim werd verklaard met het verhaal dat men door spionage de blauwdrukken had verworven en een eigen productielijn had opgezet. In mei 1971 was het eerste exemplaar klaar van wat eerst de \"Raam\" genoemd werd en daarna de \"Nesjer\". In oktober 1973 was er een veertigtal van beschikbaar. De meeste andere Franse typen in Isra\u00eblische dienst werden toen niet meer als gevechtstoestel gebruikt: de Dassault MD.450 Ouragan was in januari 1973 geheel uitgefaseerd, de Sud Aviation Vautour II al in 1972, de Dassault Myst\u00e8re IV in maart 1972 en de Fouga Magister functioneerde nog slechts als straaltrainer. Wel waren er nog twee dozijn toestellen als lichte tactische bommenwerper in gebruik van het type Dassault Super Myst\u00e8re B.2, omgebouwd tot de \"Sa'ar\" versie. De vloot aan jachtbommenwerpers was zo tussen 1967 en 1973 niet alleen bijna in omvang verdubbeld maar ook sterk gemoderniseerd. De operationele sterkte, de feitelijk bij eenheden ingedeelde toestellen, lag wat lager dan 360, op 309.\nIsra\u00ebl had verschillende lanceerinstallaties voor de HAWK luchtdoelraket. De meeste daarvan beschermden de kerncentrale te Dimona maar twee batterijen waren opgesteld in de Sina\u00ef en twee in Galilea.\nLandmacht.\nDe landmacht van Isra\u00ebl was sterk gemechaniseerd, met een groot aantal tanks. Net zoals de jachtbommenwerpers waren die na de junioorlog bijna in aantal verdubbeld. Ook bij deze wapens had Isra\u00ebl een modernisering nagestreefd maar was daarin maar ten dele geslaagd. Voor de oorlog had Isra\u00ebl met Frankrijk afspraken gemaakt over de bouw en aanschaf van de AMX 30, een snelle moderne middelzware tank, die zeer geschikt was voor de Isra\u00eblische tactiek van de bewegingsoorlog. Van het Verenigd Koninkrijk hoopte men daarnaast de duurdere Chieftain te betrekken, een zwaar gepantserde en bewapende tank, waarvan vast twee exemplaren beproefd werden. Het type zou vooral nuttig zijn voor een eerste verdedigende fase door de parate troepen. Zowel de Fransen als de Britten waren na 1967 echter niet meer bereid de modernste tanks te leveren. Isra\u00ebl wendde zich hierop tot de Verenigde Staten. Dat land was niet in staat grote aantallen nieuwe tanks te verschaffen: het wilde de tankproductie wegens de hoge kosten van de Vietnamoorlog niet verhogen boven de 360 per jaar die sinds 1962 de norm was en had die voertuigen grotendeels zelf nodig om een minimale modernisering van de tankeenheden bestemd voor Centraal-Europa te garanderen. Zelfs oudere tanks wilde men, ondanks Isra\u00eblische verzoeken daartoe in vrijwel ieder diplomatiek contact, liever niet kwijt om de oorlogsvoorraden niet gevaarlijk te verminderen. Sommige oudere boeken schatten de aantallen Amerikaanse tanks in Isra\u00eblische dienst ten tijde van de Jom Kipoeroorlog op elfhonderd: ongeveer achthonderd M48 Pattons en driehonderd M60 Pattons van verschillende versies. In feite was het aantal M48s maar gestegen van 225 tot 445 en waren er honderd M60s van de oorspronkelijke versie ontvangen; Amerika had in 1971 slechts vijftig echt nieuwe tanks geleverd van de M60A1-versie. Wel was bij alle M48s het 90mm-kanon vervangen door een Brits 105mm-kanon.\nZoals vaker deed Amerika een beroep op zijn bondgenoten om Isra\u00ebl ter compensatie materieel van mindere kwaliteit te leveren. De Britten verdubbelden tot 1973 hun leveranties van de Centurion. In 1971 begon Nederland Centurions uit te faseren voor de Leopard 1; deze tanks waren indertijd geleased door de Amerikanen en dus hun eigendom. Ze bepaalden dat 222 overtollige voertuigen naar Isra\u00ebl verscheept werden. Samen met wat op Jordani\u00eb buitgemaakte Centurions bracht dit het totaal op 1023. Daarvan waren er 709 omgebouwd tot de \"Sho't\"-versie, voorzien van een nieuwe Continental-dieselmotor en zwaardere pantsering. Een laatste bron van nieuwe tanks was de buit uit 1967. Toen waren zo'n driehonderd T-54/55s in Isra\u00eblische handen gevallen. Die werden omgebouwd tot wat men de \"Tiran\" noemde, ze aanpassend aan de Isra\u00eblische behoeften door er een 105mm-kanon in te bouwen, zodat ze de standaardmunitie konden verschieten. In oktober 1973 waren 146 \"Tiran\"s in de legerorganisatie opgenomen. De instroom van nieuwe tanks was niet voldoende om alle verouderde typen te vervangen. Nog 374 M4 Shermans uit de Tweede Wereldoorlog bleven in dienst, de meeste van het M51 \"Isherman\"-type, verbeterd met een Frans 105mm-kanon, sommige van de M50 \"Super Sherman\"-versie met een 75mm-kanon. Dit bracht het totaal aan tanks in de organisatie op 2138.\nIsra\u00ebl beschikte op 6 oktober 1973 over veertien pantserbrigades en vier gemechaniseerde brigades. Tussen 1967 en 1973 was de gevechtsdoctrine wat veranderd: er werd meer de klemtoon gelegd op het \"verbonden wapenen\"-gevecht, een nauwe samenwerking tussen tanks en infanterie in plaats van het op eigen houtje opereren van de tanks alleen. In principe beschikte een pantserbrigade daartoe over een gemechaniseerd infanteriebataljon met twee organieke tankcompagnies. De feitelijke sterkte van een pantserbrigade varieerde sterk. In theorie zou die moeten beschikken over drie tankbataljons van zevenenveertig tanks plus twee\u00ebntwintig tanks in het infanteriebataljon voor een totaal van 163. Dit zou echter 2282 tanks gevergd hebben, meer dan de hele voorraad, nog afgezien van noodzaak ongeveer een derde daarvan als materieelreserve achter te houden. De typische organisatie van een brigade bestond daarom uit twee tankbataljons van drie\u00ebndertig tanks plus twintig tanks in het infanteriebataljon wat de sterkte op zesentachtig bracht. Er waren echter uitschieters naar boven toe. De brigades werden gecombineerd in zeven \"Ugdot\". Iedere \"Ugda\" was een divisiehoofdkwartier dat het bevel kon voeren over een wisselend aantal kleinere eenheden. De \"Ugdot\" werden verdeeld over de slagvelden: het Noordelijk Commando op de Golan, het Centrale Commando aan de Jordaan en het Zuidelijk Commando in de Sina\u00ef. Meer dan in 1967 was de toedeling van eenheden vanwege de toegenomen afstanden al van tevoren vastgelegd. Door de slechte transportverbindingen zou het Isra\u00ebl lastig vallen met de troepen tussen de fronten te schuiven en zo was reeds bepaald dat het Zuidelijk Commando drie divisies zou tellen, het Noordelijk Commando twee en het Centraal Commando een. Het materieel van de reserve-eenheden was al gedeeltelijk op hun bestemming aanwezig. Om de logistiek te vergemakkelijken concentreerde men tanktypen zoveel mogelijk bij een bepaald front. Zo waren moderne Amerikaanse tanks alleen in de Sina\u00ef aanwezig. De oude M51 Ishermans waren geconcentreerd in de gemechaniseerde brigades, in feite een soort gemankeerde pantserbrigades met maar \u00e9\u00e9n tankbataljon. Drie daarvan waren toegevoegd aan het Centraal Commando omdat men de dreiging vanuit Jordani\u00eb gering achtte. Men had voor 1974 de oprichting voorzien van een zevende divisie, de 440e \"Ugda\". Wegens de deelmobilisaties in Egypte werd dit vervroegd tot mei 1973. Deze divisie fungeerde als hoofdkwartierreserve maar stelde voorlopig weinig voor: zij omvatte voornamelijk slechts de 11e Gemechaniseerde brigade met Ishermans.\nDeze al complexe slagorde van het Isra\u00eblische leger zou tijdens de oorlog nog ingewikkelder worden doordat vanwege het chaotische gevechtsverloop eenheden opgericht, opgeheven, samengevoegd en bij andere commando's ondergebracht zouden worden. Het is bijzonder lastig om dit proces in oudere boeken te volgen daar die om redenen van geheimhouding een veranderde of geheel foute nummering vermelden. De bekende historicus Chaim Herzog bijvoorbeeld zette er vaak een cijfer voor of liet er een wegvallen.\nWegens de nauwere samenwerking met de tanks moest ook de infanterie mechaniseren. De VS leverden echter slechts 448 moderne M113's, wat Isra\u00ebl dwong zo'n 3.500 M3 Half-Tracks als pantserinfanterievoertuig in te zetten. Lang niet alle infanterie werkte direct met tanks samen: er was een dozijn infanteriebrigades of parachutistenbrigades, vaak reserve-eenheden die bij een mobilisatie een belangrijk deel van groei van de strijdmacht zouden vertegenwoordigen waarvan de sterkte van 75.000 tot 350.000 man zou toenemen. Bij de artillerie was het aantal gemechaniseerde vuurmonden toegenomen maar het merendeel van het geschut was nog getrokken. In de Isra\u00eblische gevechtsdoctrine speelde artillerie maar een beperkte rol; tijdens de oorlog zouden zo'n tachtigduizend granaten worden verschoten.\nEgypte.\nLuchtmacht en luchtverdediging.\nDe Egyptische luchtmacht beschikte op 6 oktober 1973 over ongeveer 540 jachtbommenwerpers, alle van Sovjetmakelij. De belangrijkste daarvan waren 220 MiG-21's, waarvan de hoofdtaak was het luchtoverwicht te bevechten op de Isra\u00eblische jagers. Als lichte tactische bommenwerper voor de directe steun aan de grondtroepen werd de MiG-17 ingezet waarvan er zo'n tweehonderd beschikbaar waren. Voor wat diepere penetraties konden 120 Soechoj Soe-7's worden uitgezonden. De totale operationele sterkte was 490. Naast de jachtbommenwerpers had Egypte ook bommenwerpers in enge zin: er waren achttien zware Toepolev Tu-16's beschikbaar en tien middelzware Iljoesjin Il-28's. Beide typen waren straalvliegtuigen. De luchtmacht stond onder bevel van vicemaarschalk Hosni Moebarak, de latere president van het land. De inzetbaarheid van de vliegtuigen was vrij laag, rond de 65%.\nEen apart wapen vormde de luchtverdediging onder luitenant-generaal Mohamed Ali Fahmi. Ten westen van het Suezkanaal was een luchtverdedigingsgordel aangelegd met veertig batterijen S-75 Dvina, \"SAM-2\", luchtdoelraketten, vijfentachtig batterijen S-125 Newa, \"SAM-3\", raketten en veertig mobiele batterijen 2K12 Kubs, \"SAM-6s\". De SAM-2s waren bedoeld om doelen op grote hoogte neer te halen, de SAM-3 en SAM-6 konden ook laagvliegende toestellen treffen.\nLandmacht.\nAls volkrijk land had Egypte vijf parate infanteriedivisies met ieder drie brigades waarvan er meestal \u00e9\u00e9n gemechaniseerd was en een organiek tankbataljon had. Deze troepen werden in het gevecht typisch versterkt met externe pantserbrigades. Voor dat doel waren twee onafhankelijke pantserbrigades beschikbaar en werden verder brigades gedetacheerd vanuit de vijf grote pantsereenheden: drie gemechaniseerde divisies en twee pantserdivisies. In totaal waren er negentien infanteriebrigades, tien pantserbrigades en acht gemechaniseerde brigades paraat. De pantsereenheden waren alle voorzien van moderne Sovjettanks. De standaardtank was de T-54/55, waarvan er ongeveer 1350 beschikbaar waren. Ten dele waren dit tweedehandsvoertuigen uit het Warschaupact. Twee elite-eenheden, de 15e en 25e Pantserbrigade, waren uitgerust met de modernere T-62 waarvan er 580 gekocht waren maar waarvan de levering na juli 1972 tijdelijk opgeschort was. De T-62 droeg een 115mm-gladdeloopskanon, het krachtigste wapen van enige tank in het conflict. De sovjettanks waren niet erg geschikt voor de rol die ze in de Egyptische strategie moesten spelen: het afslaan van een Isra\u00eblisch tegenoffensief. Ze hadden namelijk een lage vuursnelheid en misten een afstandsmeter. Om dit te compenseren waren de infanterie-eenheden voorzien van een ruime hoeveelheid antitankwapens, vari\u00ebrend van ouderwetse antitankkanonnen, terugstootloze kanonnen en raketwerpers tot moderne geleide antitankraketten. De infanterie was voor een belangrijk deel technisch gemechaniseerd in de zin dat men over pantservoertuigen beschikte. Sommige eenheden waren daarbij uitgerust met een geheel nieuw wapentype, het infanteriegevechtsvoertuig met krachtige bewapening, in de vorm van de BMP-1 waarvan er zo'n 250 door de Sovjet-Unie geleverd waren. De artillerie beschikte, mortieren niet meegerekend, over ongeveer 2500 stukken geschut, alle getrokken.\nDe divisies waren samengevoegd tot legers. Het Tweede Veldleger lag aan de noordelijke sector van het Suezkanaal, het Derde Veldleger aan de zuidelijke sector. Daarnaast was er een kleine hoofdkwartierreserve. Er was ook een Eerste Veldleger met reserve-eenheden van lage kwaliteit. In principe had Egypte een groot aantal getrainde reservisten, wat de potenti\u00eble sterkte op ongeveer 1,2 miljoen man bracht. Ruwweg een kwart daarvan was in oktober 1973 in actieve dienst. Zo'n vierhonderd verouderde T-34-85 tanks waren beschikbaar. Die worden soms bij de Egyptische tanksterkte gerekend maar zouden nauwelijks worden ingezet.\nSyri\u00eb.\nLuchtmacht en luchtverdediging.\nDe Syrische luchtmacht was wat kleiner dan de Egyptische en beschikte over ongeveer 310 jachtbommenwerpers: tweehonderd MiG-21's, tachtig MiG-17s en dertig Soechoi Soe-7s. De operationele sterkte was 265. Ook Syri\u00eb had een luchtafweergordel van zesendertig batterijen luchtdoelraketten. Een voorstel van generaal-majoor Israel Tal, de onderbevelhebber van de krijgsmacht, om de lanceerinstallaties in de zomer van 1973, toen ze grotendeels werden opgebouwd, preventief te vernietigen was afgewezen wat als gevolg had dat de gordel, hoewel minder dicht dan de Egyptische, een lastig obstakel voor de Isra\u00eblische luchtmacht zou blijken.\nLandmacht.\nDe Syrische landmacht was tussen 1970 en 1973 sterk gemoderniseerd en uitgebreid. Een grote verbetering in de professionaliteit maakte het mogelijk dat grotere eenheden in de vorm van divisies werden opgericht. Aan het front lagen drie infanteriedivisies, ieder met een organiek bataljon van dertig tanks in de drie infanteriebrigades en versterkt door een pantserbrigade van negentig tanks. De tankreserve werd gevormd door twee pantserdivisies en twee onafhankelijke pantserbrigades. Daarnaast was er nog de Presidenti\u00eble Garde, ook een pantserbrigade, die diende om de veiligheid van het regime te waarborgen. Het aantal moderne tanks was aanzienlijk toegenomen. Als standaardtank werd de T-54/55 gebruikt waarvan er ongeveer 875 beschikbaar waren. Elite-eenheden, waaronder de Presidenti\u00eble Garde, beschikten over de T-62 die in een aantal van vijfhonderd in de legerorganisatie aanwezig was. Door de mechanische onbetrouwbaarheid van de Sovjettanks was een materieelreserve van 50% nodig om de gevechtssterkte op peil te houden. Dit zou ongeveer tweeduizend moderne tanks gevergd hebben zodat men daaraan een zeshonderd tekortkwam. Dit probleem werd opgelost door deze tanks bij de belangrijkst geachte eenheden, de eigenlijke pantserbrigades, te concentreren terwijl de infanterie-eenheden het voorlopig met minder moesten doen. De Negende Infanteriedivisie was hierdoor maar op de helft van haar nominale tanksterkte. De tekorten werden ten dele aangevuld door het inzetten van tweehonderd verouderde T-34-85s. Nog eens tweehonderd van deze tanks waren in statische posities ingegraven in de diepe verdedigingsgordels die tussen de Golan en Damascus lagen. Ook was er nog een zwaar tankbataljon met een dertigtal oude IS-3's. De artillerie beschikte aan de Golan over een duizendtal vuurmonden, alle getrokken, en verder over achthonderd eenheden raketartillerie.\nVerschillende Arabische landen hadden in september 1973 troepen toegezegd. Marokko was op 6 oktober als enige werkelijk aan het front aanwezig: een infanteriebrigade, versterkt met een bataljon T-55s, lag op de zuidelijke hellingen en de top van de Hermonberg. Zij was onder het bevel gesteld van de Syrische 7e Infanteriedivisie.\nGevechtshandelingen.\n6 Oktober.\nSina\u00ef.\nDe Isra\u00eblische positie aan het Suezkanaal was erg kwetsbaar, een gevolg van een gebrekkige verdedigingsstrategie. De diepere oorzaak hiervan lag in de behoefte tijdens de Uitputtingsoorlog om Egyptische infiltraties door commando-eenheden te voorkomen. Daartoe werden groepen kazematten, \"Moazim\", aan het kanaal geplaatst, samen de zogenaamde Bar-Lev-Linie vormend. Om die ondoordringbaar te maken voor artilleriebombardementen waren ze tegen hoge kosten aanzienlijk versterkt. Op zich was het Suezkanaal, indertijd tot 230 meter breed, een zeer nuttig obstakel om een vijandelijke opmars te helpen stuiten. Volgens de moderne gevechtsdoctrine moet een hoofdweerstandslijn echter niet direct aan zo'n obstakel worden aangelegd daar de vijand dan die lijn ongehinderd in volle sterkte kan naderen. De voorste vuurposities moeten op enige afstand van een kanaal worden ingericht, zodat overstekende vijandelijke troepen geleidelijk door langeafstandswapens kunnen worden vernietigd, terwijl ze hun eenheden proberen op te bouwen voor een aanval. Het grote bereik van zulke wapens maakt het ook overbodig om een continue lijn in te richten. Ze worden geconcentreerd in \"schouders\" waartussen zich \"killing zones\" bevinden waar oprukkende vijandelijke voertuigen door enfilerend vuur in de flanken kunnen worden beschoten. Ook het Isra\u00eblische leger was van plan zijn verdediging in wezen zo in te richten. Vanwege de grote investeringen was men echter onwillig de Bar-Lev-Linie bij een grootschalige oorlog zomaar op te geven. In plaats daarvan besloot men in december 1972, in het plan \"Sjovach Jonim\", \"Duiventil\", de \"Moazim\" de schouders te laten vormen. In geval van een directe oorlogsdreiging zou een tankcompagnie iedere cluster kazematten, tot een maximum van acht, komen versterken. Een peloton van drie tanks zou in de cluster opereren; de overige tanks moesten een verbinding open houden met het achterland. In oktober 1973 was voor deze taak de 14e Pantserbrigade beschikbaar met 34 tanks in de noordelijke sector, 25 tanks in het midden en 32 tanks in het zuiden. Het probleem dat de vijand vlak bij de kazematten zijn vuurkracht kon concentreren loste men ten dele op door een twintig meter hoge zandmuur die direct aan de oostelijke oever van het kanaal was opgespoten. Die muur zou ook de opmars van voertuigen ernstig vertragen. Als er zich toch een vijandelijk bruggenhoofd mocht vormen, moest dit afgegrendeld worden door een tankbataljon. De pantserdivisie die aan het kanaal paraat lag, de 252e \"Ugda\", had hiervoor de 401e Pantserbrigade beschikbaar met drie tankbataljons en 130 tanks om drie bruggenhoofden zo te omsingelen. De Isra\u00eblische luchtmacht werd geacht te verhinderen dat er meer gevormd zouden worden. De divisie had ook een strategische reserve. Oorspronkelijk was dat de 7e Pantserbrigade geweest maar nadat die naar de Golan vertrokken was, werd ze vervangen door de 460e Pantserbrigade met 69 Pattons van de tankschool.\nGeneraal-majoor Ariel Sharon was tussen 1970 en 1973 bevelhebber geweest van het Zuidelijk Commando. Hij had weinig fiducie in deze strategie gehad en liet de helft van de clusters kazematten met zand opvullen. Toch richtte hij geen diepere linie in. Hij verwachtte namelijk op tijd de reservedivisies te kunnen mobiliseren en meende daarmee overgestoken vijandelijke troepen in korte tijd te kunnen vernietigen. Hij dacht dat zo snel te kunnen uitvoeren dat de vijandelijke pontonbruggen hem in handen zouden vallen. Daarover hoopte hij binnen 48 uur na het begin van een oorlog het Suezkanaal zelf te kunnen oversteken en met een beslissend tegenoffensief, Operatie \"Chatoel Midbar\", \"Woestijnkat\", Egypte te verslaan. Daartoe liet hij ook geavanceerd brugslagmaterieel produceren, de oevers op geplande oversteekpunten versterken en de zandmuur daar verzwakken. In oktober 1973 hield opperbevelhebber Elazar dit plan nog steeds aan.\nOm 13.55 uur op zaterdag 6 oktober gaf de Egyptische artillerie, ten dele op veertig meter hoge zandplatforms geplaatst om over de oostelijke wal te kunnen richten, langs het hele kanaal massaal uitwerkingsvuur af, voornamelijk geconcentreerd op de kazematten teneinde de overtocht te dekken. Rond 14.00 uur drongen tweehonderd Egyptische vliegtuigen, ongeveer het maximum dat men gelijktijdig kon inzetten, het luchtruim van de Sina\u00ef in voor bombardementsvluchten. Minstens vijf vliegtuigen daarvan werden neergeschoten en de schade was beperkt. Om 14.20 uur begon de eerste golf van vierduizend infanteristen in stormboten het kanaal over te peddelen. In het Egyptische plan was het voor lief genomen dat er bij de overtocht tienduizend doden zouden vallen; in feite beliep het totaal die dag 208 gesneuvelden. De kazematten, bezet door bij elkaar nog geen vijfhonderd man op herhalingsoefening die pas rond het middaguur gewaarschuwd werden voor een aanval, waren nauwelijks in staat de oversteekpogingen te stoppen. Volgens \"Duiventil\" hadden de fortificaties bemand moeten zijn door elitetroepen van een parachutistenbrigade. Om 15.15 uur stonden er 14.000 man Egyptische troepen op de oostoever.\nAl meteen begon het Isra\u00eblische verdedigingsplan te falen. Tweeduizend Egyptische antitankteams, uitgerust met draagbare raketwerpers (\"rocket-propelled grenades\"), beklommen rond 17.30 uur de steile zandmuur en omsingelden de fortificaties. Achtenveertig helikopters, waarvan er twintig werden neergeschoten, zetten commandoteams verder naar het oosten af, in hinderlagen. De bevelhebber van het Zuidelijk Commando, Sjmoe\u00ebl Gonen, had zijn tanks een vijftien kilometer naar het oosten achtergehouden om eerst de precieze locatie van de bruggenhoofden vast te stellen maar zijn bevelvoering raakte overweldigd door de onverwachte massaliteit van de operatie. Daarbij had hij geen goed beeld van de situatie omdat hij zijn hoofdkwartier in Be\u00ebr Sjeva had, in de Negev. Pas in de nacht verhuisde hij naar de voorwaartse commandopost te Oemm Hasjiba. Uiteindelijk stond hij toe dat een derde, in plaats van de oorspronkelijk voorziene twee derden, van de tanks naar voren reden om de verzoeken om bijstand van de fortificaties te beantwoorden. De eenennegentig M48s van de 14e Pantserbrigade moesten zich nu tijdens het invallende duister door de antitankteams heen vechten; de kleine groepjes tanks die dit lukte, raakten zo zelf omsingeld. Onderworpen aan continue artilleriebeschietingen en infanterieaanvallen, onderwijl gedwongen duels uit te vechten met Egyptische tanks en antitankraketten op de zandplateaus, waren ze nauwelijks in staat een serieuze vuurpositie op te bouwen. Om de situatie te redden werden meer tanks van de 401e PB naar voren gestuurd, die echter eenzelfde lot ten deel viel. Daarbij ontwikkelden zich geen drie maar vijf grotere bruggenhoofden: drie ten noorden van de Bittermeren door de 18e, 2e en 16e Infanteriedivisie en twee ten zuiden ervan door de 7e en 19e Infanteriedivisie. De zandwal bleek daarvoor geen grote belemmering. De Egyptische genie spoot daar door middel van 450 Britse en Duitse waterkanonnen binnen vijf \u00e0 zes uur op zestig punten gaten in waarna men tien pontonbruggen aanlegde waarover gemotoriseerde en gemechaniseerde troepen tot zes kilometer diep de Sina\u00ef konden binnendringen, tot de oostgrens van de dekkingszone van de raketgordel. Binnen 24 uur waren honderdduizend man, duizend tanks en 13.500 overige voertuigen overgestoken. De Isra\u00eblische luchtmacht was niet in staat dit te stoppen. Doordat de Egyptische raketgordel niet door een preventieve aanval was uitgeschakeld en er nog geen specifieke \"electronic countermeasures\" beschikbaar waren om het doelvolgsysteem van de nieuwe \"SAM-6\" te storen, kon deze luchtdoelraket zware verliezen toebrengen. In de middag beperkte de luchtmacht zich grotendeels tot onderscheppingsvluchten en van plan \"Skrita\" werd afgezien: er werden maar 120 bombardementsvluchten uitgevoerd waarbij aan het kanaal vier vliegtuigen verloren gingen. Toen hij 153 van zijn 290 tanks verloren had, liet Gonen zijn troepen terugvallen in een zwak dekkingsscherm, de 460e PB als grotere reserve handhavend rond de logistieke basis van \"Tasa\". De fortificaties gaven zich grotendeels over; sommige bleven dagenlang doorvechten. Op het noordelijkste fort \"Boedapest\" na, dat ver van het kanaal lag omdat op de oostoever Port Fouad in 1967 niet ingenomen was, was fort Mezach op een pier bij de zuidelijke kanaalingang het laatste op 13 oktober. Van de 441 man in de forten sneuvelden er 126 en raakten 161 krijgsgevangen.\nHoogten van Golan.\nIsra\u00eblische strategie.\nIn veel beschrijvingen van de strijd op de Hoogten van Golan wordt aangenomen dat de kritieke situatie die daar weldra voor het Isra\u00eblische leger zou ontstaan, simpelweg het gevolg was van de numerieke wanverhouding tussen de ongeveer 1350 Syrische tanks en de 185 Centurions van de verdedigers. De verrassingsaanval zou zo verhinderd hebben dat de Isra\u00eblische stellingen in het algemeen voldoende bezet waren. In feite echter voorzag het Isra\u00eblische mobilisatieplan, \"Sela\", \"Rots\", in een zorgvuldige opbouw van reserveformaties, die tot zeven dagen in beslag zou nemen. In totaal moesten de eenheden van het Noordelijk Commando na mobilisatie zo'n 450 tanks tellen. Het Isra\u00eblische opperbevel ging er in het algemeen van uit dat voor een bepaald strijdtoneel een Arabisch overwicht aan tanks van twee\u00ebnhalf \u00e0 drie op \u00e9\u00e9n hanteerbaar was. Voor de beginfase van een Syrische aanval aanvaardde men echter nog veel ongunstigere verhoudingen, tot wel achttien op een. Uitgaande van een waarschuwingstijd van drie dagen zouden de parate troepen op de Golan het volgens het Plan \"Gir\", \"Kalk\", tot vier dagen lang alleen moeten uithouden. Niet alleen zouden ze daartoe volgens het Isra\u00eblische opperbevel moeiteloos in staat moeten zijn, na vier dagen zou het Syrische leger dermate zware verliezen hebben geleden dat het zeer gunstige omstandigheden zou scheppen voor Operatie \"Ze'ev Aravot\", \"Prairiewolf\", een opmars door de reserve-eenheden naar Damascus eindigend in een beslissende nederlaag voor Syri\u00eb. Toen het Noordelijk Commando eind september op de hoogte werd gesteld van de waarschuwing door koning Hoessein, vroeg men in eerste instantie maar om twee tankcompagnies extra: \"Dan hebben wij honderd tanks en de Syri\u00ebrs achthonderd. Dat moet genoeg zijn\".\nDit optimisme werd gemotiveerd door de specifieke geografische voordelen die de Hoogten van Golan de verdediger bieden en de uitgebreide fortificaties welke die voordelen optimaal hadden uitgebuit. De \"Paarse Lijn\", de wapenstilstandslijn van 1967, was welbewust gekozen. De scheiding tussen de Golan en de hoogvlakte van Damascus wordt gevormd door een rij kegels, \"tels\", van dode vulkanen, die zich van de Hermonberg naar het zuiden uitstrekken. Een aanval van gemechaniseerde troepen wordt hierdoor beperkt tot een aantal passen. Rond de vulkanen liggen uitgebreide vlakten van puimsteen die de toegankelijkheid verder verminderen doordat tanks er tot de bodem in dreigen te zakken. In het zuiden van het plateau is het puimsteen door riviertjes die naar het Meer van Tiberias lopen diep ingesneden zodat ravijnen daar onoverkomelijke obstakels vormen. De diepste daarvan is de Jarmoek die, ten dele op de grens met Jordani\u00eb, een dertig kilometer lange kloof vormt waarop de rechterflank van de Isra\u00eblische verdediging rust.\nDeze natuurlijke hindernissen waren tussen 1967 en 1973 vergroot met dichte mijnenvelden, aan de wapenstilstandslinie zo'n 2500 meter diep. Direct aan de Paarse Lijn lagen zeventien clusters met 112 kazematten bezet door elitetroepen van het 17e Infanteriebataljon en het 50e parachutistenbataljon. De hellingen erachter waren bezet door de 1e Infanteriebrigade, de \"Golanibrigade\". De kazematten moesten zowel een eerste veiligheidslijn vormen als infiltraties door vijandelijke infanterie voorkomen. Daarvoor lag een continue vijf meter brede tankgracht die alleen door bruggenleggende tanks kon worden overwonnen. Omdat deze een makkelijk doel zouden vormen voor Isra\u00eblische tanks dwong dit aanvallende pantsereenheden voor de gracht te stoppen en eerst een tankduel uit te vechten. Zo'n 1500 meter ten westen van de tankgracht waren talrijke vuurposities ingegraven met een volledig gedekte nadering. Een Centurion kon hierin een laag plateau oprijden zodanig dat alleen de bovenste helft van de toren, inclusief kanon, zichtbaar was om van daaruit relatief veilig vuur uit te brengen op Syrische tanks. Deze afstand was gekozen omdat een Centurion dan per schot een trefkans had van zo'n 70% op een stilstaande T-54 terwijl deze tank, die niet over een afstandsmeter beschikte, maar een 5% kans had zijn kleine doelwit te raken \u2013 en dan alleen nog met een zuiverder pantsergranaat die op deze afstand het frontpantser van de Centurion niet kon doorboren. Gecombineerd met de twee maal zo lage vuursnelheid van de T-54, was zo een uiterst gunstige verhouding van de afruil te verwachten, zeker als er ongeveer evenveel tanks aan beide zijden vuurcontact hadden.\nZowel het terrein als de dreiging van de Isra\u00eblische luchtmacht sloten echt dichte aanvallende tankconcentraties uit. Direct ten zuiden van de Hermon kan men in een standaarddeployering \u00e9\u00e9n tankbataljon voorop laten gaan. Ten noorden van Koeneitra ligt, tussen de Hermonit en de Bental, een wat bredere doorgang die aan twee bataljons plaats biedt; bij de stad zelf kan \u00e9\u00e9n bataljon ingezet worden. Iets hogere bergen in het midden verdelen de frontlijn in een noordelijke en zuidelijke sector. In het zuiden kan iets boven Rafid, ter hoogte van de uitstekende \"punt\" in de wapenstilstandslijn, \u00e9\u00e9n bataljon gedeployeerd worden. De zuidelijkste toegangen bevinden zich aan weerszijden van de trans-Arabische pijpleiding ten noorden waarvan ruimte is voor \u00e9\u00e9n bataljon, ten zuiden voor twee. Het Isra\u00eblische plan ging er terecht van uit dat de Syri\u00ebrs per echelon, grotere aanvalsgolf, zelfs dit maximum niet zouden halen. De drie Syrische infanteriedivisies die aan de Paarse Lijn lagen, van noord naar zuid de 7e, 9e en 5e Infanteriedivisie, zouden ieder twee brigades voorop laten gaan, met weer ieder een tankbataljon. Dat kwam neer op zes bataljons van dertig tanks, een honderdtachtig voertuigen. Vandaar dat men meende met 185 Centurions alle opmarsroutes afdoende afgegrendeld te hebben. \"Gir\" voorzag eigenlijk zelfs maar in \u00e9\u00e9n parate pantserbrigade, de 188e \"Barak\", \"Bliksem\". Een reserve-eenheid, de 179e Pantserbrigade, had zijn materieel opgeslagen bij Nafech ten westen van Koeneitra. Die wilde men sneller mobiliseren en zo zouden de linies dagenlang op een minimale sterkte kunnen worden gehouden. Men verwachtte dat de Syri\u00ebrs door hun tanks heen zouden zijn, lang voordat de materieelreserves van de twee brigades uitgeput zouden raken. Eind september 1973 vond men dit, gezien de Syrische troepenopbouw en steeds sterkere luchtafweer, toch van iets te veel zelfvertrouwen getuigen en versterkte op aandringen van generaal Tal de 7e Pantserbrigade de Golan. Om de verplaatsing te vergemakkelijken liet deze eenheid zijn tanks achter in de Sina\u00ef en gebruikte het materieel van de 179e Pantserbrigade om zich weer op te bouwen. Dit putte de reserves van Nafech uit en men begon het materieel van de 679e Pantserbrigade van het mobilisatiecomplex in Neder-Galilea uit de Golan op te brengen. Hierdoor waren op 6 oktober de noordelijke mobilisatiecomplexen vol met transport- en onderhoudspersoneel bemand, wat een groot voordeel zou blijken. Het 77e Tankbataljon van de 7e PB leverde de eerste twee compagnies waarom gevraagd was. Het bataljon vormde meteen na aankomst met rekruten en elf reservetanks een clandestiene derde compagnie.\nSyrische strategie.\nHet Syrische opperbevel begreep zeer wel dat bij een toepassing van traditionele tactieken een aanval op de Isra\u00eblische stellingen weinig kans van slagen had. Daarom stelde men plan \"Al Aouda\", \"De Terugkeer\", op waarin gevechten van tank tegen tank een zo gering mogelijke rol speelden en frontale tankaanvallen vermeden werden. Het plan ging uit van een geslaagde misleiding waardoor er maar \u00e9\u00e9n Isra\u00eblische pantserbrigade de Golan zou bewaken. Als openingsfase zouden bij zonsondergang helikopters commandoteams met geleide antitankraketten aan de westelijke toegangen van de hoogvlakte afzetten om het gebied van strategische reserves te isoleren. Tegelijk zouden teams direct ten westen van de hoofdweerstandslinie geplaatst worden om de Isra\u00eblische tankeenheden aan de Paarse Lijn, bij elkaar maar \u00e9\u00e9n bataljon sterk, van hun tactische reserves en aanvoer af te sluiten. In de hierop volgende nacht moesten massale infanterieaanvallen plaatsvinden die de Isra\u00eblische infanterie van hun tankeenheden moesten dringen. Die zouden dan omspoeld worden door Syrische antitankteams met raketwerpers. De Isra\u00eblische lijn zou fragmenteren, ruimte scheppend voor Syrische tankeenheden, anders dan de Centurions uitgerust met ingebouwde nachtzichtkijkers, om diep de Golan binnen te trekken. Bij zonsopgang zouden de helikopters het westen van hoogvlakte verder versterken. Een snel volgende tweede grote aanvalsgolf zou een duizendtal tanks op het plateau brengen, voldoende om de laatste verzetshaarden te elimineren en Isra\u00ebl van een heroveringsactie te doen afzien. Binnen dertig uur zou de Golan zo veroverd moeten kunnen worden.\n\"Al Aouda\" zou echter grotendeels niet worden uitgevoerd. De Egyptenaren wilden niet in de avond aanvallen en weigerden ook het Syrische alternatief te accepteren van een gezamenlijke aanval bij dageraad. Ze stonden op een begin om 12.00 uur en als uiterste compromis aanvaardde Sadat een uitstel tot 14:00. Dat maakte dat het Syrische enthousiasme voor een offensief aanzienlijk bekoelde. De Syri\u00ebrs hadden \"Al Aouda\" strikt geheim gehouden maar een plan laten uitlekken met conventionele tankaanvallen overdag. Nu zouden ze dus moeten oprukken op een wijze die de vijand verwachtte en die hoe dan ook weinig hoop bood op succes. Daarbij leerden ze begin oktober dat ook de 7e Pantserbrigade op de Golan aanwezig zou zijn. Het Syrische regime had altijd gevreesd dat het door Isra\u00ebl ten val zou worden gebracht en die angsten herleefden weer. Men besloot de sterkste pantserreserves achter de hand te houden om een Isra\u00eblisch tegenoffensief af te weren en een mogelijke omtrekkende beweging rond de Syrische zuidflank door het grondgebied van Jordani\u00eb te pareren. Als er een doorbraak tot stand kwam, mocht maximaal \u00e9\u00e9n pantserdivisie worden ingezet om die uit te buiten.\nEen fataal misverstand.\nRond 14.00 uur, 6 oktober, begon een vijfenvijftig minuten durende Syrische artilleriebarrage door 650 vuurmonden. Tegelijkertijd vielen 58 Syrische vliegtuigen Isra\u00eblische posities aan, overigens zonder een gebouw of voertuig te raken terwijl negen toestellen neergeschoten werden. Een snelle grondactie nam de hoge Isra\u00eblische observatiepost op de Hermon. Op dat moment was alleen de 188e Pantserbrigade daadwerkelijk aan de Paarse Lijn aanwezig. Het 74e Tankbataljon hield de noordelijke sector, het 53e Tankbataljon de zuidelijke. Het gemechaniseerde infanteriebataljon van de brigade was nog niet gemobiliseerd dus de totale sterkte was zesenzestig tanks. Het noordelijke bataljon werd alleen aangevallen door de twee bataljons T-54s van de 7e ID en vernietigde die vrijwel volledig zonder dat aan eigen zijde ook maar \u00e9\u00e9n tank verloren ging. Het zuidelijke bataljon echter wist weliswaar ook een zestigtal T-54s uit te schakelen maar was aangevallen door vier bataljons. Het afslaan daarvan kostte twaalf Centurions. Vooral bij bunkercomplex 111, bij Kudne ten noorden van Rafid, ontstond een zorgelijke situatie. De Syrische 9e ID had alleen hier wat ruimte om te ontplooien en liet haar twee bataljons van de voorste brigades in korte opeenvolging aanvallen. Toen die allen op de vlucht gedreven waren, lieten ze vijfendertig voertuigen achter maar van de acht verdedigende Centurions waren er vijf uitgeschakeld. Het was hier voor het afslaan van de volgende Syrische aanvalsgolf dringend nodig dat de 7e Pantserbrigade ingezet werd.\nDe bevelhebber van het Noordelijk Commando, generaal-majoor Jitzjak Hofi, had tot 6 oktober het commando gevoerd vanuit Nafech maar besloot wat afstand te nemen van het front en zijn staf te verplaatsen naar Safed in Galilea. De 36e \"Ugda\" werd als divisiehoofdkwartier geactiveerd en moest in Nafech de directe bevelvoering over de Golan overnemen. De staf van de divisie raakte onmiddellijk overwerkt. De divisiecommandant, brigade-generaal Rafael Eitan, was een energiek man maar met geringe intellectuele capaciteiten. Men zag zich meteen geconfronteerd met het probleem dat Hofi's staf, denkend dat de Syri\u00ebrs een beperkte aanval zouden uitvoeren op \u00e9\u00e9n punt, geen sectorindelingen van het front had bepaald, zodat niemand wist welke reserve waarnaartoe moest. De achtergebleven luitenant-kolonel Uri Sjimhoni, hoofd operaties van Hofi's staf, begon hierin te improviseren, of veeleer zich aan te passen aan de posities die de 7e Pantserbrigade al was begonnen in te nemen. Sjimhoni zag de \"gaping\" ten noorden van Koeneitra als evidente locatie van het Syrische \"Schwerpunkt\" en 7 PB kreeg dus om 14.45 uur het commando over de noordelijke sector inclusief het 74e TB. De divisie nam niet de moeite na te gaan waar de dreiging werkelijk het grootst was en stelde de enige overige reserve, het Centurionbataljon van de tankschool, het 71e TB, ook in de \"gaping\" op achter het 77e Tankbataljon onder bevel van luitenant-kolonel Avigdor Kahalani. De 7e PB moest het 82e Tankbataljon aan de 188e PB in de zuidelijke sector afstaan, maar luitenant-kolonel Avigdor Ben-Gal, de commandant van de 7e PB, splitste daarvan eigenmachtig een elitecompagnie af als eigen reserve. Die ruilde hij voor de compagnie rekruten die het 77e TB eerder gevormd had want de sterkte van die eenheid was toch al opgelopen tot vier compagnies met 44 tanks. Daarnaast gingen twee compagnies van het 75e Gemechaniseerde Infanteriebataljon van de 7e PB naar de 188e Pantserbrigade. Dat was echter pas in de morgen van 6 oktober op de Golan gearriveerd, zijn M113s op tanktransporteurs uit de Sina\u00ef gereden hebbend, en had zijn Centurions nog niet uit het depot in Nafech opgepikt zodat het niet begreep dat de order tankcompagnies betrof. Juist deze eenheid werd naar Kudne gestuurd. Toen de infanterie daar aankwam, was de consternatie groot. De commandant van het 82e TB was het contact met zijn eenheid kwijtgeraakt. Zijn twee normale compagnies waren door de commandant van het 53e TB, luitenant-kolonel Oded Peres, naar diens centrum en rechterflank gestuurd. Toen deze te horen kreeg dat de nieuwe A-compagnie met rekruten nog niet gevechtsklaar was, beval hij de zuidelijkste reservecompagnie onverwijld met twee pelotons de sector bij Kudne te versterken. De compagnie liep daarbij echter in een hinderlaag door een ge\u00efnfiltreerd Syrisch commandoteam: de zes versterkende tanks werden door geleide antitankraketten vernietigd nog voordat ze konden melden gevechtscontact te hebben. Een noodgreep van de divisie om het tankschoolbataljon naar het zuiden te sturen werd door Elazar persoonlijk afgewezen omdat de dreiging zich nog niet daadwerkelijk gerealiseerd had. De effectieve versterking van de zuidelijke sector beperkte zich zo tot zestien tanks in plaats van de bedoelde drie\u00ebnvijftig. Het centrum daarvan sloeg die avond verdere aanvallen af maar de rechterflank raakte steeds verder ge\u00efnfiltreerd. Bij de linkerflank werd de toestand weldra kritiek: hoewel de A-compagnie de verdediging bij Kudne nog wist te bereiken met acht Centurions, bleek dat te laat. De commandant van de 9e Infanteriedivisie, kolonel Hassan Tourkmani, was zeer ambitieus en vastbesloten zich niet aan zijn voorgeschreven rol te houden om wat Isra\u00eblische reserves aan te trekken. Nog voor 21:00 forceerde hij een niet geruimde sector van het mijnenveld door de resten van een organiek tankbataljon op te offeren. De Syrische 51e Pantserbrigade, aan de 9e ID toegevoegd, infiltreerde daarop zonder enige strijd te leveren ten zuiden van bunkercomplex 111. In de duisternis reed de brigade door naar Hoesnija en nam daar de afslag rechts naar Nafech. Nog voor middernacht was zo, tegen een prijs van 230 Syrische tanks daar er bij Koeneitra weer een zestigtal verloren gingen, het Golanfront gebroken. Overigens zou het tot ver in de nacht duren voordat het hoofdkwartier in Nafech de ernst van de situatie inzag: de hele avond dacht men dat de Syri\u00ebrs overal in toom werden gehouden en was de grootste zorg dat ergens een voorwaarts gelegen bunkercomplex zou worden ingenomen.\n7 Oktober.\nHet Isra\u00eblische kabinet verwacht een totale nederlaag.\nIn de nacht van 6 op 7 oktober werd het Isra\u00eblische kabinet verrast door zeer verontrustende berichten van beide fronten. In de Sina\u00ef had het leger zich grotendeels van de vijand losgemaakt. De \"Moazim\" aan het kanaal waren omsingeld en leken verloren; ze kregen om 09.30 uur het bevel zich in de komende nacht te evacueren of zich over te geven. Kleine groepjes tanks bewaakten de wegen naar het oosten. Alleen bij Tasa lag een grotere concentratie. Dat was het logistieke centrum van het Zuidelijk Commando en schermde ook de oostelijker luchtbasis van Rephidim af. Het verlies van Tasa en Rephidim zou catastrofaal zijn want daar lagen honderden tanks in opslag, waaronder de materieelreserve van de 252e \"Ugda\", het volledige oorspronkelijke materieel van de 7e Pantserbrigade en een belangrijk deel van de uitrusting van de 143e \"Ugda\". Als de Egyptenaren onmiddellijk doortastend zouden oprukken, zouden ze het dekkingsscherm eenvoudig kunnen doorbreken en het mobilisatiecomplex afsluiten van de aanvoer van reservisten.\nOok in de Golan leek de toestand kritiek te zijn maar de precieze situatie was onduidelijk. Rond 04.00 uur ging Dajan persoonlijk poolshoogte nemen en bezocht om 06.00 uur Hofi in Galilea. Deze schetste een inktzwart beeld van de staat van het Noordelijk Commando: er was een enorm gat in het front geslagen, hij had geen enkele serieuze reserve beschikbaar, elk moment kon Nafech overspoeld worden door een horde Syrische tanks en zouden grote aantallen opgeslagen Centurions in vijandelijke handen vallen en de 7e Pantserbrigade omsingeld worden. Niets kon de vijand dan nog hinderen Isra\u00ebl zelf binnen te trekken. Aangeslagen vertrok Dajan hierop naar de bevelhebber van de Isra\u00eblische luchtmacht, generaal-majoor Benjamin Peled. Deze schokte hij met de mededeling dat de \"Derde Tempel\" dreigde te vallen \u2014 hij zag de staat Isra\u00ebl als nieuwe belichaming van het jodendom na de Tempel van Salomo en de Tempel van Herodes. In tranen zwoer Peled dat hij desnoods de hele luchtmacht zou opofferen om dit te voorkomen.\nDe luchtmacht had zich ondertussen gerealiseerd dat alsnog de Egyptische raketgordel geneutraliseerd diende te worden. Om 07.00 uur werd een succesvol begin gemaakt met de zeer complexe Operatie \"Tagar\", \"Vete\", waarbij vier Egyptische vliegvelden werden uitgeschakeld tegen een verlies van twee vliegtuigen. Bij hun terugkeer kregen de piloten tot hun verrassing te horen dat de plannen waren omgegooid en direct Operatie \"Doegman\"-5, \"Model-5\", moest worden uitgevoerd, de vernietiging van de Syrische raketgordel. Er was geen tijd meer actuele informatie te verwerven over de locatie van de lanceerinrichtingen. Dit leidde rond 11.30 uur tot de zwaarste nederlaag van de Isra\u00eblische luchtmacht in het conflict: de raketbatterijen waren in de nacht verplaatst en maar \u00e9\u00e9n kon er worden uitgeschakeld. Zes Phantom IIs en drie Skyhawks werden echter in hun lage nadering neergehaald door radargeleide ZSOe-23-4-luchtafweertanks. De luchtmacht zou in feite geen belangrijke rol gaan spelen in het stoppen van de Syrische doorbraak. In de loop van de ochtend verzocht het Golanfront voorlopig maar geen grondondersteunende bombardementen uit voeren daar de aanblik van neerstortende Skyhawks schadelijk was voor het moreel. Op 7 oktober zou de Isra\u00eblische luchtmacht in totaal maar 129 van zulke aanvallen uitvoeren. In de middag verplaatste de Isra\u00eblische luchtmacht het zwaartepunt weer naar de Sina\u00ef en hield zich gereed om een mogelijke uitbraak van de Egyptische 4e en 21e Pantserdivisie op te vangen. Gezien de kritieke situatie beval Peled in de avond de pontonbruggen aan te vallen, waarbij veel vliegtuigen verloren gingen; in de eerste 36 uur van de oorlog werden in totaal vijfendertig Isra\u00eblische toestellen neergehaald waarvan veertien in de Sina\u00ef. De zeven getroffen pontonbruggen waren snel hersteld. \"Tagar\" zou niet meer kunnen worden uitgevoerd en tot het eind van de oorlog beperkte dit de inzetbaarheid van de Isra\u00eblische luchtmacht boven het Sina\u00effront aanzienlijk. Daarentegen nam op de Golan de sterkte van de Isra\u00eblische artillerie op de 7e snel toe tot tien bataljons. De Syrische luchtmacht voerde die dag slechts 44 bombardementsvluchten uit waarbij geen enkel doel geraakt werd en achttien vliegtuigen verloren gingen.\nGedurende de dag werd de stemming van het kabinet steeds somberder. Men begreep wel dat Egypte en Syri\u00eb officieel een beperkt oorlogsdoel hadden maar Golda Me\u00efr meende: \"als de Arabieren eenmaal bloed geroken hebben, zullen ze niet stoppen\". Ze nam ook aan dat Jordani\u00eb een derde front zou openen. Verschillende auteurs, de bekendste Seymour Hersh, hebben op grond van mondelinge getuigenissen beweerd dat het kabinet in deze ondergangsstemming de inzet van kernwapens overwogen heeft, wat dan buiten de offici\u00eble notulen gehouden zou zijn. Dajan zou het initiatief hiertoe genomen hebben, terwijl Me\u00efr afhoudend was. Isra\u00ebl kreeg rond 1967 de capaciteit eenvoudige plutoniumbommen te construeren. Er bestaat geen consensus over het precieze tijdstip van deze overwegingen (7 of 8 oktober), het exacte Isra\u00eblische nucleaire vermogen op dat moment (meestal geschat op twintig \u00e0 dertig kernkoppen), de in te zetten wapensystemen (Hersh claimt dat 20-kiloton-bommen werden geassembleerd voor afworp door acht Phantom IIs, daarnaast waren de twaalf door Frankrijk geleverde Jericho I-raketten mogelijk met een kernkop uitgerust) en het doel (doorgebroken pantserspitsen of een leeg stuk woestijn ter \"demonstratie\"). In elk geval zijn geen kernwapens tot ontploffing gebracht. Wel is zeker dat Dajan voorstelde de Golan te ontruimen teneinde met de restanten van de 7e PB de Jordaanovergangen te houden en ook om zich desnoods uit de Sina\u00ef terug te trekken. Overigens had de Isra\u00eblische atoommacht op zich al een afdoende afschrikkende werking: op 7 oktober verbood al-Assad zijn troepen de Jordaan te overschrijden uit vrees voor een nucleaire reactie.\nOpperbevelhebber Elazar raakte zwaar ge\u00ebrgerd door wat hij zag als het melodramatisch defaitisme van Dajan. Hij achtte de oorlog nog lang niet verloren en meende zelfs dat het gestelde oorlogsdoel, de totale nederlaag van Egypte en Syri\u00eb, alsnog gehaald kon worden mits men risicovolle stappen durfde te nemen. De eerste stap zette hij eigenmachtig in de late nacht: hij beval de 146e \"Ugda\", de enige divisie van het Centraal Commando, die als dekkingsmacht tegenover Jordani\u00eb moest dienen, na mobilisatie onder het bevel van het Noordelijk Commando te stellen, om de Golan te heroveren. De avond tevoren was nog overwogen de divisie naar het Sina\u00effront te sturen. Zelfs het 81e Tankbataljon, een met M50 Super Shermans uitgeruste eenheid van de grenstroepen, werd overgeplaatst zodat de hele grens met Jordani\u00eb slechts gedekt werd door het overblijvende M50 tankbataljon; een derde bataljon bewaakte de grens met Libanon.\nDe fronten stabiliseren zich.\nToen het Isra\u00eblische kabinet de ondergang van het land aanstaande achtte, was het kritieke moment al gepasseerd. Onwetend hadden Arabische commandanten reeds in de vroege nacht de kans op een totale overwinning voorbij laten gaan. Aan Egyptische zijde was de euforie over de geslaagde oversteek groot. Het viel luitenant-generaal Saad el-Sjazli, de chef-staf van het Egyptische leger, op dat de Isra\u00eblische verdediging wel erg wankel was en hij liet agressieve verkenningen naar het oosten uitvoeren maar het Egyptische opperbevel legde de prioriteit bij het consolideren en versterken van de bruggenhoofden. Een onmiddellijke uitvoering van Graniet Twee werd te riskant geacht wegens het gevaar van een Isra\u00eblische valstrik, waarin de Egyptische pantserreserves naar het oosten gelokt zouden worden, buiten de dekking van de raketgordel, om ze in beweeglijke manoeuvres te vernietigen.\nOp de Golan deed het toevallige succes van \u00e9\u00e9n tank het tij keren. De commandant van de 188e PB, luitenant-kolonel Jitzjak Ben-Sjoham, had zijn hoofdkwartier nog in Nafech omdat de 7e PB in eerste instantie onder hem ressorteerde en begon in de late avond het overzicht over zijn brigade kwijt te raken. Hij besloot met zijn commandotank en staf naar het zuiden te rijden. Ben-Sjoham wist dat er op de basis een luitenant van verlof teruggekeerd was, Zwi Greengold, die opgeleid zou worden tot compagniescommandant. Hij beval hem telefonisch een paar bemanningen bijeen te zoeken en zijn staf met \u00e9\u00e9n of twee tanks naar het zuiden te volgen. Een paar kilometer buiten de basis stuitte Greengold onverwacht op de eerste drie T-55s van de Syrische 51e Pantserbrigade die zich in een uiteengevallen colonne naar het noorden haastte om Nafech te overvallen. Snel reagerend schakelde Greengolds Centurion die op korte afstand uit. Hij besloot om de volgende T-55s niet af te wachten maar evenwijdig aan de weg naar het zuiden te rijden en oprukkende groepjes tanks in de flank te beschieten. Op deze wijze bereikte hij het kruispunt van Hoesnija, onderwijl een tiental T-55s vernietigend. De commandant van het voorste 452e Tankbataljon van de 51e PB, majoor Farouk Ismail, trok hieruit niet de conclusie dat hij tegenover een enkele tank stond maar concentreerde zijn eenheid in een ter verdediging ingericht nachtkamp bij Hoesnija, om het doorbraakpunt af te grendelen tegen de kennelijk grote Isra\u00eblische reserve-eenheid die hem aanviel. Ben-Sjoham was onwetend net v\u00f3\u00f3r de 51e PB langsgeglipt: hij zou zich pas van de doorbraak bewust worden toen twee tanks zich in het donker naast zijn staf parkeerden en het bevel kregen onverwijld weer naar het front terug te keren. Eerst bij het wegrijden herkende men ze als T-55s.\nDe Syrische 9e ID had een tweede belangrijke pantsereenheid, de 43e Gemechaniseerde Infanteriebrigade. Die reed na de 51e PB de Golan op maar draaide eerder naar rechts, oprukkend over de weg richting Koeneitra, evenwijdig aan de Paarse Lijn. Ondertussen had Ben-Gal bij nader inzien de compagnie van het 82e TB die hij achtergehouden had, alsnog naar het zuiden gestuurd, onder leiding van kapitein Me\u00efr Zamir. De Golanibrigade kon het niet ontgaan dat ze van achteren omtrokken werd en waarschuwde Zamir die de 43 MIB in een hinderlaag liet lopen en daarna naar het zuiden dreef, waarbij de Syri\u00ebrs veertig T-55s verloren. De 43 MIB werd achter de Paarse Lijn teruggenomen.\nDe Syrische doorbraak was mogelijk geweest door een opeenstapeling van toevalligheden. Het verrassingseffect had daarin ook in zoverre een rol gespeeld dat de Isra\u00eblische troepen in de Golan niet helemaal op de geplande volle sterkte waren. De snel mobiliseerbare hoofdkwartierreserve van het Noordelijk Commando, een ongenummerd Centurionbataljon, was nog niet de Golan opgebracht. Ook was het 71e Gemechaniseerde Infanteriebataljon van de 188e PB nog niet gemobiliseerd, inclusief de twee tankcompagnies die daarvan deel uitmaakten. Dit alles gebeurde in de nacht alsnog. In de ochtend keerden die zonder veel problemen weer naar het noorden terug, onwetend dat ze tweemaal de aanvalsas van de Syrische 51e PB gekruist hadden. Verder begon de 179e Pantserbrigade in Galilea te mobiliseren. Omdat het eigen materieel in Nafech door de 7e Pantserbrigade gebruikt was, nam de 179e PB op haar beurt maar de uitrusting van de 164e Pantserbrigade over. Op 6 oktober had de 179e brigade nog het bevel gekregen zich voor de Sina\u00ef gereed te maken maar daar kon nu geen sprake meer van zijn \u2014 uiteindelijk zou in plaats daarvan de 164e PB naar het zuiden afreizen om zich met het materieel van de 7e PB op te bouwen. De 179e PB begon kleine groepjes tanks de hoogvlakte op te rijden, in de vroege ochtend eerst een groep van zeven, wat later gevolgd door een groep van achttien. Voor het vervoeren van de reservisten naar hun reserve-eenheden werden in het Isra\u00eblische mobilisatiesysteem de bussen van het openbaar vervoer gebruikt. Tussen de tanks door reden stoeten lijnbussen naar Nafech waar opgeslagen tanks geactiveerd werden. Door de haast werd de Isra\u00eblische mobilisatie een chaos die echter wat getemperd werd door het feit dat veel reservisten op 6 oktober eenvoudig te lokaliseren waren omdat ze thuis zaten voor Jom Kipoer.\nDe versterkingen zorgden ervoor dat de zuidflank van de noordelijke sector in de vroege ochtend door een honderdtal tanks was gedekt. Verdere Syrische pantserreserves om de doorbraak uit te buiten waren toen nog niet gearriveerd. Dat kwam doordat die zich vrij ver achter het front bevonden, bij Kiswe vlak ten zuiden van Damascus, in overeenstemming met de vooraf besloten terughoudendheid om ze in te zetten. Daarbij lag het feitelijke operationele bevel over de Syrische strijdkrachten in handen van de minister van Defensie, generaal-majoor Moestafa Tlas. Die had zijn hoofdkwartier halverwege Damascus geplaatst om in nauwer contact te blijven met de rest van het regime. Dit verhinderde een onmiddellijk daadkrachtig optreden. Pas om 03.00 uur kreeg de 1e Pantserdivisie haar marsbevel. De horde Syrische tanks die Hofi gevreesd had, ontbrak dus voorlopig. Nadat het zo'n 300 van de oorspronkelijk 540 tanks verloren had, was het Syrische eerste strategische echelon in aantallen pantservoertuigen maar weinig groter dan de verdedigers. Tot op dat moment waren zo'n 250 Isra\u00eblische tanks ingezet. In feite deden de Isra\u00eblische reserves in de late nacht en ochtend pogingen de reeds verzwakte pantsereenheden van de Syrische 9e Infanteriedivisie, numeriek hun gelijken, te vernietigen en het doorbraakpunt af te sluiten.\nDeze pogingen werden in de morgen van de 7e oktober al snel futiel doordat nu ook het centrum en zuidflank van de 188e PB het begonnen te begeven. Deze had de hele nacht de lijn tussen Rafid en de Jordaanse grens gehouden. Veel van dit gebied lijkt open terrein maar wordt in feite oostelijk van de Paarse Lijn afgeschermd door de noordelijke uitloper van de Wadi al Rukkad. Men had op 6 oktober overwogen naar deze kloof op te rukken maar daarvan afgezien. Bij dageraad bleek de Syrische 5e Infanteriedivisie, waaronder de toegevoegde 46e Pantserbrigade, bezig met een massale methodische opmars over het plateau ten westen van de wadi. Talrijke doorgangen waren door de versperringen en mijnenvelden gemaakt. Aan Isra\u00eblische zijde ontbraken hier de infanteriestellingen die nodig zouden zijn geweest om dit op te vangen: het gebied tussen de bunkers had geen enkele bezetting. Daarbij werd de sector in de rug bedreigd door de opmars van de Syrische 9e ID. Oded besloot zijn laatste twaalf tanks te verstoppen in de krater van de Tel Faris die een toegangsweg had omdat hij gebruikt werd als luisterpost. In de late avond zou hij succesvol naar het westen uitbreken. Door het ineenstorten van de brigade kwam bijna de hele zuidelijke Golan onder Syrische controle. De Syrische 132e Gemechaniseerde Infanteriebrigade richtte zich ter verdediging in ten oosten van Eli Al; de 47e Pantserbrigade, de normale strategische reserve uit Noord-Syri\u00eb die ook aan de 5e ID was toegevoegd, deed hetzelfde aan de oostzijde van de ravijnen die naar het Meer van Tiberias lopen. Gedurende de nacht was al een belangrijk deel van de logistieke eenheden en artillerie van de 188e PB op eigen initiatief naar het noorden teruggetrokken, tussen de oprukkende Syrische eenheden van de 9e ID doorglippend. De kazematten in deze sector werden ge\u00ebvacueerd; Ben-Sjoham trok met zijn staf westelijk om de Syri\u00ebrs heen, de overblijvende compagnie van het 82e TB meenemend. Sommige Isra\u00eblische eenheden bleven panisch naar het westen vluchten, zich over de Benot Ya'akovbrug naar Galilea in veiligheid stellend. Dit schokte brigade-generaal Dan Laner die op 7 oktober de 240e \"Ugda\" activeerde, zodat een apart divisiehoofdkwartier het bevel kreeg over alle reserves die zich aan het noorden en westen van het nieuwe front probeerden op te bouwen. Persoonlijk als verkeersagent op de brug staand, stuurde hij vluchtende troepen weer terug en regelde de stroom van versterkingen.\nTegen de ochtend bereikte de Syrische 1e Pantserdivisie het doorbraakpunt bij Kudne, reed om 09.00 uur voorbij Hoesnija en zwenkte toen naar het noorden. De divisie zette rond 11.00 uur een massale aanval in om het front van de 240e \"Ugda\" te breken en zo ook de Isra\u00eblische verdediging van de noordelijke Golan tot instorten te brengen. Op de linkerflank rukte de 4e Pantserbrigade op, in het midden de 91e Pantserbrigade en aan de rechterflank begon de 51e PB weer naar het noorden te bewegen, ieder met \u00e9\u00e9n tankbataljon in de voorste rangen. Het honderdtal verdedigende Isra\u00eblische tanks gaf al snel terrein prijs. Daarbij maakten ze optimaal gebruik van een belangrijk voordeel van de Centurion ten opzichte van de Sovjettanks: een sterkere \"domping\", het vermogen het kanon te laten zakken. Daardoor konden ze makkelijker een gedekte positie vinden aan de achterkant van een heuveltje. Door stap voor stap terug te trekken behielden de verdedigers een optimale afstand om dit uit te buiten. De opmars eiste zo een zware tol onder de aanvallers. Ook die hadden echter een zekere technische voorsprong: de 91e PB zette voor het eerst in de geschiedenis in grote aantallen de T-62 in. Dit type was wat zwaarder gepantserd, zodat het tot op 1200 meter kon naderen voordat het kwetsbaar werd voor de zuivere pantsergranaten die de Isra\u00eblische bemanningen prefereerden boven de relatief onnauwkeurige holle lading-granaten waarvan de werking onafhankelijk was van de afstand. Op die afstand had de T-62 zelf ook een goede trefkans omdat het een 115mm-kanon bezat dat als innovatie zeer snelle staafpenetratoren afschoot met een enorm doorslagvermogen. Omdat de T-62 sterk leek op de T-55, hadden Isra\u00eblische tanks vaak niet in de gaten dat ze tegen een voertuig streden waarmee ze het tankduel op middellange afstand beter konden vermijden. Op langere afstand deed zich dit effect niet voor omdat het die dag stevig woei en de langwerpige projectielen na zo'n 1500 meter last kregen van traagheidskoppel en begonnen te tollen.\nRond 13.30 uur was er echter geen ruimte meer om terug te trekken. De essenti\u00eble Benot Ya'akovbrug noch het logistiek centrum van Nafech mochten vallen en evenmin kon het toegestaan worden dat de vijand in de rug van de 7e PB kwam. De Isra\u00eblische noodzaak op deze lijn stand te houden leidde ertoe dat de oprukkende Syrische colonnes in elkaar schoven tot een dichte massa tanks. Voor de Isra\u00ebli\u00ebrs schiep dat een zeer dreigende situatie. Ben-Sjoham sneuvelde toen hij, het bovenlichaam uit de toren van zijn commandotank gestoken om beter de slag te kunnen leiden, door machinegeweervuur werd getroffen. Nafech werd aan beide zijden omtrokken. Brigade-generaal Eitan vluchtte met zijn hoofdkwartier naar het noorden toe, persoonlijk een T-62 met een antitankwapen uitschakelend. Basispersoneel voerde een verbeten strijd om vijandelijke tanks buiten het terrein te houden terwijl tegelijkertijd reservisten van de 679e Pantserbrigade werden aangevoerd om meer opgeslagen Centurions te bemannen. Het bataljon van de tankschool werd alsnog naar de frontlijn gestuurd teneinde doorgebroken Syrische tanks te onderscheppen. Voor de Syri\u00ebrs was deze hectiek echter nog ongunstiger. Ze raakten gevaarlijk overgeconcentreerd. Van een ordelijke opmars was geen sprake meer. Eenheden raakten vermengd en een duidelijke bevelvoering ontbrak. Door de snel oplopende verliezen begon de aanval stil te vallen. Het 289e TB van de 679e PB viel de rechterflank van de 91e PB aan en vernietigde veertig T-62s. Doordat het Syrische opperbevel geen goed contact had met het front duurde het lang voordat men ingreep. Om 17.00 uur kregen de tankeenheden het bevel wat terug te vallen teneinde zich te hergroeperen. Toen was het al te laat. De aanval op het midden van de Golan was een \"Totenritt\" geworden voor de Syrische pantsermacht. Isra\u00eblische bergingsploegen zouden later ruim tweehonderd wrakken van Sovjettanks in de zone aantreffen. Wat het Syrische opperbevel vooraf had willen vermijden, het vergooien van de pantserreserves, had zich door de verleiding die de doorbraak bood toch nog voorgedaan. De verdedigers leek het onverwachte omkeren van de Syrische tanks een godsgeschenk dat ze aangrepen om de 179e en 679e Pantserbrigade volledig op te bouwen. Isra\u00ebl had nu aan het front een numerieke overmacht aan tanks, wat aan het eind van de middag nog versterkt werd door het arriveren van de eerste versterkingen van de 240e Ugda: de 9e Gemechaniseerde Brigade bewoog zich zuidelijk onder het Meer van Tiberias door en blokkeerde de weg ten oosten van Eli Al. Overigens hadden al om 10.00 uur twintig net gemobiliseerde Centurions van het 278e Tankbataljon van de 179e PB hier posities ingenomen; de 4e MB vernietigde bij Gamla, de iets noordelijker route het plateau op, rond 15.00 uur twaalf tanks van de 47e PB die zich naar het oosten terugtrok.\n8 Oktober: in de Sina\u00ef mislukt het Isra\u00eblische tegenoffensief.\nIn de ochtend van 8 oktober stond het Zuidelijk Commando klaar om de volgende stap te zetten in Elazars plan voor een totale overwinning: het oversteken van het Suezkanaal. Het aantal divisies in de Sina\u00ef was vergroot van \u00e9\u00e9n naar drie. De oorspronkelijke 252e \"Ugda\" onder Albert Mandler nam nu alleen de zuidelijke sector onder de Bittermeren voor haar rekening. In het centrum had de 143e \"Ugda\" onder Ariel Sharon zich opgebouwd bij Tasa. In het noorden was net de 162e \"Ugda\" onder bevel van Ben Adan helemaal aangekomen na een lange opmars van het mobilisatiecomplex in de Negev af. De eerste tanktransporteurs waren daar om 22.30 uur, 6 oktober, vertrokken. Samen beschikten deze eenheden over zo'n 650 tanks van de 1088 die oorspronkelijk voor de Sina\u00ef bestemd waren geweest.\nElazar zelf had voor 8 oktober beperkte doelstellingen. Het belangrijkste was dat de Egyptenaren een flink pak slaag kregen. Dat zou Isra\u00ebls militaire reputatie herstellen en een uitbraak voorkomen. Misschien kon op 9 oktober een oversteekpoging gewaagd worden maar het was al mooi als alle Egyptische eenheden op de oostoever vernietigd werden. Gonen was echter veel ambitieuzer. Het lag in zijn bedoeling die dag minstens \u00e9\u00e9n bruggenhoofd te vestigen op de westelijke oever en wel bij El Firdan, ten noorden van Ismailia in de sector van de 162e \"Ugda\". Als het Adan lukte dat op eigen kracht te doen, zou Sharon in het zuiden een oversteekpoging van Mandler ondersteunen, wiens divisie nog verzwakt was door de verliezen op 6 oktober en de vrijwel ongeschonden 460e Pantserbrigade aan de 162e \"Ugda\" had moeten afstaan. Mocht de noordelijke aanval echter op veel weerstand stuiten dan moest die door de 143e \"Ugda\" ondersteund worden. Gonen wilde het tegenoffensief per se op 8 oktober uitvoeren zodat het tijdschema van de oorspronkelijke operationele plannen, die voorzagen in een eigen oversteek binnen 48 uur na een Egyptische overtocht, gehandhaafd kon blijven. Dit zou ook voorkomen dat de Egyptische bruggenhoofden te zeer versterkt werden. Tijd voor een grondige verkenning of planning was er dus niet. Adan moest de Egyptische linie iets ten zuiden van Kantara doorbreken en dan de vluchtende Egyptische infanterie naar het zuiden opdrijven; omdat ze al met de rug tegen het kanaal stonden, konden de Egyptenaren niet omtrokken worden. Daarbij werd zo afstand gehouden van sterke Egyptische vuurposities op de zandplateaus op de westoever. Dat zou de lokale Egyptische tankreserves uit hun schuilplaatsen lokken zodat ze vernietigd konden worden. Ter hoogte van Firdan gekomen moest de divisie naar het westen zwenken, de pontonbrug veroveren en het Suezkanaal overschrijden tot een diepte van twintig kilometer. Isra\u00ebl had zelf nog geen brugslagmaterieel aan het kanaal. Ongetwijfeld zou dit belangrijke strategische Egyptische pantserreserves aanlokken waarvan de aanval dan vernietigend kon worden afgeslagen, wat weer gunstige omstandigheden zou scheppen voor een verdere opmars in de dagen daarna. Het plan was bepaald optimistisch te noemen en is gezien als een teken dat Gonen zijn contact met de werkelijkheid aan het verliezen was.\nAdan brak door de Egyptische stellingen en begon die toen in een snel tempo van achteren op te rollen. Alles leek zo goed te gaan dat Sharon om 11.00 uur het bevel kreeg zijn divisie naar de zuidelijke sector te laten vertrekken. Gonen raakte in een jubelstemming en besloot het plan uit te breiden met een extra oversteekpoging alsmede het ontzetten van nog belegerde fortificaties. Adan was gedwongen zijn brigades halt te laten houden tot hierover duidelijkheid ontstaan was. In feite was het succes een illusie. Wat men doorbroken had, waren slechts de veiligheidsposities en men was nu bezig v\u00f3\u00f3r het Egyptische hoofdfront langs naar het zuiden te bewegen. Dat werd in de vroege middag pijnlijk duidelijk toen een bataljon Pattons, waaronder een aantal M60s, van de 460e PB het wachten beu werd en op eigen initiatief naar het westen keerde om de brug bij Firdan te overrompelen. De aanval werd uitgebreid met de Centurions van de 217e PB. De Centurions stuitten niet op vluchtende infanteristen maar op talrijke antitankteams die de Isra\u00eblische tankbemanningen schokten door ze vastberaden tegemoet te treden, ondertussen een hagel aan ongeleide antitankraketten op ze afvurend. Het offici\u00eble Isra\u00eblische standpunt was tot dan toe geweest dat de Arabische infanterist te laf was om zo de strijd met tanks aan te gaan. Een groot probleem hierbij was dat veel tanks van de 162e \"Ugda\" wegens de haastige mobilisatie nog niet met machinegeweren waren uitgerust. Twaalf Centurions werden uitgeschakeld. Een nog grotere schok veroorzaakte bij de Pattons de inzet van de 9K11 Maljoetka \"AT-3 Sagger\" draadgeleide antitankraket met een bereik van drie kilometer, waarvoor iedere divisie twee\u00ebnzeventig lanceerinrichtingen had. Hoewel voor die tijd al een primitief langzaam wapen dat als een modelvliegtuigje bestuurd moest worden, was het psychologisch effect aanzienlijk. De gemiddelde Isra\u00eblisch tanksoldaat was niet over het bestaan van de \"Sagger\" ge\u00efnformeerd. De uitwerking van geleide antitankraketten in deze slag heeft altijd veel aandacht gekregen. De meeste verliezen werden echter toegebracht door een schijnbaar ouderwetser wapen, het gladdeloops MT-12 \"Rapira\"-100mm-antitankkanon, waarvan de Isra\u00ebli\u00ebrs het belang hadden onderschat. Ieder divisiefront had zevenenvijftig van zulke kanonnen. Al deze antitankwapens hadden vrij eenvoudig kunnen worden geneutraliseerd door een grondige samenwerking met de luchtmacht, artillerie en infanterie. Het oprichten van gemechaniseerde infanteriebataljons had echter het perverse effect gehad dat de tankbataljons waren beroofd van hun oorspronkelijke kleine infanterie-elementen en nu zonder ondersteuning herhaalde charges bleven uitvoeren die alle uiteindelijk mislukten. Mandler in het zuiden had gelijksoortige problemen en de Isra\u00eblische tanksterkte daalde naar 590. Sharon liet zijn divisie weer omkeren maar ondersteunde Adan niet, zich beperkend tot het afslaan van Egyptische tegenaanvallen.\nAan Isra\u00eblische zijde was de teleurstelling zeer groot en de onderlinge verwijten waren fel. Gonen beschuldigde Sharon op 9 oktober van insubordinatie en droeg hem tot ontslag voor bij het opperbevel. In feite zou hij echter zelf feitelijk uit zijn bevel van het Zuidelijk Commando ontheven worden en vervangen door de uit zijn pensionering teruggeroepen luitenant-generaal Chaim Bar-Lev. De mislukking, zo kort volgend op zijn falen op 6 oktober, leek aan te tonen dat hij voor zijn taak ongeschikt was. Om het moreel niet aan te tasten bleef hij formeel in zijn functie gehandhaafd. Dajan, die in de ochtend wat opgemonterd was door het vooruitzicht op een overwinning, zakte weer weg in een depressieve toestand. Hij hield die avond een persconferentie die zo pessimistisch was dat besloten werd hem voor een geplande televisietoespraak de volgende dag, waarin hij de naar zijn inzien rampzalige toestand van het land aan het volk wilde onthullen, maar te vervangen. Overwogen werd een alternatief aanvalsplan uit te voeren: een landing op de westkust van de Golf van Suez, waarvoor al landingsvaartuigen waren aangeschaft. Er werd een nieuw Commando Zuid-Sina\u00ef afgesplitst dat voorlopig echter uit niet meer bestond dan wat oudere reservisten met van dumps gehaalde oude Shermans die jacht maakten op kleine groepjes Egyptische commando's die met helikopters op het schiereiland ge\u00efnfiltreerd waren. Een poging van een Egyptische infanteriebrigade om langs de kustweg naar het zuiden op te rukken, werd verijdeld door een squadron oude \"Super Myst\u00e8res\", de eerste keer dat Isra\u00eblische vliegtuigen konden bombarderen zonder gevaar van luchtafweerraketten.\nHet afslaan van het vooraf zo gevreesde tegenoffensief deed daarentegen het Egyptische zelfvertrouwen enorm toenemen. Men kreeg het gevoel dat er nu meer in zat dan alleen het bevrijden van de oostelijke kanaaloever. Sjazli stelde voor tot een \"kruipende\" strategie over te gaan, waarbij langzaam de infanteriestellingen en de raketgordel naar het oosten zouden opschuiven, gebruikmakend van het feit dat de Isra\u00ebli\u00ebrs zich niet in een continue weerstandslijn hadden ingegraven. Een dergelijk avonturisme werd echter verboden door de Egyptische minister van Defensie Ahmad Ismail Ali. Wel wees Egypte een voorstel van de Syrische president Al-Assad af om het herwonnen terrein veilig te stellen door via de USSR en de VS om een wapenstilstand te vragen. Men dacht dat men gunstiger voorwaarden kon afdwingen door Isra\u00ebl in een toestand van beleg te brengen.\nLuchtbruggen en een olieboycot.\nZowel het Isra\u00eblische kabinet als de Egyptische regering gingen er op 9 oktober van uit dat er op operationeel niveau een patstelling bereikt was. Beide zijden konden niet verder oprukken en de overwinning zou toevallen aan de partij met de langste adem. Algemeen was de verwachting dat Isra\u00ebl dan aan het kortste eind zou trekken. Het kon zijn legermacht alleen handhaven door vrijwel de hele weerbare mannelijke bevolking gemobiliseerd te houden. Daar draaide echter ook de economie op en na enige maanden zou Isra\u00ebl deze oorlogsinspanning niet meer kunnen volhouden. Dit was de onderliggende reden dat de Isra\u00eblische oorlogsplannen gericht waren geweest op een snelle totale nederlaag van Egypte en Syri\u00eb. Op wat kortere termijn was er voor Isra\u00ebl het probleem dat de munitie dreigde op te raken en er een grote behoefte was aan reserveonderdelen en vervangend materieel. Hiervoor deed Golda Me\u00efr op 9 oktober een emotioneel beroep op de VS en andere westerse staten. De Amerikanen waren in eerste instantie niet erg bereid daarin mee te gaan, ook omdat ze verwonderd waren over de snelle wisselingen in de Isra\u00eblische stemming: op 6 oktober was men vol zelfvertrouwen geweest, op 7 oktober zo terneergeslagen dat Kissinger zich gedwongen voelde een Amerikaanse militaire interventie toe te zeggen in het geval van een Isra\u00eblische nederlaag, en op 8 oktober weer optimistisch. Men leverde eerst dus slechts 105mm-tankgranaten en 155mm-brisantgranaten, de meest gebruikte munitiesoorten. Die haalden de Isra\u00ebli\u00ebrs zelf op met zeven El Al-vliegtuigen waarvan de logo's waren overgespoten. De vermeende munitietekorten bleken achteraf slechts schijn te zijn: de granaten bereikten de eenheden niet snel genoeg omdat het transport vertraagd werd door een tekort aan civiele vrachtwagens, een notoir zwak punt van de Isra\u00eblische logistiek. Op 10 oktober besloot Nixon massaal hulp te verschaffen omdat hij vreesde dat een Isra\u00eblische nederlaag afbreuk zou doen aan de militaire reputatie van de VS. Rond 12 oktober zette men \"Operation Nickel Grass\" in werking, waarbij zesendertig Phantom IIs en zesenveertig Skyhawks overgevlogen werden, die onttrokken waren aan Amerikaanse eenheden. Dit compenseerde grotendeels de gevechtsverliezen van de Isra\u00eblische luchtmacht waarvan de sterkte tot 10 oktober met drie\u00ebntachtig vliegtuigen verminderd was, de helft door zware schade. Ook van groot belang was dat voor de eerste keer geleide bommen en geleide gronddoelraketten geleverd werden, waarmee veel eenvoudiger SAM-bases konden worden vernietigd. Nixon wilde voor de leveranties eerst civiele luchtvaartmaatschappijen inzetten maar die weigerden alle. Op 13 oktober werd daarom openlijk de Amerikaanse militaire transportvloot ingezet. Materieel voor de landmacht, 22.325 ton, werd in 567 missies overgevlogen door de Lockheed C-5 Galaxy en de Lockheed C-141 Starlifter met een tussenstop op de Azoren: Portugal was de enige Europese natie die haar luchtruim hiervoor openstelde. Er werd ook \u00e9\u00e9n M60A1 naar Lod gevlogen maar dat was een propagandastunt en het voertuig werd meteen weer teruggevlogen. Tanks werden geleverd via zeetransport, 33.210 ton tot 30 oktober; ze zouden pas na afloop van de strijd aankomen. De Nederlandse minister van Defensie Henk Vredeling gaf zijn medewerking aan de overdracht van nog eens zesendertig Centurions aan Isra\u00ebl. In 1973 zou de Amerikaanse militaire hulp, nog afgezien van leningen, aan Isra\u00ebl anderhalf miljard dollar bedragen, gelijk aan 10% van het BNP van dat land.\nOmdat het uiteindelijk niet tot een uitputtingsoorlog zou komen, waren de Amerikaanse leveranties meer nuttig dan essentieel. Midden oktober was dat nog niet zeker; tegelijk deden Amerikaanse en Isra\u00eblische politici het voorkomen alsof Amerika Isra\u00ebl in de strijd overeind hield. Dat gaf de Arabische wereld het gevoel dat een bijna zekere overwinning haar ontstolen werd. Men begon het krachtigste drukmiddel in te zetten waarover men beschikte: het oliewapen. Op 16 oktober besloot de OPEC tot prijsstijgingen. De dag daarop was er sprake van een embargo. Toen Nixon op 19 oktober van het Amerikaanse Congres toestemming kreeg voor een steunpakket voor Isra\u00ebl van 2,2 miljard dollar, sloot Saoedi-Arabi\u00eb zich aan bij een olieboycot die behalve de VS ook Nederland trof.\nOok de Sovjet-Unie bevoorraadde haar bondgenoten: zo'n 12.000 ton werd door de lucht aangevoerd, 63.000 ton tot eind oktober over zee. Daarnaast stuurden verschillende Arabische landen en zelfs Oeganda kleine contingenten, zoals ze in september hadden beloofd. De meeste daarvan werden niet ingezet of arriveerden te laat. De rijkere oliestaten verleenden ook wat financi\u00eble steun. Egypte had een internationale brigade in zijn luchtmacht met onder andere piloten uit Pakistan, Cuba en Noord-Korea. Verder waren er vijfentwintig Mirages uit Libi\u00eb gestationeerd die door Egyptische piloten gevlogen werden. Algerije zou met twee eskaders aan de luchtoorlog deelnemen. In Syri\u00eb traden belangrijker expeditiemachten op: eerst een brigade uit Marokko en later pantserbrigades uit Jordani\u00eb en hele pantserdivisies uit Irak. Die laatsten zouden een duidelijke invloed hebben op het gevechtsverloop.\nIsra\u00ebl herovert de zuidelijke Golan.\nIn de ochtend van maandag 8 oktober zette de Syrische 1e Pantserdivisie haar pogingen voort naar het noorden op te rukken. Door de zware verliezen de voorgaande dag konden er minder tanks worden ingezet. Een poging werd gedaan Nafech te overvallen met commandoteams vervoerd door helikopters, waarvan er vijf werden neergeschoten. Antittankteams infiltreerden in de avond de Isra\u00eblische posities; \u00e9\u00e9n zo'n team vocht bij Koeneitra een duel uit met een tankcompagnie waarbij beide eenheden elkaar vrijwel vernietigden en zeven Centurions verloren gingen. Zuidelijker sloeg de 179e PB pogingen van de 2e Gemechaniseerde Infanteriebrigade af om de Arikbrug over de Jordaan te bereiken.\nTezelfdertijd had de 146e \"Ugda\" onder bevel van brigade-generaal Mosjee Peled zich ontplooid voor een beslissend tegenoffensief. Hofi had op 7 oktober de divisie eerst willen inzetten op het midden van de Golan, gezien de dreigende situatie daar, maar Peled had erop gewezen dat hij dan nauwelijks ruimte zou hebben te deployeren. Hij verkoos de hele divisie onder het Meer van Tiberias door te laten bewegen. Dit had het nadeel dat over een smal front moest worden aangevallen maar het voordeel dat juist daarom de Syri\u00ebrs er geen groot offensief verwachtten. Bij dageraad begon Peled op te rukken. De 9e MB, overgenomen van de 240e Ugda, ging voorop, gevolgd door de 205e Pantserbrigade die uitgerust was met Centurions. De andere pantserbrigade van de divisie, de 217e, was naar het Sina\u00effront gestuurd. De rechterflank, direct op de Jordaanse grens, werd gedekt door de 670e Gemechaniseerde Brigade die nog grotendeels M50 Shermans gebruikte en daarvan een bataljon bij de Jordaan had achtergelaten. Op de linkerflank opereerde een \"gevechtsgroep Bar\", genoemd naar kolonel Zwi Bar, samengesteld uit het 61e Tankbataljon van de 205e PB, het 71e Gemechaniseerde Infanteriebataljon en veertien Centurions onder Eres. Verder was er nog het 288e Verkenningsbataljon met een compagnie Centurions. Bij elkaar konden ruim honderd tanks worden ingezet. De luchtsteun was zwak: slechts 190 gevechtsvluchten werden op 8 oktober boven de Golan uitgevoerd. Er was ruime vuursteun van artillerie maar er werd nauwelijks infanterie ingezet.\nTijdens het begin van de opmars leed het 595e Tankbataljon van de 9e MB pijnlijke verliezen: de Ishermans waren licht gepantserd, hadden een hoog profiel en hun verkorte 105mm-kanon zonder afstandsmeter was weinig nauwkeurig. Ze veroverden echter voldoende terrein op de 132e MIB om het aanvalsfront te verbreden, zodat rond 10.15 uur ook de Centurions van de 205e PB naar voren konden. Tegen elf uur begaf de verdediging van de Syrische 47e Pantserbrigade het onverwacht snel na de opmars van gevechtsgroep Bar. Ramat Masjimim werd genomen en een tweede weg geopend om de hoogvlakte op te komen. Dit werd meteen gebruikt voor een snelle opmars naar het noordoosten die pas vastliep toen posities van 100mm-antitankkanonnen op de Tel Sarik en de Tel Joehadar bereikt werden. De commandant van de Syrische 5e Infanteriedivisie, brigade-generaal Ali Aslan die in wezen een vertragend gevecht voerde, vroeg de chef-staf van het Syrische leger, generaal-majoor Joesef Chakoer, om versterkingen maar die nam de dreiging onvoldoende serieus. De Syrische 9e Infanteriedivisie raakte zo van achteren omtrokken. Een belangrijk deel van de zuidelijke Golan was nu weer in Isra\u00eblische handen en bunkercomplex 116 werd ontzet. Boeren keerden die dag al terug naar Isra\u00eblische nederzettingen.\nHet tegenoffensief kon op 9 oktober veel effectiever door de Isra\u00eblische luchtmacht ondersteund worden doordat de Syri\u00ebrs grotendeels door hun luchtdoelraketten heen waren. Men voerde die dag 144 bombardementsvluchten uit. Tussen 8 en 10 oktober werd ook de Syrische luchtmacht actiever en voerde 266 bombardementsvluchten uit die echter slechts een munitietruck en een mortierpositie vernietigden tegen een verlies van 29 vliegtuigen. De 146e \"Ugda\" bracht nu op de uiterste linkerflank de 4e Gemechaniseerde Brigade met Ishermans op het plateau. Dit dwong de Syrische 1e PD de 4e PB naar het zuiden te verplaatsen voor de nodige rugdekking. De Syrische aanvallen naar het noorden toe bleven nu erg beperkt. Nadat luchtbombardementen de pantserafweerstellingen van de 5e ID vernietigd hadden, rukte de 146e \"Ugda\" in de late ochtend op aan weerszijden van de Tel Faris. Na zware strijd maakte men bij Kudne contact met de naar het zuiden oprukkende 679e PB van de 240e \"Ugda\" zodat de Syrische 9e ID en 1e PD in de val zaten. Het Syrische leger had nog maar zo'n 450 tanks. Door mechanische uitval was het aantal inzetbare Isra\u00eblische tanks echter ook maar zo'n 250. In de nacht van 9 op 10 oktober braken delen van de 91e PB uit naar het oosten, terwijl de 15e Gemechaniseerde Brigade van de 3e Pantserdivisie verwoede pogingen deed de omsloten troepen van het oosten uit te ontzetten. In de ochtend van de 10e oktober werden de laatste resten concentrisch aangevallen door de 240e \"Ugda\" in het noorden en de 146e \"Ugda\" in het zuiden. Tegen het middaguur brak het verzet en lieten de Syri\u00ebrs hun uitrusting in de steek; grote groepen soldaten wisten langs de Isra\u00eblische eenheden heen te voet naar het oosten te ontsnappen.\nDe concentratie van de Isra\u00eblische reserves in de zuidelijke sector was gebaseerd op de vooronderstelling dat de noordelijke sector zou standhouden zonder versterkt te worden. In het begin ging dat ook vrij probleemloos. Op 7 oktober stond deze sector juist daarom de meeste eigen reserves af. Op den duur werd dat toch problematisch want het Syrische opperbevel zette alles in het werk om ook via de \"gaping\" ten noorden van Koeneitra naar de Golan door te breken. Nadat de 78e Pantserbrigade daar was vernietigd, voerden tussen de middag van 7 oktober en de middag van 9 oktober de 81e Pantserbrigade (gedetacheerd van de 3e Pantserdivisie) en de 70e Pantserbrigade er grootscheepse aanvallen uit, in het begin 's-nachts wat een fysieke en psychische uitputting veroorzaakte bij de verdedigers. In de ochtend van 9 oktober waren er bij de \"gaping\" van het 74e TB, het 75e MIB en het 77e TB nog vijftien Centurions over van de oorspronkelijke vierenveertig; al zo'n driehonderd vijandelijke tanks had de noordelijke sector uitgeschakeld, mede bij het afslaan van kleinere aanvallen ten zuiden van de Hermon en direct ten westen van Koeneitra. De vijftien tanks werden versterkt door zeven Centurions van Zamir. De 7e PB telde op dat moment als geheel nog 54 tanks. Onverwacht werd de toestand kritiek doordat de 70e PB hier voor het eerst overdag T-62's inzette, versterkt door een bataljon van de presidenti\u00eble garde, bij elkaar een negentig tanks. Net als in het zuiden vergisten de Isra\u00eblische bemanningen zich in de afstand waarop daarmee veilig het duel kon worden aangegaan. Veel Centurions werden uitgeschakeld. De resterende weken van hun vuurposities en de T-62's braken door. De situatie werd echter gestabiliseerd door de snelle inzet van dertien Centurions uit de 188e PB die luitenant-kolonel Josi Ben Hannan weer aan het opbouwen was en later door een compagnie Shermans. Daarbij bracht alle beschikbare artillerie vuur uit op de pas. Direct voor en in de \"gaping\" zouden later 230 vijandelijke tankwrakken worden aangetroffen. De effectieve blokkade van de pas zou in Isra\u00ebl een symbool worden voor de onwrikbare verdediging van de Golan; het gebied werd herdoopt tot de \"Emek Ha'Bacha\", de \"Vallei der Tranen\".\nOpmars richting Damascus.\nElazar gunde de troepen van het Noordelijk Commando nauwelijks tijd om te herstellen van de grote inspanningen die geleverd waren om de aanvallers terug te slaan. Hij wilde onmiddellijk de volgende stap zetten op weg naar de eindoverwinning: oprukken naar Damascus teneinde Syri\u00eb tot een wapenstilstand te dwingen. Egypte zou dan vermoedelijk niet de strijd in zijn eentje voortzetten \u2014 of anders eenvoudig verslagen kunnen worden als vrijwel het hele Isra\u00eblische leger zich in het zuiden concentreerde. Hij had haast want de Syri\u00ebrs waren nu op hun kwetsbaarst. Syri\u00eb had 867 tanks verloren op de Golan. Van de 250 tanks die er buiten de presidenti\u00eble garde en de laatste brigade van de 3e PD nog over waren, kon maar een minderheid als inzetbaar gelden en die was weer verdeeld over talrijke gedecimeerde eenheden die grotendeels hun gevechtskracht verloren hadden. Voordat de Syri\u00ebrs zich hergroepeerden of door Irak versterkt werden, wilde Elazar toeslaan. Zijn opvattingen wonnen het van die van Dajan die slechts een beperkt offensief voorstond. Eerder overwoog Elazar een divisie naar de Sina\u00ef over te hevelen om daar het offensief te hervatten, maar Tal wees erop dat een verplaatsing vier dagen zou duren; de gevechtspauze zou door de vijand gezien worden als een teken van zwakte. Om het Syrische regime te intimideren was op 9 oktober de Isra\u00eblische luchtmacht een campagne begonnen van strategische bombardementen. Na het vernietigen van de grote radarinstallatie van El Boerak in Libanon, werden volgens plan \"Dominique\" regeringsgebouwen, de luchthaven en het radiostation in Damascus gebombardeerd en elektriciteitscentrales, olieopslagplaatsen, raffinaderijen en havenfaciliteiten in heel Syri\u00eb. Als voorwendsel hiervoor diende dat Syri\u00eb in de voorgaande dagen enkele 9K52 Loena-M \"FROG\" ballistische raketten op Galilea af had geschoten, die echter weinig schade aanrichtten.\nEen aanval zou echter niet eenvoudig zijn omdat er drie dichte verdedigingsgordels waren aangelegd op de Hoogvlakte van Damascus, met mijnenvelden, kazematten, antitankkanonnen en ingegraven oude T-34-85's. Al op 10 oktober liep een poging vast van de 146e \"Ugda\" om de vluchtende Syrische troepen tot over de Paarse Lijn te achtervolgen en de Tel Kudne te nemen. Hofi concentreerde op 11 oktober de 240e \"Ugda\", versterkt door de 9e MB, op de hoofdweg van Koeneitra naar Damascus. De 36e \"Ugda\" moest op de linkerflank daarvan oprukken, ten zuiden van de Hermonberg; de 7e PB en 188e PB waren zoveel mogelijk met tanks uit de materieelreserve weer op sterkte gebracht. Rond 11.00 uur begon deze divisie aan haar opmars en drong de Marokkaanse brigade en de Syrische 68e Infanteriebrigade in zware gevechten zo'n twintig kilometer naar het noordoosten terug totdat tegen de avond van 12 oktober Mazrat Beit Jan veroverd was. De 240e \"Ugda\" brak na zware gevechten en geteisterd door hevig artillerievuur door bij Chan Arnaba. Op 12 oktober had men de Tel Shams bereikt, deel van de middelste verdedigingsgordel. Tankaanvallen om de zwaar versterkte berg te veroveren mislukten maar in de nacht van 13 oktober werd de positie snel genomen door de 31e Parachutistenbrigade.\nLaner had al op 12 oktober bevolen deze blokkerende positie van het zuidoosten uit te omtrekken en de 179e PB en 9e MB rukten die morgen in een grote boog op naar Knaker, nog geen dertig kilometer van de buitenwijken van Damascus. Het slagveld met zijn verrekijker overziend vanaf de Tel Sjaar, zag hij tot zijn verbazing dat twee grote pantserformaties zijn open rechterflank naderden. Het bleken delen te zijn van Iraakse 3e Pantserdivisie die net op het slagveld gearriveerd was. Laner beval zijn oprukkende brigades weer om te keren. De 679e PB zette hij dwars op de opmarsroute van de Irakezen en de 205e PB waarmee hij net versterkt was, liet hij ten zuiden daarvan plaatsnemen. Zo schiep hij een enorme hinderlaag. De Irakezen, die geen actuele informatie hadden over het verloop van de slag, liepen daar in de nacht van 12 op 13 oktober recht in. Een bataljon van 6e Iraakse Pantserbrigade verloor in een bestek van twintig minuten de meeste van haar tanks. Dit gegeven is in latere boeken steeds verder aangedikt en zo ontstond het verhaal dat de hele divisie in vijf minuten vernietigd werd. In feite ontwikkelde zich een complex en moeizaam gevecht waarin de divisie, een weg naar het westen zoekend, steeds weer over Isra\u00eblische blokkades struikelde, totdat zij in de ochtend terugkeerde, tachtig tankwrakken achterlatend.\nVoor Isra\u00ebl was de betrokkenheid van Irakezen in de oorlog, die wat later ook de 6e Pantserdivisie zouden inzetten, een grote tegenvaller. De plannen om naar Damascus op te rukken werden afgeblazen en men wendde voor dat de aanval eigenlijk al zijn doel had bereikt omdat de Syrische hoofdstad binnen het bereik van de Isra\u00eblische artillerie was gebracht. In feite was dit niet waar: slechts eenmaal lukte het om 's nachts het niemandsland binnen te dringen om drie\u00ebntwintig 175mm-granaten op het vliegveld van de stad af te vuren. Men beperkte zich nu grotendeels tot het verdedigen van de nieuwe frontlijn; de 179e PB werd naar de Sina\u00ef gestuurd. Op 13 oktober zond Jordani\u00eb een kleine expeditiemacht naar Syri\u00eb en liet Centurions van de 40e Pantserbrigade op 16 oktober de zuidkant van de saillant aanvallen, waarbij men achtentwintig tanks verloor. Op 20 oktober was er een grotere Jordaans-Iraakse aanval die deze landen 120 tanks kostte.\nToen rond 12 oktober een ineenstorting van het Syrische leger dreigde, wendden de Syri\u00ebrs zich tot de Sovjet-Unie. Die liet via de Amerikanen weten dat een aanval op Damascus niet geaccepteerd zou worden. Dajan was daar vooraf al bang voor geweest en het werd door hem gebruikt als extra argument om het offensief te be\u00ebindigen.\nOp 21 oktober werd bekend dat er de volgende dag een wapenstilstand zou worden opgelegd. Hofi beval voor het ingaan daarvan alsnog de observatiepost op de zuidelijke Hermonberg te heroveren. Een eerdere poging op 7 oktober om de positie over de weg uit het zuiden te naderen, was vastgelopen en op 21 oktober landden daarom helikopters direct onder de top van de berg waarna luchtlandingstroepen de post, acht kilometer afdalend, van het noorden uit overvielen en om 03.30 uur, 22 oktober, volledig innamen. Tegelijkertijd maakte de Golanibrigade ten koste van zware verliezen de zuidelijke weg weer vrij.\n14 oktober: het Egyptische offensief in de Sina\u00ef mislukt.\nOp 13 oktober sloot Isra\u00ebl zich aan bij een voorstel in de Veiligheidsraad van het Verenigd Koninkrijk voor een wapenstilstand. Het belang van het voorkomen van een toestand van beleg woog zwaarder dan het verlies van het Suezkanaal. Voor Egypte was het heroveren van het kanaal het fundamentele oorlogsdoel geweest dus het lag voor de hand op het aanbod in te gaan nu Syri\u00eb in wezen verslagen was. Al-Assad wees echter het voorstel af. Sadat kon nu niet eenzijdig accepteren. Hij zag zich zelfs gedwongen tot een agressievere strategie om het verwijt te ontlopen dat Egypte op zijn lauweren rustte, terwijl Syri\u00eb in deze oorlog enorme offers gebracht had en verslagen dreigde te worden. Al op 12 oktober gaf hij bevel een opmars uit de bruggenhoofden naar het oosten voor te bereiden, uit te voeren op 13 oktober. Het plan stuitte op grote weerstand onder het Egyptische opperbevel dat een dergelijke operatie geheel kansloos achtte. Om zuiver politieke redenen zetten Sadat en Ismail Ali het offensief toch door, zij het dat het uitgesteld werd tot de morgen van 14 oktober. Om de bruggenhoofden niet te veel te verzwakken zouden de daar aanwezige troepen maar beperkt deelnemen. De echte aanvallen moesten uitgevoerd worden door de strategische pantserreserves die daartoe van de westelijke naar de oostelijke oever van het kanaal werden gebracht.\nHet Egyptische leger had niet de operationele capaciteiten om de Isra\u00eblische strijdmacht in de Sina\u00ef al manoeuvrerend een nederlaag toe te brengen. Men kon het strategisch initiatief wel nemen maar het operationeel initiatief niet behouden want er was niet voldoende controle over de eigen eenheden om die flexibel te laten reageren op vijandelijke tegenzetten. De kans was dus groot dat de oprukkende troepen door flankaanvallen vernietigd zouden worden. Om dat effect te verminderen, poogde men de Isra\u00eblische eenheden tot een frontaal gevecht te dwingen door belangrijke strategische doelen aan te vallen. De 21e Pantserdivisie zou uit het noordelijke bruggenhoofd Tasa aanvallen, de 4e Pantserdivisie in het zuiden de Mitlapas. Daarbij zou men zoveel mogelijk door kloven en wadi's oprukken om nog enigszins in de flank gedekt te worden.\nHet offensief eindigde in een grote nederlaag voor het Egyptische leger. Nadat de pantserspitsen een tiental kilometers waren opgerukt, werden ze geblokkeerd en het lukte ze niet om in frontale aanvallen door te breken. Wel werden ze zwaar gebombardeerd nu ze de dekking van de raketgordel hadden verlaten. Flankaanvallen werden wel degelijk uitgevoerd, vooral op de kleinere ondersteunende offensieven. Een schok voor de Egyptenaren was de inzet van de moderne BGM-71 TOW-antitankraket die pas op 11 oktober door de VS geleverd was en die ze aanzagen voor de oude Franse SS-11, hoewel ze niet konden verklaren hoe die plotseling zo effectief geworden was. Dezelfde dag werd in een commandoraid de grote afluisterpost op de Jebel Atakah vernietigd. Het Egyptische leger kon nu het radioverkeer van de Isra\u00ebli\u00ebrs niet meer onderscheppen, maar het kon ook niet langer controleren of de door de eigen eenheden opgegeven vorderingen wel klopten. In de avond ontdekte Ismail Ali dat die veel te rooskleurig waren voorgesteld en hij beval de aanvallen af te breken. De Isra\u00ebli\u00ebrs troffen na afloop 264 vijandelijke tanks aan; zelf verloren ze er een veertigtal, waarvan er maar zes uitbrandden.\nIsra\u00ebl steekt het Suezkanaal over.\nDoordat ze er in de voorgaande dagen al zo'n 240 verloren hadden, beschikten de Egyptenaren na 14 oktober over ongeveer zevenhonderd inzetbare tanks, ruwweg evenveel als het Zuidelijk Commando. Van het Golanfront waren de 179e PB en 670e MB in aantocht en de nieuwe 440e \"Ugda\" was met de 11e MB naar de Sina\u00ef verplaatst om daar leiding te geven aan de zich opgebouwd hebbende 164e PB en de nieuwe 134e PB, provisorisch uitgerust met nog niet omgebouwde T-54's. Dat schiep gunstige omstandigheden voor een Isra\u00eblische oversteekpoging, vooral doordat de Egyptische pantserreserves verzwakt waren en zich op de oostelijke oever bevonden, waar ze bruggenhoofden niet direct konden aanvallen. De Isra\u00eblische generaals hadden al sinds 8 oktober grote onenigheid gehad over de vraag of en hoe ze het kanaal nog moesten oversteken. Toen op 12 oktober bekend werd dat de 4e en 21e Pantserdivisie overstaken, werd meteen besloten zelf een poging te wagen.\nHet oversteekplan wordt vaak als \"Operatie Gazelle\" aangeduid maar dat was eigenlijk de oude aanduiding van de oversteekfase binnen Operatie Woestijnkat. Het nieuwe plan kreeg de naam Operatie \"Abirei Lev\". Dat wordt soms letterlijk vertaald als \"Mannen met een Dapper Hart\" maar de oudtestamentische betekenis is negatiever en heeft de lading van \"Eigenwijze Lui\". Inderdaad was de opzet zeer riskant. Men wilde niet eerst doorbreken om een stuk van de oostelijke oever te veroveren maar achter de vijandelijke linies doorglippen. De zuidelijkste positie van het Egyptische Tweede Leger lag op zo'n 1500 meter ten noorden van het Grote Bittermeer. Het tussenliggende terrein kon goed gedekt worden door tanks of raketten maar in principe was het mogelijk eromheen te trekken. De divisie van Sharon, de 143e \"Ugda\", moest op 15 oktober, na zonsondergang, de oever van het meer bereiken. Een brigade, de 14e PB, zou eerst naar het zuiden zwenken en daarna noordwaarts naar het kanaal rijden waar zich een al voorbereide oversteekplaats bevond. Twee bataljons daarvan, het 7e en 18e TB, moesten dan in de rug van de 16e Infanteriedivisie langs de oostoever oprukken en een derde, het 40e TB, van achteren een semi-verharde weg openen, met de codenaam \"Tirtur\", die speciaal was aangelegd om een prefabbrug naar het kanaal te brengen. De 600e PB zou tegelijkertijd proberen van de oostkant over \"Tirtur\" op te rukken. De 421e PB en de 247e Parachutistenbrigade zouden daarna via een pontonveer het kanaal oversteken en een bruggenhoofd vestigen. Overdag op de 16e moest daarna de 162e \"Ugda\" van Adan over een pontonbrug en de prefabbrug oversteken en op de 17e het hele Derde Leger omsingelen door naar Suez op te rukken.\nIn het begin verliep de aanval voorspoedig. Zonder ontdekt te worden wist men heimelijk het kanaal te bereiken. De aanval naar het noorden toe reed toen echter recht de logistieke zone van de 16e ID binnen waar zich duizenden voertuigen, tenten en opslagplaatsen bevonden. Een enorme chaos was het gevolg. Gealarmeerde Egyptische troepen en tanks stroomden toe en er ontwikkelde zich een verward gevecht op korte afstand, waarin de 14e PB de helft van haar tanks verloor. Van het vrijmaken van \"Tirtur\" kon geen sprake zijn: de route bleek door de 16e Divisie gebruikt te zijn om er haar hoofdweerstandslinie langs aan te leggen. Toen het licht werd, strekten zover het oog reikte zich de smeulende resten van verbrand materieel uit. Het landschap was bezaaid met lijken, waaronder die van driehonderd Isra\u00ebli\u00ebrs, meer dan een tiende van de verliezen in het hele conflict. Het bleek dat de Egyptenaren, ondanks felle aanvallen door de parachutistenbrigade, boven \"Tirtur\" nog steeds de rug van de \"Chinese Boerderij\" hielden, zo genoemd naar een oud landbouwproject waar Japanse ingenieurs ideogrammen op de muren hadden aangebracht. Van daaruit was het maar een paar kilometer tot het Grote Bittermeer en de \"corridor\" naar het oversteekpunt, op het smalste punt slechts een zevenhonderd meter breed, kon dus door direct vuur van tanks en raketten bestreken worden en was meer een \"killing zone\". Er had zich een verkeersopstopping van twintig kilometer lengte ontwikkeld en de bruggen waren ernstig vertraagd. Naar gangbare militaire maatstaven kon de operatie als mislukt gelden. Dajan stelde voor de aanval af te gelasten. Sharon was echter in de nacht al begonnen over te steken. Om 01.35 uur gingen de eerste stormboten naar voren en een bataljon parachutisten bezette een bruggenhoofd van vijf kilometer breed en twee diep. Om 06.43 uur werd met vijf naar voren gebrachte oude vlotten van het Gillois-type de eerste van een dertigtal Pattontanks overgezet. Die rapporteerden dat de westelijke oever vrijwel onverdedigd was en waaierden tot dertig kilometer uit over het landschap, onderwijl vier SAM-bases vernietigend. Bar-Lev besloot nu hoe dan ook door te zetten.\nHet Egyptische opperbevel wist niet wat het van deze verrassende ontwikkelingen moest denken. Sjazli stelde voor de 4e PD naar de westelijke oever te brengen en daarmee het bruggenhoofd aan te vallen. Sadat vreesde echter dat een dergelijke verzwakking van de Egyptische bruggenhoofden precies de Isra\u00eblische opzet was. De oversteek zou ook een propagandastunt kunnen zijn of wat terrein moeten veroveren dat bij onderhandelingen uitgeruild kon worden. In ieder geval had het Zuidelijke Commando zich in een zeer kwetsbare positie gebracht. Twee van de drie kerndivisies lagen nu als een worst tussen de kaken van het Tweede en Derde Leger en die hoefden maar iets dicht te klappen om Isra\u00ebl een, misschien beslissende, nederlaag toe te brengen. Sadat beval de 21e PD om op 17 oktober met alle macht van het noorden uit aan te vallen en de corridor te verpletteren. Tegelijk moest de 25e Pantserbrigade, uitgerust met T-62's, rond de Bittermeren trekken en de vijand van het zuiden uit aanvallen. De eerste aanval viel echter samen met een poging van de 162e \"Ugda\" om alsnog de toevoerwegen vrij te maken. Na felle strijd werden de Egyptenaren in de morgen teruggeslagen, honderd tanks achterlatend. De 25e PB werd op de oostoever van het Grote Bittermeer overvallen door de reserve van de 162e \"Ugda\", de met Centurions uitgeruste 500e PB, en in de loop van de middag vrijwel volledig vernietigd. Om 16.00 uur werd een pontonbrug voltooid en in de nacht van 17 op 18 oktober stak Adan met zijn divisie over. In de loop van 18 oktober werd \"Tirtur\" alsnog vrijgemaakt en de prefabbrug naar voren gebracht, een enorm gevaarte van zeshonderd ton en tweehonderd meter lengte, modulair opgebouwd uit stalen rollers gevuld door schuimrubber, die een wegdek droegen. Deze rollerbrug, de \"Glilim Gesjer\", moest door zestien Centurions worden voortgetrokken, verbonden aan de zijkanten. Het had, na op 13 oktober geassembleerd te zijn, de frontlijn nauw gevolgd en de tanks moesten regelmatig afkoppelen om aan de gevechten deel te nemen. Tegen middernacht werd het in \u00e9\u00e9n keer over het kanaal geschoven. Op 20 oktober was een tweede pontonbrug in werking en was de bevoorrading zeker gesteld.\nOp 18 oktober vloog een zeer snelle Sovjet Mikojan-Goerevitsj MiG-25-fotoverkenner over het bruggenhoofd en nam waar dat een hele Isra\u00eblische divisie overgestoken was. Aleksej Kosygin, al drie dagen op bezoek in Ca\u00efro, wist toen Sadat te overtuigen van de noodzaak van een wapenstilstand. Op de 19e zouden ook de divisie van Sharon en de 252e \"Ugda\" onder brigade-generaal Kalman Magen die de op 13 oktober gesneuvelde Mandler vervangen had, naar Afrika oprukken. Zelfs nu weigerde Sadat zijn eigen bruggenhoofden op te geven. Wel werden de 4e Pantserdivisie en 22e PB naar de westoever gehaald; de Egyptische 23e PB was al sinds 17 oktober bezig de noordzijde van de penetratie aan te vallen. Terwijl Sharon een vergeefse poging deed Ismailia te nemen, rukten op 20 en 21 oktober Adan en rechts van hem Magen over een breed front vijftig kilometer naar het zuiden op, de Bittermeren westelijk omtrekkend en uiteindelijk de hoofdweg Ca\u00efro-Suez afsnijdend. De raketgordel werd in deze sector vernietigd en de Isra\u00eblische luchtmacht bracht zware verliezen toe aan de 4e PD. De Egyptische luchtmacht probeerde dit te voorkomen maar verloor tientallen toestellen.\nWapenstilstand.\nOp 20 oktober vloog Kissinger op verzoek naar Moskou voor besprekingen over een wapenstilstand. Nadat een akkoord was bereikt, bracht de Sovjetambassadeur in Ca\u00efro om 21.00 uur aan Sadat het bericht dat er een dwingende resolutie door de Veiligheidsraad van de Verenigde Naties zou worden aangenomen. Op 21 oktober vloog Kissinger door naar Tel Aviv met dezelfde boodschap. Op 22 oktober nam de Veiligheidsraad resolutie 338 aan die voorzag in een staakt-het-vuren om 18.52 uur, op beide fronten. Dit voorkwam een zwaardere militaire nederlaag voor Egypte. Op dat moment stonden de Isra\u00eblische troepen bij kilometerpaal 101 op de weg Suez-Ca\u00efro \u2013 waarlangs ze overigens niet aan het oprukken waren. De Isra\u00ebli\u00ebrs probeerden op 22 oktober nog zoveel mogelijk terrein te winnen; ze bereikten wel om 18.45 uur op \u00e9\u00e9n punt de westelijke oever van het kanaal ten zuiden van het Kleine Bittermeer, maar niet de Golf van Suez.\nEenheden van het Derde Leger begonnen hierop naar het westen te vluchten, ook door de Isra\u00eblische posities heen. Bij pogingen deze troepen krijgsgevangen te nemen, kwam het tot vuurgevechten. De Isra\u00ebli\u00ebrs stelden dat de wapenstilstand hierdoor verbroken was en omsingelden nu het zuidelijke leger door naar Suez op te rukken waardoor zeventigduizend manschappen plus 250 tanks opgesloten zaten. De aanval liep na zware strijd vast in Suez zelf waaruit men zich weer moest terugtrekken. Op 23 oktober nam de Veiligheidsraad resolutie 339 aan inhoudend dat men moest terugkeren naar de posities van 22 oktober maar Isra\u00ebl gaf daar geen gehoor aan. Ook resolutie 340 van 25 oktober met dezelfde inhoud had eerst geen effect. Sadat deed nu een beroep op de Sovjet-Unie om een militaire interventie uit te voeren, zoals ze hadden toegezegd. Zeven luchtlandingsdivisies brachten zich volgens de VS in paraatheid. Onder druk van de VS stemde Isra\u00ebl op 25 oktober in met een nieuwe wapenstilstand en trok Sadat zijn beroep in. De VS verhoogden hun paraatheid van DEFCON 2 naar 3; de USSR verklaarde die nervositeit door aan te nemen dat Nixon labiel geworden was vanwege het gelijktijdige Watergateschandaal; in feite was de maatregel genomen door Kissinger. De 162e \"Ugda\" werd eind oktober over het kanaal teruggenomen om in een heimelijke aanval op 2 november alsnog het Derde Leger te vernietigen maar toen de Amerikanen hier lucht van kregen, verboden ze de operatie.\nBij de Egyptisch-Syrische coalitie sneuvelden in totaal 8528 soldaten, 19540 raakten gewond, meer dan 8400 werden krijgsgevangen genomen. De Egyptische luchtmacht verloor 235 vliegtuigen en de Syrische 135. Aan Arabische zijde werden zo'n 2200 tanks vernietigd. Aan Isra\u00eblische zijde sneuvelden 2688 soldaten en werden er 7251 zwaargewond waarvan respectievelijk 772 en 453 aan het Syrische front; 314 Isra\u00ebli\u00ebrs werden krijgsgevangen genomen (230 door Egypte) en zeventien zijn vermist. De eerste dagen, 6 tot 10 oktober, verloor de Isra\u00eblische strijdmacht minstens negenenveertig vliegtuigen en vijfhonderd tanks. Dat liep later op tot 103 vliegtuigen en 1063 tanks; ongeveer zeshonderd van die laatste werden weer herbouwd. De helft van de Isra\u00eblische doden betrof tankbemanningen.\nHoewel het Isra\u00eblische leger uiteindelijk de overhand kreeg, wordt de oorlog zowel aan Arabische als aan Isra\u00eblische kant meestal als een militaire nederlaag voor Isra\u00ebl gevoeld. De oorlog was immers met een overwinning voor Egypte begonnen, hetgeen had aangetoond dat Isra\u00ebl beslist niet onkwetsbaar was.\nDe luchtoorlog.\nDe luchtmachten van Egypte en Syri\u00eb hadden, inclusief 125 toestellen van andere Arabische landen, bijna driemaal zoveel operationele jachtbommenwerpers als de Isra\u00eblische luchtmacht. Dat betekende echter niet dat er zich gemiddeld ook drie keer zoveel Arabische vliegtuigen in het luchtruim bevonden. Isra\u00ebl voerde gedurende de oorlog 11.223 gevechtsvluchten (\"sorties\") uit; het aantal lag aan Arabische zijde, met naar schatting 10.500 \"sorties\" (6185 Egyptische) ongeveer even hoog, zowel door zware verliezen als door een lagere \"sortie rate\", de hoeveelheid vluchten per vliegtuig per dag die in Egypte zo laag lag als 0,6 en in Isra\u00ebl zo hoog als vier. De Arabische luchtmachten leverden nauwelijks een effectieve bijdrage aan het totale gevechtsverloop. Luchtgevechten plachten erg eenzijdig af te lopen met 277 neergeschoten Arabische toestellen tegenover zes jagers die Isra\u00ebl als verliezen heeft erkend. De Egyptische luchtmacht vermeed luchtgevechten zoveel mogelijk. Een aanwezigheid in de lucht wordt daarbij pas werkelijk nuttig als die resulteert in bombardementen. De Isra\u00eblische luchtmacht voerde 7272 bombardementsvluchten uit, ongeveer het dubbele van het Arabische totaal terwijl de bommenlast per vliegtuig veel hoger lag. De Egyptische luchtmacht verleende daarbij vrijwel geen grondsteun aan de fronttroepen. Overigens was ook het effect van de Isra\u00eblische bombardementen beperkt en slaagden die er, net als in 1967, niet in grote aantallen pantservoertuigen uit te schakelen.\nIn totaal gingen 442 Arabische toestellen verloren, inclusief helikopters. Isra\u00ebl verloor 103 jachtbommenwerpers, waaronder 32 Phantom II's, 53 Skyhawks, elf Mirages en zes Super Myst\u00e8res, het merendeel door de Arabische luchtafweer waarbij de luchtdoelraketten en de luchtafweerkanonnen ieder ongeveer de helft voor hun rekening namen. Onder de raketten was vooral de \"SAM-6\" effectief. Gegeven het feit dat duizenden luchtdoelraketten werden afgevuurd, was de trefkans per raket slechts een paar procent. De Egyptische luchtdoelraketten schoten meer eigen toestellen neer dan Isra\u00eblische. Van de Isra\u00eblische HAWKS werden er vijfenzeventig afgevuurd die minstens twaalf Egyptische vliegtuigen troffen. Drie\u00ebnvijftig Isra\u00eblische piloten zouden sneuvelen, vierenveertig raakten gevangen.\nStrategische bombardementen waren, afgezien van de acties tegen Syri\u00eb, erg beperkt van omvang. Egyptische Toe-16s voerden enkele vluchten voor de Isra\u00eblische kust uit waarbij ze vijfentwintig Radoega KRS-2 of KSR-11 \"AS-5 Kelt\" kruisvluchtwapens afvuurden, voornamelijk op regeringsgebouwen in Tel-Aviv, maar de meeste werden neergeschoten en de schade was gering. De tactische inzet van de \"Kelt\" was succesvoller: op 6 oktober werd een radarinstallatie door twee van deze robotvliegtuigjes vernietigd.\nDe oorlog ter zee.\nDe marines van de strijdende partijen waren tussen 1967 en 1973 maar weinig uitgebreid. Egypte had aan grote oppervlakteschepen vijf torpedobootjagers en drie fregatten, Isra\u00ebl twee torpedobootjagers. Deze schepen speelden maar een beperkte rol. Egypte zou met een flottielje de ingang van de Rode Zee blokkeren om de olietoevoer uit Iran naar Isra\u00ebl af te snijden. Verder bleven de zeeroutes naar Isra\u00ebl open en tweehonderd vrachtschepen liepen tijdens de oorlog binnen.\nOok op zee werden geleide raketten steeds belangrijker. Raketboten zouden twee belangrijke zeeslagen leveren, beide tijdens de nacht. Isra\u00ebl had twaalf patrouilleboten besteld in Frankrijk, die men tot raketboot wilde ombouwen. Toen Frankrijk de levering van de laatste vijf tegenhield, werden ze op 24 december 1969 door Isra\u00eblische bemanningen uit de haven van Cherbourg gesmokkeld. Op 7 oktober 1973 vielen vier Isra\u00eblische raketboten van de Sa'ar 3-klasse en een van de Sa'ar 4-klasse de Syrische havenstad Latakia aan. Ze brachten daarbij een torpedoboot en een mijnenjager tot zinken, maar ook drie Syrische raketboten. De Isra\u00eblische Gabriel antischeepsraket bleek ondanks een veel korter bereik superieur aan de Sovjet \"Styx\", voornamelijk doordat het lukte het geleidesysteem te storen. Ook drie vrachtschepen van neutrale landen werden in de strijd getroffen. Op 9 oktober brachten vijf Isra\u00eblische raketboten drie Egyptische tegenhangers tot zinken voor de kust van Baltim. De twee acties waren de eerste zeeslagen die voornamelijk met raketten werden uitgevochten.\nEgypte en Syri\u00eb na de oorlog.\nVoor Egyptenaren was de oorlog een eerherstel na de nederlaag die zij tijdens de Zesdaagse Oorlog hadden geleden. Vanaf januari 1974 begon Isra\u00ebl zich geleidelijk naar de Mitla- en Gidipassen terug te trekken na vele ronden \"shuttlediplomatie\" door Kissinger.\nUiteindelijk werd in 1978 te Camp David een verdrag getekend, op basis waarvan Isra\u00ebl zich zou terugtrekken naar de internationale grens van voor 1967 en de gehele Sina\u00ef gedemilitariseerd gebied zou worden. Een jaar later werd een vredesverdrag ondertekend. De twee ondertekenaars, Menachem Begin en Sadat, kregen hiervoor de Nobelprijs voor de Vrede. Egypte werd een bondgenoot van de VS, hetgeen het land veel militaire en financi\u00eble steun zou opleveren.\nEen regeling tussen Isra\u00ebl en Syri\u00eb bleek een nog grotere tour-de-force voor Kissinger. Isra\u00ebl wilde het gewonnen gebied grotendeel behouden, Syri\u00eb eiste dat de helft van de Golan werd opgegeven, nu ook een gedeelte van de Sina\u00ef was ontruimd. Uiteindelijk kwam men overeen in het noorden van de Golan een wat bredere bufferzone dan eerst aan te houden waarin ook Koeneitra zou liggen. Bunkercomplex 116, door Isra\u00ebl aan de oostzijde van de wapenstilstandslijn van 1967 gebouwd, werd ontruimd. Belangrijker dan deze geringe territoriale verschuivingen was een verplichting die beide landen op zich namen om geen grote parate eenheden aan de grenzen te stationeren. Verder zou Syri\u00eb geen Palestijnse acties van haar grondgebied af meer toestaan. Zelfs toen beide landen slaags raakten in de Isra\u00eblisch-Libanese Oorlog van 1982, bleef het aan de Paarse Lijn rustig. Dat zou zo blijven tot de Syrische Burgeroorlog.\nIsra\u00ebl na de oorlog.\nDirect na de Jom-kipoeroorlog kwam in Isra\u00ebl een protestbeweging op gang, die onafhankelijk onderzoek eiste naar de vraag hoe de verrassingsaanval mogelijk was. Nog vlak na de oorlog won de Arbeidspartij onder leiding van premier Golda Me\u00efr de verkiezingen; dat was de laatste keer tot 1999 dat de socialisten een overtuigende verkiezingsoverwinning binnen zouden slepen.\nDe protesten bleven toenemen. Uiteindelijk werd de juridische commissie-Agranat opgericht. In 1974, nadat de tussenresultaten van de commissie-Agranat gepubliceerd werden, traden premier Golda Me\u00efr en de minister van Defensie Mosjee Dajan af. Weliswaar waren de onderzoeksresultaten van de commissie niet nadelig voor hen, maar de protesten in het land namen alleen maar toe. Yitzhak Rabin en Shimon Peres, die minder belangrijke posten hadden bezet in de impopulaire regering van Me\u00efr, werden respectievelijk minister-president en minister van Defensie. Opperbevelhebber David (\"Dado\") El'azar werd gedwongen om af te treden.\nGevolgen.\nDoor de Arabische landen werd een olie-embargo ingesteld dat gold voor de Verenigde Staten, Nederland en nog een aantal West-Europese landen. De olieprijzen werden verveelvoudigd met als gevolg de Eerste Oliecrisis. Die leidde weer tot een trendbreuk met de westerse economische groei van na de oorlog, toen in de jaren vijftig en zestig tijdens het Duitse \"Wirtschaftswunder\" en de Franse \"Trente Glorieuses\" de gemiddelde jaarlijkse groeipercentages tussen de 5% en 6% lagen.\nDe Jom Kipoeroorlog is na de Tweede Wereldoorlog het omvangrijkste conflict waarin min of meer evenwaardige gemechaniseerde legers met elkaar slag leverden. Omdat tijdens de Koude Oorlog de militaire blokken niet daadwerkelijk met elkaar vochten, hechtten ze grote waarde aan deze praktijkervaring met hun wapensystemen en tactieken. Daarom werd de oorlog al toen hij nog gaande was nauwgezet door militaire experts bestudeerd die uit de loop der gebeurtenissen allerlei, vaak tegenstrijdige, conclusies trokken. Reeds in oktober 1973 werd door de pers het \"einde van de tank\" aangekondigd gezien de gebleken effectiviteit van geleide antitankraketten. De meeste westerse legers namen direct grote aantallen hiervan in hun organisatie op, als goedkope remedie tegen het numeriek tankoverwicht van het Warschaupact. Tankproducenten besloten hun product levensvatbaar te houden door dikker en meer geavanceerd pantser. Dat werd ge\u00efnspireerd door een zeer invloedrijk Isra\u00eblisch rapport dat stelde dat iedere op de Golan ingezette Centurion minstens eenmaal door een antitankwapen getroffen was."}
{"id": "8415", "revid": "1253040", "url": "https://nl.wikipedia.org/wiki?curid=8415", "title": "Jan Swammerdam", "text": "Jan Swammerdam (Amsterdam, 12 februari 1637 \u2013 aldaar, 17 februari 1680) was een Nederlandse natuuronderzoeker. Hij was van jongs af aan ge\u00efnteresseerd in het leven van de insecten. Het hoogtepunt van zijn werk is een monografie over bijen. Swammerdam was ook fysioloog, die het mechanisme van de ademhaling beschreef. Hij was een van de eersten die bewees dat de mannelijke spermacel de vrouwelijke eicel bevrucht.\nStudie en vroege ontdekkingen.\nSwammerdam was de zoon van een Amsterdamse apotheker Jan Jacobsz. Swammerdam op de Oude Schans, die bekendstond om zijn natuurhistorische verzameling. Zijn grootvader was een houthandelaar op de Lastage. Swammerdam werd voorbestemd tot predikant, maar werd een groot aanhanger van de idee\u00ebn van Descartes, die op een voor hem overtuigende manier beschreef hoe de natuur uitgelegd kon worden. Swammerdam studeerde anatomie en fysiologie onder de in zijn tijd beroemde Leidse professor Franciscus de le Bo\u00eb Sylvius, tegelijk met Niels Stensen, Frederik Ruysch en Reinier de Graaf. Halverwege zijn studie trok hij naar Saumur, een stadje met een protestantse universiteit. Daar woonde hij bij Melchis\u00e9dech Th\u00e9venot, een Franse geleerde met wie hij nog jarenlang correspondeerde. Swammerdam promoveerde in Leiden op zijn onderzoek naar ademhaling, maar heeft nooit als arts gewerkt.\nMicroscopist.\nSwammerdam bewees de wetenschappelijke mogelijkheden van de microscoop. Eerder hadden Johannes Hudde, Christiaan Huygens - die met Swammerdam concurreerde - en mogelijk Spinoza al verbeteringen aangebracht aan deze uitvinding van Sacharias Jansen en eventueel Cornelis Drebbel. Hij was een creatieve geest in het ontdekken van de mogelijkheden die de microscoop bood voor het bestuderen van het menselijk lichaam. Hij ontdekte de rode bloedcellen en beschreef de structuur van de hersenen, de longen en het ruggenmerg van de mens. In vele opzichten werd Antoni van Leeuwenhoek zijn opvolger, die een ander soort microscoop ontwikkelde. Hij kreeg bezoek van Cosimo III de' Medici en demonstreerde hem de spierwerking bij kikkers.\nInsecten.\nSwammerdam verlegde zijn werkterrein naar de studie van insecten omdat het gebruik van de Cartesische filosofie veel stof deed opwaaien. In zijn \"Algemeene Verhandeling van de bloedloose dierkens\" in 1669 legde hij de grondslag voor de entomologie, zowel door zijn aandacht voor structureel detail als door zijn baanbrekend werk in het samenstellen van preserveringoplossingen. Een aantal insecten is vernoemd naar Swammerdam, onder andere \"Nematopogon swammerdamella\" (de bleke langsprietmot) en een genus \"Swammerdamella\", (muggensoorten uit de familie van de \"Scatopsidae\").\nPreformatietheorie.\nSwammerdam ontwikkelde het preformationisme, de theorie die ervan uitgaat dat de nakomelingen zich al in miniatuurformaat in de zaad- of eicel bevindt, en dus eigenlijk alleen nog hoeft te groeien. Dit concludeerde hij vooral uit de wijze waarop insecten zich ontwikkelen, van rups naar chrysalis.\nReligieuze inspiratie.\nSwammerdam was met Christiaan Huygens, Antoni van Leeuwenhoek en Marcello Malpighi de beroemdste geleerde van zijn tijd, maar rond 1673 besloot hij zich geheel aan de religie te gaan wijden en trok zich onder invloed van Antoinette Bourignon uit de wetenschap terug. In een opdracht van Swammerdam aan zijn beschermer de Franse edelman Th\u00e9venot, oud-gezant van Lodewijk XIV bij de Republiek Genua, droeg Swammerdam een verhandeling op met de woorden:\n(UEd. = U Edele). Max Weber noemt dit als een blijk van de godsdienstige inspiratie van de vroeg-moderne wetenschap.\nAl in de vroegchristelijke periode werd de metafoor van het boek van de natuur gehanteerd. Dit was een opvatting die de natuur ziet als een boek dat - naast de Bijbel \u2013 gelezen kan worden als een bron van godskennis. Vanaf Augustinus lag een nadruk op het belang dat op deze wijze ook ongeletterden tot die godskennis konden komen. In de zeventiende eeuw waren een toenemend aantal onderzoekers van mening dat het boek van de natuur niet meer kon worden uitgelegd en beschreven in termen die ontleend waren aan de Bijbel. Swammerdam bleef zijn leven lang vasthouden aan de twee-eenheid van de boeken. De schepping , \"is het boek der Natuur, de Bybel van natuurelyke Godsgeleerdheid \u2026 waarin GODS Onzienelykheid sigtbaar wordt\". Zijn nagelaten werk werd in 1737 en 1738 door Herman Boerhaave uitgegeven onder de titel \" Bybel der natuure\". \nSwammerdam werd evenals zijn moeder begraven in de Waalse Kerk op de Oudezijds Achterburgwal.\nVernoeming.\nIn Haarlem is een plein naar hem vernoemd, in Terneuzen, Amsterdam, Utrecht, Badhoevedorp, Hilversum en Ridderkerk een straat, in IJsselstein een weg, in Bennekom en Doetinchem een laan en in Schiedam een singel. Ten slotte dragen in Amsterdam zowel het Jan Swammerdam Instituut als een nabijgelegen brug zijn naam."}
{"id": "8420", "revid": "87073", "url": "https://nl.wikipedia.org/wiki?curid=8420", "title": "Vera Beths", "text": "Vera Beths (Haarlem, 1 juni 1946) is een Nederlandse violiste.\nLevensloop.\nBeths kreeg haar eerste vioollessen van haar vader Gijs Beths (moeder Catharina Alberdina Maria Heilig). Zij studeerde verder bij Herman Krebbers aan het toenmalige Muzieklyceum, later het Sweelinck Conservatorium in Amsterdam. In 1969 won ze de eerste prijs van het Nationaal Vioolconcours Oskar Back. Daarna kreeg ze vioollessen in New York bij Ivan Galamian.\nVera Beths treedt op met Nederlandse symfonieorkesten, waarbij ze een viool bespeelt uit 1727, gebouwd door Stradivarius. Vera Beths speelt graag kamermuziek. Diverse componisten, onder wie Peter Schat, Louis Andriessen, Misha Mengelberg, Geert van Keulen, John Adams en Philip Glass schreven werken voor haar. Met haar echtgenoot, de cellist Anner Bijlsma, en de altviolist J\u00fcrgen Kussmaul richtte ze het ensemble Archibudelli op, dat zich specialiseerde in oude muziek. Ze speelde ook ge\u00efmproviseerde muziek met Willem Breuker. Het album \"Hoe sterk is de eenzame fietser\" van Boudewijn de Groot uit 1973 bevat een gastbijdrage van Beths op viool (\"De Reiziger\").\nVera Beths geeft les aan het Conservatorium van Amsterdam en het Koninklijk Conservatorium in Den Haag. Onder anderen Heleen Hulst, Colin Jacobsen, Rosanne Philippens, Matthew Truscott en Noa Wildschut behoren tot haar leerlingen.\nVera Beths heeft twee dochters: de actrice Katja Herbers uit haar relatie met hobo\u00efst Werner Herbers en de documentairemaakster Carine Bijlsma, uit haar huwelijk met Anner Bijlsma."}
{"id": "8425", "revid": "80212", "url": "https://nl.wikipedia.org/wiki?curid=8425", "title": "Saale (rivier)", "text": "De Saale is een zijrivier van de Elbe in Duitsland. Ze stroomt over het grondgebied van Beieren, Saksen-Anhalt en Th\u00fcringen en heeft een lengte van 427 km. De rivier wordt ook wel de Saksische Saale (\"S\u00e4chsische Saale\") genoemd ter onderscheiding van de Frankische Saale, die eveneens in Beieren begint. Langs de rivier staat een groot aantal burchten en burchtru\u00efnes die dateren uit de tijd dat men zich moest verdedigen tegen invallen van Slavische stammen vanuit het oosten. Halle en Jena zijn de grootste steden aan de rivier.\nDe Saale begint, evenals de Main, in het Fichtelgebergte tussen Bayreuth en Hof. De bron bevindt zich op een hoogte van 707 m boven Normalnull op de flanken van de Waldstein. De rivier stroomt vervolgens door het gebied Opper-Franken in noordelijke richting.\nDe eerste grotere stad aan de Saale is Hof. Via het Vogtland bereikt de rivier al spoedig Th\u00fcringen, waar de rivier door het Th\u00fcringer Woud loopt. Hier bevinden zich de twee grootste stuwmeren van de rivier: Bleiloch en Hohenwarte. Via Saalfeld, Rudolstadt, Kahla en Jena doorkruist de Saale Th\u00fcringen om ten zuiden van het historische stadje Naumburg Saksen-Anhalt te bereiken. Verder noordelijk volgt de stad Halle, de oude zoutstad. Vanaf hier is de rivier bevaarbaar.\nDe monding in de Elbe bevindt zich bij het stadje Barby, halverwege Dessau en Maagdenburg.\nLangs de Saale bevindt zich het wijnbouwgebied Saale-Unstrut, het noordelijkste van Duitsland.\nLangs de Saale loopt een bewegwijzerde fietsroute, de Saaleradweg."}
{"id": "8431", "revid": "573771", "url": "https://nl.wikipedia.org/wiki?curid=8431", "title": "Entomologie", "text": "Entomologie is de tak van de zo\u00f6logie (dierkunde) die zich bezighoudt met de studie van insecten. De entomologie richt zich onder meer op de anatomie, ecologie, ontwikkelingsbiologie, evolutie en systematiek van verschillende insectensoorten.\nDe meeste professionele entomologen houden zich om voor de hand liggende redenen vooral bezig met de bestudering en de bestrijding van plaaginsecten, die economische schade aan oogsten of andere voor de mens belangrijke producten veroorzaken. Veel observaties en onderzoek aan economisch niet of minder belangrijke soorten worden, buiten universitaire instituten, nog steeds door liefhebbers gedaan.\nGeschiedenis.\nDe vroegste schrijvers die zich met insecten bezighielden (Aristoteles en de 16e-eeuwers Albertus Magnus, Conrad Geszner en Moffett) beschreven van een reeks insecten alles wat ze ervan wisten. Sperling (1603-1658) was de eerste die onderscheid maakte tussen 'algemene' en 'bijzondere' (d.i. systematische) zo\u00f6logie en zich waagde aan de insectensystematiek. In de 17e eeuw kwam met de uitvinding van lenzen ook de mogelijkheid tot meer gedetailleerd anatomisch onderzoek en in dit verband moet, naast Malpighi en Leeuwenhoek, vooral Swammerdam genoemd worden, wiens werk grotendeels pas in 1737 door Boerhaave werd uitgegeven. Een waardig opvolger van Swammerdam was Lyonet (1706-1789), vooral beroemd door zijn anatomisch werk over de wilgenhoutrups. Intussen waren er ook heel wat onderzoekers gekomen die zich in het bijzonder in de levenswijze van de insecten verdiepten. Bekende voorbeelden zijn onder andere de Nederlander Johannes Goedaert (1620-1668), die de gedaanteverwisseling onderzocht, Maria Sibylla Merian (1647-1717), die ook in Suriname vele waarnemingen verricht heeft, en vooral de Fransman R\u00e9aumur.\nOok nu nog is entomologie een actieve tak van de biologie omdat er bijzonder veel soorten insecten zijn (letterlijk miljoenen) en vele daarvan nog op beschrijving wachten. Naar schatting 1 miljoen soorten insecten zijn al beschreven.\nBelangrijke deelgebieden.\nEen specialisme in de entomologie is de forensische entomologie, waarin men zich onder andere bezighoudt met het schatten van de tijdsduur sinds overlijden aan de hand van aangetroffen larven."}
{"id": "8432", "revid": "1061913", "url": "https://nl.wikipedia.org/wiki?curid=8432", "title": "Kluten", "text": "De kluten (Recurvirostridae) zijn een familie van waadvogels.\nKenmerken.\nDeze vogels hebben een snavel (\"rostrum\") die in plaats van naar beneden juist naar boven gebogen is (\"recurvi\"-). Ze hebben heel lange poten, waarvan de voorste tenen gedeeltelijk zijn gelobd. De achterteen is afwezig of rudimentair. De familie telt drie geslachten met in totaal 10 soorten.\nLeefwijze.\nHun voedsel bestaat uit kleine schaaldieren. Deze vangen ze door met hun enigszins geopende snavel een heen en weer gaande beweging te maken. \nVerspreiding en leefgebied.\nDeze vogels leven in de buurt van meren, moerassen en moddervlakten, maar hebben een voorkeur voor zout en brak water."}
{"id": "8433", "revid": "1164422", "url": "https://nl.wikipedia.org/wiki?curid=8433", "title": "Amerikaanse kluut", "text": "De Amerikaanse kluut (\"Recurvirostra americana\"), een vogel uit de familie van de Recurvirostrais net als de Europese kluut een steltloper.\nKenmerken.\nDeze soort heeft lange, dunne, grijze poten en een dunne snavel die duidelijk naar boven gebogen is. Hij heeft echter een lichtbruine kop.\nVerspreiding en leefgebied.\nDe Amerikaanse kluut broedt in de staten van de Rocky Mountains en trekt 's winters naar de Golfkust en naar Mexico.\nStatus.\nDe grootte van de populatie is in 2020 geschat op 460 duizend volwassen vogels. Op de Rode lijst van de IUCN heeft deze soort de status \"niet bedreigd\". "}
{"id": "8436", "revid": "1164422", "url": "https://nl.wikipedia.org/wiki?curid=8436", "title": "Roodkopspecht", "text": "De roodkopspecht (\"Melanerpes erythrocephalus\") is een vogel uit de familie van de spechten (Picidae). De wetenschappelijke naam van de soort werd in 1758 als \"Picus erythrocephalus\" gepubliceerd door Carl Linnaeus. Hij baseerde de soort op een beschrijving die Mark Catesby ervan gaf. De soort werd door William Swainson in 1832 als typesoort in het geslacht \"Melanerpes\" geplaatst.\nKenmerken.\nDe vogel heeft een lengte van 23 cm, en een roestbruine kop en hals. Het verenkleed is aan de onderzijde wit.\nLeefwijze.\nHet voedsel bestaat uit insecten en voor een groot deel uit boomzaden, waaronder die van esdoorns en eiken.\nVoortplanting.\nHet nest is vrij eenvoudig en wordt gebouwd in een boomholte.\nVerspreiding en leefgebied.\nDeze soort komt voor in de gehele VS ten oosten van de Rocky Mountains en in het aangrenzende zuiden van Canada. Uit het noordelijk deel van dit verspreidingsgebied trekt hij weg, anderszins is hij een standvogel. Het is een vogel van open bosland of boomgaarden en 's winters verblijft hij graag in gebieden waar veel boomzaden te vinden zijn."}
{"id": "8439", "revid": "15168", "url": "https://nl.wikipedia.org/wiki?curid=8439", "title": "Chromatografie", "text": "Chromatografie (van het Grieks: \"\u03c7\u03c1\u03ce\u03bc\u03b1\" (chr\u014dma) = kleur; \"\u03b3\u03c1\u03ac\u03c6\u03b5\u03b9\u03bd\" (graphein) = schrijven) is een scheidingstechniek waarmee mengsels van verschillende stoffen gescheiden kunnen worden in hun samenstellende componenten. Het principe waarop chromatografie berust is ontdekt door de Russische bioloog Michail Tsvet. In 1906 probeerde hij verschillende plantpigmenten van elkaar te scheiden. Dit zijn gekleurde verbindingen, vandaar de naam chromatografie. Het principe wordt gebruikt bij onder andere onderzoeken naar kleurstoffen in voedingsmiddelen.\nPrincipe.\nDe essentie van ieder chromatografiesysteem is een stilstaande stationaire fase waar een mobiele fase langs stroomt. Wanneer een mengsel aangebracht wordt op de stationaire fase aan het begin van het stromingstraject van mobiele fase dan worden de stoffen waar het mengsel uit bestaat meegenomen door de mobiele fase. De snelheid waarmee de verschillende stoffen worden meegenomen is afhankelijk van de mate waarin een stof zich hecht aan de stationaire fase tegenover de mobiele fase.\nIn de drie kolommen hiernaast is het scheidingsprincipe zichtbaar. Het systeem bestaat uit een kolom gevuld met een vaste stationaire fase (zeegroen) waar vloeibare mobiele fase langs stroomt (lichtblauw). Wanneer er een mengsel van twee stoffen (geel en rood) op de kolom aangebracht wordt dan worden beide stoffen meegevoerd door de kolom heen, maar omdat de gele stof zich sterker hecht aan de stationaire fase dan de rode stof zullen de twee stoffen een voor een de kolom verlaten. Het mengsel is dan dus gescheiden.\nEr kunnen verschillende redenen zijn om een mengsel te willen scheiden en de eisen die gesteld worden aan het chromatografiesysteem zijn afhankelijk van het beoogde doel.\nPreparatieve chromatografie.\nWanneer men een bepaalde component van een mengsel in zuivere vorm in handen wil krijgen wordt preparatieve chromatografie toegepast, bijvoorbeeld voor het opzuiveren van een onzuivere grondstof.\nEen kolom voor preparatieve chromatografie heeft een veel grotere capaciteit dan een analytische kolom maar een veel lagere resolutie. Preparatieve systemen hebben een capaciteit die kan vari\u00ebren van enkele grammen (laboratoriumschaal) tot honderden kilo's (productieschaal). Bij eenvoudige toepassingen zoals het opzuiveren van producten in een organisch laboratorium wordt de mobiele fase druppelsgewijs aangebracht aan de bovenkant van de kolom waarna de vloeistof door de zwaartekracht door de stationaire fase heen zakt.\nAnalytische chromatografie.\nWanneer onderzoek naar de samenstelling van een mengsel het beoogde doel is dan wordt er voornamelijk naar gestreefd om een zo hoog mogelijke resolutie te bereiken bij een zo kort mogelijke retentietijd. Een hoge resolutie kan bereikt worden door een zeer kleine hoeveelheid monster (enkele microgrammen) te scheiden op een dunne kolom.\nIn de analytische chromatografie kunnen twee verschillende vragen gesteld worden:\nVloeistofchromatografie.\nAls de mobiele fase een vloeistof is spreekt men van vloeistofchromatografie.\nHPLC.\nHigh-performance liquid chromatography is een vorm van vloeistofchromatografie waarbij de mobiele fase onder hoge druk door een kolom gepompt wordt. HPLC-kolommen van het \"reversed phase\" (\"omgekeerde fase\") type worden het meest gebruikt. \"Reversed phase\"-kolommen hebben een apolaire stationaire fase en ze worden gebruikt in combinatie met een polaire mobiele fase. Vaak wordt een bufferoplossing gebruikt die in een bepaalde vastgestelde verhouding gemengd is met een organische modifier. Voor de analyse van zeer apolaire monsters wordt soms een \"normal phase\" kolom in combinatie met een apolaire mobiele fase gebruikt, maar omdat met \"normal phase\" chromatografie grote hoeveelheden organische oplosmiddelen verbruikt worden heeft \"reversed phase\" chromatografie als het maar enigszins mogelijk is de voorkeur.\nGaschromatografie.\nAls de mobiele fase gasvormig is spreekt men van gaschromatografie. Gaschromatografie wordt gebruikt voor het scheiden van mengsels van vluchtige stoffen zoals koolwaterstoffen met lage molmassa's. Gaschromatografie is minder geschikt voor monsters met een hoog kookpunt of voor monsters die bij hoge temperaturen instabiel zijn.\nPapierchromatografie en dunnelaagchromatografie.\nDe eenvoudigste vorm van chromatografie is de papierchromatografie. Deze vorm is eigenlijk aan iedereen wel bekend die een inktvlek op een stuk papier heeft doen ontstaan. Vooral vloeipapier of een koffiefilter werkt erg goed. Wanneer een pen een tijdje in contact met het papier gehouden wordt trekt de inktvloeistof langzamerhand het papier in, maar de kleurstoffen in de inkt reizen niet altijd met dezelfde snelheid mee. Het gevolg is dat er vaak verschillende banden met ieder een eigen kleur ontstaan.\nDunnelaagchromatografie (DLC) werkt volgens hetzelfde principe als papierchromatografie: een plaatje waarop een stationaire fase (meestal SiO2) is aangebracht wordt in een bodempje loopvloeistof gezet, de vloeistof wordt opgezogen en het monster wordt meegenomen. DLC wordt vooral gebruikt voor meer professionele toepassingen.\nOptimaliseren van chromatografische methoden.\nDoor je chromatografische methode te optimaliseren, kun je een hogere resolutie of een kortere retentietijd krijgen. Resolutie is de mate waarin 2 stoffen gescheiden worden gedurende de looptijd van het experiment, deze moet groot genoeg zijn om betrouwbare resultaten te krijgen. Een kortere retentietijd zorgt ervoor dat je snellere analyses kunt doen.\nResolutie.\nDe resolutie van een chromatogram is van 3 factoren afhankelijk, K, \u03b1 en N. K is de retentiefactor, wat ook wel de capaciteitsfactor wordt genoemd. De resolutie is te verbeteren door K, dat de algemene interactie weergeeft, te verhogen; ofwel de interactie tussen het monster en de stationaire fase te verhogen. \u03b1 is de scheidingsfactor, wat ook wel de selectiviteitfactor wordt genoemd. \u03b1 weergeeft de specifieke interactie. \u03b1 is het quoti\u00ebnt van twee retentietijden. \u03b1 geeft de scheiding aan tussen twee specifieke stoffen bij bepaalde instellingen. Een verhoging van \u03b1, geeft een betere resolutie Het [schotelgetal], N, vergroten. N laat de effici\u00ebntie van de scheiding zien. In praktijk betekent dat, dat de volgende parameters aangepast kunnen worden om een betere resolutie, bij een zo kort mogelijke retentietijd, te krijgen.\nTemperatuur.\nVerhoging van de temperatuur van de kolom zorgt dat moleculen harder gaan trillen. Hierdoor zal de affiniteit voor de stationaire fase verminderen, en de retentietijd korter worden. Echter kan het ook zorgen dat de resolutie minder wordt, doordat de te scheiden stoffen liever in de mobiele fase gaan zitten, en niet meer in de stationaire. Daarentegen kan een te lage temperatuur ervoor zorgen dat de analyse te lang duurt.\nLengte van de kolom.\nHoe langer de kolom is, hoe meer oppervlak, inhoud en looptijd er is om een evenwicht in te stellen. Indien je alleen de lengte van de kolom verandert, veranderen zowel de retentietijd als de resolutie.\nStationaire fase.\nRetentietijd en resolutie zijn afhankelijk van K. Hoe groter de affiniteit voor de stationaire fase, hoe groter de retentietijd, en andersom. Omdat deze invloed bij elke stof anders is, kan hierdoor de scheiding van de pieken worden vergroot.\nMobiele fase.\nRetentietijd en resolutie zijn afhankelijk van K, hoe groter de affiniteit voor de mobiele fase, hoe korter de retentietijd, en andersom. Aangezien deze invloed niet op elke stof hetzelfde is, kan hierdoor de scheiding van de pieken worden vergroot. Indien je een mengsel van stoffen als mobiele fase hebt, kan de verhouding van deze stoffen worden aangepast. Ook kan een meer hydrofoob of hydrofiele mobiele fase gekozen worden.\nFlow.\nEen hogere flow van de mobiele fase zorgt ervoor dat de retentietijd korter wordt. Stoffen in de mobiele fase verplaatsen zich sneller. Volgens de Van Deemtervergelijking is er een zogeheten \u201cflow optimum\u201d, afhankelijk van het draaggas, waarbij de schotelhoogte het kleinst, en dus de resolutie het grootst is.\nHoeveelheid ge\u00efnjecteerde analyt.\nEen beter resultaat kan verkregen worden door een andere hoeveelheid stof te injecteren. Meer analyt verhoogt de detecteerbaarheid, en minder analyt verhoogt de resolutie. Er moet wel worden opgelet dat de kolom niet verzadigt.\nDe parameters hebben ook onderlinge interacties en de invloed ervan is ook afhankelijk van de stof. Dus in praktijk zal de methode altijd geverifieerd moeten worden."}
{"id": "8440", "revid": "46653", "url": "https://nl.wikipedia.org/wiki?curid=8440", "title": "Verdelingsvrije statistiek", "text": "Onder verdelingsvrije statistiek verstaat men een deelgebied van de statistiek dat zich bezighoudt met zogeheten \"verdelingsvrije modellen\" en \"verdelingsvrije toetsen\". De aanduiding 'verdelingsvrij' houdt in dat geen veronderstellingen over de onderhavige verdeling gemaakt worden. Bij veel statistische methoden wordt ervan uitgegaan dat de gemeten waarden afkomstig zijn uit een verdeling die op een of meer parameters na bekend is, zoals een normale verdeling met onbekende verwachtingswaarde. Een verdelingsvrije methode maakt zulke veronderstellingen niet. \nVerdelingsvrije toets.\nEen verdelingsvrije toets wordt ook wel een parametervrije toets genoemd, maar die naam is verwarrend. Het is namelijk een methode waar best parameters in mogen voorkomen. Een betere vertaling van het Engelse \"non parametric test\" zou \"niet-parametrische toets\" zijn: het is namelijk niet een parametrische toets. In het Nederlands is de offici\u00eble aanduiding beduidend accurater: \"verdelingsvrije toets\".\nVerdelingsvrij model.\nIn tegenstelling tot parametrische modellen wordt bij verdelingsvrije modellen niet tevoren de modelstructuur vastgelegd, maar aan de hand van de waarnemingen bepaald. Weliswaar bezitten zulke modellen parameters, maar hun aard en aantal worden niet vooraf vastgelegd.\nVoor- en nadelen.\nHet voordeel van verdelingsvrije methoden is, dat ze breder toepasbaar zijn dan parametrische methoden. Parametrische methoden zijn alleen toepasbaar als men de verdeling van de waargenomen grootheid kent op een of meer parameters na.\nEen nadeel van verdelingsvrije methoden is dat deze minder effici\u00ebnt zijn (een lager onderscheidingsvermogen hebben), omdat ze geen gebruik kunnen maken van de informatie van de onderliggende verdeling.\nKenmerk van verdelingsvrije methoden.\nKenmerkend voor verdelingsvrije methoden is dat niet de meetwaarden zelf worden gebruikt maar daarvan afgeleide grootheden, zoals de rangnummers. Een voorbeeld is het bepalen van de correlatie tussen paren van gemeten grootheden. Een verdelingsvrije methode is de rangcorrelatietoets van Spearman. Hierbij worden de gemeten waarden omgezet naar rangnummers waarna wordt getoetst of die rangnummers correleren. De feitelijke meetwaarden, en dus ook hun kansverdeling, hebben daarom geen invloed op de uitkomst van de toets.\nVoorbeelden.\nVoorbeelden van verdelingsvrije methoden zijn:"}
{"id": "8441", "revid": "231402", "url": "https://nl.wikipedia.org/wiki?curid=8441", "title": "1172", "text": "Het jaar 1172 is het 72e jaar in de 12e eeuw volgens de christelijke jaartelling."}
{"id": "8442", "revid": "231402", "url": "https://nl.wikipedia.org/wiki?curid=8442", "title": "1171", "text": "Het jaar 1171 is het 71e jaar in de 12e eeuw volgens de christelijke jaartelling."}
{"id": "8443", "revid": "949808", "url": "https://nl.wikipedia.org/wiki?curid=8443", "title": "Kylie Minogue", "text": "Kylie Ann Minogue (Melbourne, 28 mei 1968) is een Australische zangeres en actrice.\nBiografie.\nMinogue werd op 28 mei 1968 geboren in het Bethlehem Hospital in Melbourne als oudste dochter van vader Ron Minogue, een Australische accountant, en moeder Carol uit Wales. In 1970 werd Kylies broer Brendan Minogue geboren en op 20 oktober 1971 volgde Danielle Jane Minogue (Artiestennaam: Dannii Minogue) als jongste dochter. Het gezin woonde in Melbournes buitenwijk Surrey Hills. Voor de geboorte van Kylie had moeder Carol een carri\u00e8re als balletdanseres.\nIn Minogues kinderjaren ontstond een duidelijke voorkeur voor muziek van The Beatles, The Rolling Stones en ABBA. Minogue was op tienjarige leeftijd sterk onder de indruk van het optreden van Olivia Newton-John in de film \"Grease\" en deed haar samen met haar zus Dani\u00eblle geregeld na in huisoptredentjes.\nCarri\u00e8re.\nMinogues carri\u00e8re wordt gekenmerkt door haar opkomst als kindsterretje in een soapserie. In grote lijnen is het begin van haar carri\u00e8re te vergelijken met dat van latere artiesten als Britney Spears, Christina Aguilera, Justin Timberlake en Ricky Martin. Met meer dan 60 miljoen verkochte albums is Kylie Minogue een van de succesvolste artiesten van Australi\u00eb.\nNeighbours.\nMinogue kreeg in 1979 haar eerste televisierol in de televisieserie \"The Sullivans\". Haar moeder bracht haar twee dochters, Dani\u00eblle en Kylie, naar de auditie en Kylie werd geselecteerd om de rol van \"Karla\" te spelen. Haar carri\u00e8re begon echt in februari 1986 toen ze auditie deed voor de Australische televisieserie \"Neighbours\". Dit resulteerde in een contract van 12 weken om \"Charlene Mitchell\" te spelen, een jongensachtige monteur. In diezelfde serie maakte Jason Donovan zijn opwachting als \"Scott Robinson\". 23,8 miljoen kijkers uit voornamelijk Groot-Brittanni\u00eb en Australi\u00eb zagen \"Scott\" en \"Charlene\" uiteindelijk trouwen.\n1987-1992.\nTijdens een liefdadigheidsbal in Melbourne met andere Neighbours-acteurs zong Minogue een nummer van Little Eva: \"The loco-motion\". Ze kreeg vervolgens een platencontract aangeboden en het nummer werd op single uitgebracht. Ze stond er zeven weken mee op nummer 1 in Australi\u00eb en het nummer werd de best verkochte single van het jaar. Dit succes ontging producerstrio Stock, Aitken &amp; Waterman niet en zij nodigden Minogue uit naar Londen te komen om een lied op te nemen. Het verhaal wil dat de producers vergeten waren dat Minogue zou komen en dat zij het nummer \"I Should Be So Lucky\" in veertig minuten schreven terwijl Minogue op de gang zat te wachten. Het nummer betekende de internationale doorbraak van Minogue begin 1988. \nKylie.\nHet album \"Kylie\" verscheen in juli 1988, en een aantal hits volgden (waaronder een opnieuw opgenomen versie van \"The Loco-Motion\", \"Got To Be Certain\", \"Je Ne Sais Pas Pourquoi\" en het eerder genoemde \"I Should Be So Lucky\"). Aan het eind van het jaar bracht ze het nummer \"Especially for You\" uit, een duet met Neighbours-collega Jason Donovan. Het album bereikte de nummer 1-positie in het Verenigd Koninkrijk, en ging de geschiedenisboeken in als het op vier-na best verkochte jaren '80-album in het Verenigd Koninkrijk.\nEnjoy Yourself.\nIn oktober 1989 verscheen het tweede album \"Enjoy yourself\", met onder meer de singles \"Hand On Your Heart\", \"Wouldn't Change A Thing\", \"Never Too Late\" en \"Tears On My Pillow\". Het album bereikte de hoogste positie in het Verenigd Koninkrijk. Kylie ging ook voor het eerst op tournee: eerst met \"Disco In Dream\", en een paar maanden later met de \"Enjoy Yourself Tour\".\nRond 1990 kreeg Minogue een relatie met INXS-zanger Michael Hutchence. \nRhythm of Love.\nIn november 1990 verscheen Minogue's derde studio-album \"Rhythm of love\". Ze wilde af van haar zoetsappige imago, en eiste dat Stock, Aitken en Waterman het nieuwe nummer \"Better The Devil You Know\" opnieuw zouden mixen, dit keer met een wat gedurfder en volwassener sound. De videoclip die ze bij het nummer maakte, liet ze pas aan het producerstrio zien toen die klaar was. In de video is Minogue voor het eerst als 'sexy en uitdagende vamp' te zien, iets wat Stock, Aitken en Waterman niet voor ogen hadden met de voormalige soapster. In haar daaropvolgende clips voor de singles \"Step Back In Time\", \"What Do I Have To Do\" en \"Shocked\" zette Minogue die trend voort. Voor het album waar deze hits vanaf kwamen werkte Minogue voor het eerst samen met andere songschrijvers en producers, onder wie Stephen Bray, bekend van zijn werk voor Madonna. \nLet's Get To It.\nHoewel Minogues contract voor drie albums met Stock, Aitken en Waterman hiermee ten einde kwam, haalden de drie heren Kylie over nog een vierde album te maken. Minogue stemde toe en maakte \"Let's Get to It\", haar laatste album met het trio dat in oktober 1991 verscheen. Op de plaat experimenteerde Minogue met o.a. New Jack Swing &amp; house. De singles waren \"Word Is Out\", \"If You Were With Me Now\", \"Give Me Just A Little More Time\" en \"Finer Feelings\". Echte hits scoorde ze er echter niet mee. Op het album staan ook samples van Janet Jackson &amp; 2 Unlimited.\nIn augustus 1992 verscheen er een \"Greatest hits\"-cd, waarna ze definitief brak met Stock, Aitken &amp; Waterman. Op dit verzamel-album stonden de nieuwe singles \"What Kind Of Fool (Heard All That Before)\" en \"Celebration\", een cover van Kool &amp; The Gang.\nHoewel haar aanvankelijk door haar moeder Carol werd afgeraden een carri\u00e8re in de showbizz op te bouwen, werd deze haar trouwste adviseur op het gebied van kleding sinds haar eerste hit in 1988.\n1994-1999.\nKylie Minogue.\nNa het vertrek bij Stock, Aitken en Waterman tekende Minogue een lucratief contract bij het hippe dancelabel \"DeConstruction\". In 1994 kwam ze terug met de single \"Confide In Me\". Het werd een groot succes: de single kwam in een tiental landen op de eerste positie terecht en in een groot aantal landen in de top 10. In Nederland kwam het nummer echter niet hoger dan een 38e positie in de Top 40. Na deze single verscheen in september 1994 het album \"Kylie Minogue\", waarop ze onder meer samenwerkt met de Pet Shop Boys, Brothers In Rhythm, Heller &amp; Farley en M People. Andere singles waren \"Where Is The Feeling\" en \"Put Yourself In My Place\", waarvan laatstgenoemde vooral bekend werd door de begeleidende videoclip. Alle drie de singles bereikten in het Verenigd Koninkrijk de top 20. Wereldwijd gingen er ongeveer 2,5 miljoen exemplaren van over de toonbank, beduidend minder dan van haar eerdere albums. In Nederland kwam het album niet in de hitlijsten.\nIn 1995 bestormde Minogue samen met Nick Cave, de \"Australian Prince of Darkness\", de hitlijsten met het duet \"Where the Wild Roses Grow\". Dit nummer werd wereldwijd een grote hit en kwam in Nederland in de top 10.\nImpossible Princess.\nIn oktober 1997 verscheen Minogues meest persoonlijke album tot dan toe: \"Impossible Princess\". Het werd geproduceerd door onder anderen Brothers In Rhythm en Dave Ball (Soft Cell, The Grid). De release werd steeds uitgesteld door tegenslagen en kreeg door het overlijden van Lady Di in Europa zelfs een andere naam: \"Kylie Minogue 1997\". De singles waren \"Some Kind Of Bliss\", \"Did It Again\", \"Breathe\" en \"Cowboy Style\". Het album werd in Europa geen succes, maar doet in Australi\u00eb goede zaken: het werd zelfs haar bestverkopende plaat sinds 1988 en bekroond met dubbel platina. De pers was over het algemeen lovend over dit album en over de gedurfde weg die Minogue was ingeslagen. Minogue wordt op dit punt in haar carri\u00e8re vaak aangeduid als 'Indie Kylie'. De sfeer en sound hebben iets weg van (het later verschenen album) \"Ray of light\" van Madonna. Veel fans van Minogue zien \"Impossible Princess\" als haar beste werk tot dan toe.\nDoor de tegenvallende verkoopresultaten van \"Impossible Princess\" besloten Minogue en DeConstruction ieder hun eigen weg te gaan. Minogue zong in 1999 een duet met de Pet Shop Boys op hun album \"Nightlife\", getiteld \"In denial\". In hetzelfde jaar tekende ze een contract bij platenlabel Parlophone.\n2000-2006.\nLight Years.\nMinogue besloot haar experimentele periode achter zich te laten en terug te keren naar de commerci\u00eble popmuziek door een contract met Parlophone. In 2000 verscheen de eerste single \"Spinning Around\" onder dit label. Dit nummer belandde op de eerste plaats van de Britse en Australische charts en werd ook in Nederland een hit. In Groot-Brittanni\u00eb was Minogue toen de tweede artiest (naast Madonna) die nummer 1-hits heeft gescoord in de 80's, 90's en 00's. De videoclip, waarin Minogue te zien is in een gouden hotpants, werd veelvuldig gedraaid op muziekzenders. \nOp het album \"Light years\" dat hierop volgde, staan voornamelijk vrolijke en ongecompliceerde popdeuntjes, met een knipoog naar de seventies en europop-invloeden. De plaat verscheen in september 2000, en bereikte de nummer 1-positie in Australi\u00eb. Robbie Williams en zijn in die tijd vaste songschrijver Guy Chambers schreven drie nummers voor het album, waaronder \"Kids\", een duet met Williams dat een grote hit werd. Williams en Chambers schreven ook \"Your Disco Needs You\", dat uitgroeide tot een favoriet in de gayscene (waar Minogue een grote groep trouwe aanhangers heeft). Andere singles op het album waren \"On A Night Like This\" en \"Please Stay\". In 2000 ging ze op tournee door Australi\u00eb en Europa met de \"On A Night Like This\"-tournee. Minogue zong vooral nummers van haar laatste album, maar schroomde niet terug te grijpen naar de Stock, Aitken en Waterman-hits uit de beginperiode. Met Jimmy Little zong ze in 2001 het gelegenheidsduet voor het album \"A journey through the musical landscape Of 21st century Australia\", \"Bury me deep in love\". Ze speelde ook een gastrol in de Britse sitcom \"Men Behaving Badly\", waarin de hoofdpersonen veelvuldig vol bewondering refereren aan haar. Toen ze in de serie opeens voor de deur stond, herkenden ze haar echter niet.\nOok testte ze tijdens deze show voor het eerst het nieuwe nummer \"Can't get you out of my head\" uit op het publiek. In hetzelfde jaar trad ze op tijdens de eerste uitreiking van de IIFA-Awards in Groot-Brittanni\u00eb. \nFever.\nIn september 2001 verscheen het nummer op single. Mede dankzij de stijlvolle videoclip werd dit de grootste hit uit Minogue's carri\u00e8re. In meer dan veertig landen, waaronder Nederland, kwam het nummer op de hoogste positie in de hitlijsten. Zelfs in de Verenigde Staten, waar Minogue tot dan toe weinig succes had, liep men warm voor het nummer; het bereikte de zevende positie in de Billboard-charts. Het bijbehorende album \"Fever\" -dat in oktober 2001 uitkwam- deed het wereldwijd ook goed, met hits als \"Love At First Sight\", \"In Your Eyes\" en \"Come Into My World\". In 2002 ging Minogue opnieuw op tournee, met de tournee \"KylieFever2002\". In Nederland stond ze ermee in een uitverkocht Ahoy'. Door het succes van haar albums en singles werden haar shows grootser en imposanter. Critici zeiden dat vanaf dan het spontane element uit haar shows was verdwenen, maar de zalen waren voller dan ooit. Kylie's moeder, die altijd als kledingadviseur heeft gewerkt voor Minogue, maakte plaats voor Dolce &amp; Gabbana, die voor haar \"Fever Tour\" exclusieve ontwerpen maakten.\nBody Language.\nIn november 2003 verscheen het album \"Body language\", voorafgegaan door de hit \"Slow\". Het album staat bekend om de synthpop- en r&amp;b invloeden. Overige singles waren het up-tempo \"Red Blooded Woman\" en \"Chocolate\". Ze gaf ter promotie een concert, dat ook op dvd verscheen. \nUltimate Kylie.\nEen jaar later verscheen haar tweede verzamelalbum, \"Ultimate Kylie\". Hierop stonden de nieuwe singles \"I Believe In You\" en \"Giving You Up\". Ter promotie volgde een nieuwe tournee: \"Showgirl: The Greatest Hits Tour\". Ook dit keer kwam ze naar Nederland en trad ze op in Ahoy'. Kort hierna, op 17 mei 2005, werd de tournee afgebroken. Artsen hadden borstkanker geconstateerd bij de zangeres en ze werd direct onder behandeling gesteld.\nIn december 2005 werd bekend dat de hit \"I believe in you\" genomineerd was voor een Grammy Award in de categorie \"Best Dance Record\". Minogue werd met de nummers \"Love At First Sight\" (2003) en \"Slow\" (2005) al eerder genomineerd. In 2004 won ze de Grammy voor haar hit \"Come Into My World\".\nIn januari 2006 verklaarden Minogues artsen dat de behandeling van haar ziekte, een operatie gevolgd door chemokuren (waarvan de laatste op 18 december 2005), succesvol was verlopen. In juni 2006 werd de zangeres gespot in opnamestudio's en maakte ze bekend weer aan het werk te gaan. In juni maakte Minogue bekend haar \"Showgirl Tour\" in Australi\u00eb te hervatten op 11 november 2006. Ze wijzigde de naam van de tournee in \"The Showgirl Homecoming Tour\". Na de Australische shows gaf Minogue nog een aantal concerten in Londen en Manchester. De tournee eindigde in januari 2007, en verscheen -net als haar eerdere tournees- op dvd. \n2007-2012.\nX.\nIn november 2007 verscheen Kylie's album \"X\", waarvan de single \"2 Hearts\" als voorloper werd uitgebracht. Hierna bracht ze de single \"In My Arms\" uit. Het album \"X\" werd in de Verenigde Staten niet verkocht zoals gehoopt. In de eerste week werden er slechts 5500 exemplaren van verkocht, waarmee ze op plek 139 van de albumlijst kwam te staan. In haar thuisland Australi\u00eb bereikte het album de hoogste positie, en ook in het Verenigd Koninkrijk scoorde het goed. De single \"Wow\" was de best scorende single in Nederland, waar het tot nummer 15 reikte in de Nederlandse Top 40. \nIn december 2007 speelde ze in de kerstspecial \"Voyage of the Damned\" van de Britse BBC-televisieserie \"Doctor Who\", die met meer dan 13 miljoen kijkers behoort tot de best bekeken afleveringen van die serie ooit. In 2008 ging Minogue op tournee met \"KylieX2008\". In het najaar verscheen de remix-cd \"Boombox\".\nIn februari 2009 nam Kylie Minogue samen met Sonu Nigam onder begeleiding van A.R. Rahman een track op voor de Bollywood film \"Blue\". Op deze track is Kylie Minogue ook dansend te zien in de film, samen met Akshay Kumar. In het najaar van 2009 ging Minogue op tournee in de Verenigde Staten.\nAphrodite.\nIn juni 2010 bracht Minogue haar elfde album, \"Aphrodite\", uit. Er kwamen vier versies uit: een enkele compact disc, een dubbel-cd, de Japanse persing en elpee. \"All The Lovers\" werd gekozen als de eerste single van het album, en bereikte de top 5 in het Verenigd Koninkrijk. De andere singles waren \"Get Outta My Way\", \"Better Than Today\" en \"Put Your Hands Up (If You Feel Love)\". Het album verkocht in de eerste week zo'n 80.000 exemplaren in het Verenigd Koninkrijk, en in Nederland bereikte het album de nummer 4-positie. In 2011 ging de zangeres op tournee.\nThe Best Of &amp; Abbey Road Sessions.\nIn juni 2012 kwam het verzamelalbum \"The Best Of Kylie Minogue\" uit, in verband met haar 25-jarig jubileum als zangeres. Het was ook verkrijgbaar met een dvd met vele videoclips van Minogue. Rond diezelfde tijd verscheen de single \"Timebomb\". In Australi\u00eb en het Verenigd Koninkrijk gaf Minogue een paar shows -getiteld de \"Anti Tour\"-, waar ze b-sides en album-tracks ten gehore bracht.\nIn oktober 2012 kwam haar cd \"The Abbey Road Sessions\" uit. In het Verenigd Koninkrijk bereikt het album de tweede plaats. Het zijn haar oudere nummers, maar dan opnieuw opgenomen in de bekende studio's. De nummers brengen meer emotie met zich mee, en ze wordt hierop begeleid door een orkest. Er werd ook een single uitgebracht, getiteld \"Flower\". Ze regisseerde de videoclip bij het nummer zelf.\n2013-2018.\nKiss Me Once.\nIn maart 2014 verschijnt het album \"Kiss Me Once\", waar o.a. Sia en Pharrell aan meewerkten. De singles waren \"Into The Blue\" en \"I Was Gonna Cancel\". In Australi\u00eb bereikt de plaat de toppositie, en in Nederland bereikt het de top 10. Eind 2014 ging de zangeres op tournee, maar Nederland slaat ze dit keer over.\nKylie Christmas.\nNadat ze jaren eerder al een aantal kerstnummers opnam (waarvan \"Santa Baby\" de bekendste is) brengt Minogue eind 2015 haar kerstalbum \"Kylie Christmas\" uit. Ook geeft ze een aantal kerstconcerten. Een jaar later verschijnt een nieuwe editie die de titel \"Kylie Christmas: Snow Queen Edition\" krijgt. Na het verschijnen van de kerstalbums verlaat Minogue haar label Parlophone na een lange samenwerking. In 2017 tekent ze bij BMG.\nGolden.\nIn april 2018 verschijnt het nieuwe album \"Golden\", waarmee Minogue de weg naar country-pop inslaat. Ondanks de wisselende kritieken scoort het album goed, en bereikt het in zowel het Verenigd Koninkrijk als in Australi\u00eb de nummer 1-positie. De singles waren \"Dancing\", \"Stop Me From Falling\" en de titeltrack. Na een promotietournee ging Minogue in het najaar van 2018 op een grote tournee. Ook trad ze op in de Amsterdamse AFAS Live. \n2019-2023.\nIn juni 2019 verschijnt het verzamelalbum \"Step Back In Time: The Definitive Collection\", met daarop de nieuwe single \"New York City\". Het album bereikt in zowel Australi\u00eb als het Verenigd Koninkrijk (Minogue's grootste markten) de hoogste positie in de albumlijst. Die zomer treedt Minogue op bij een aantal festivals, waaronder Glastonbury. Dat optreden wordt het tot dan toe best bekeken Glastonbury-concert op de BBC met zo'n 3 miljoen kijkers. Tijdens het optreden wordt het publiek verrast door Nick Cave en Chris Martin van Coldplay die Kylie Minogue vergezellen bij twee nummers.\nBegin 2020 lanceert Minogue \"Kylie Minogue Wines\", haar eigen wijn-lijn. Twee jaar na de lancering waren er al 5 miljoen flessen verkocht. \nDISCO.\nIn november 2020 verschijnt het album \"DISCO\", waar Minogue de (pop)disco-kant opgaat. Het blijkt een succesvolle zet, want het album bereikt in Australi\u00eb en het Verenigd Koninkrijk de nummer 1-positie. Door de notering in het Verenigd Koninkrijk (waar er in de eerste week 55.000 exemplaren van \"DISCO\" verkocht werden) schrijft de zangeres geschiedenis. Ze is de eerste artiest met nummer 1-albums in vijf decennia (jaren '80 tot jaren '20). De singles waren \"Say Something\", \"Magic\" en \"Real Groove\". Van laatst genoemde verscheen later een versie met zangeres Dua Lipa. Door de corona-pandemie kon Minogue niet op tournee. Ze gaf een concert via een livestream (getiteld \"Infinite Disco\"), dat later op zowel dvd als elpee verscheen. Een jaar na het verschijnen van \"DISCO\" verscheen \"DISCO: Guest List Edition\", met daarop remixen en een aantal nieuwe singles: \"A Second To Midnight\" (met Years &amp; Years), \"Kiss Of Life\" (met Jessie Ware) en \"Can't Stop Writing Songs About You\" (met Gloria Gaynor). \nTension &amp; Tension II.\nIn mei 2023 verschijnt \"Padam Padam\", de eerste single van het nieuwe album \"Tension\". Mede door de videoclip wordt het nummer een hit op TikTok, en bereikt het al gauw de top 10 in het Verenigd Koninkrijk. Hiermee werd ze de eerste vrouwelijke artiest die in het Verenigd Koninkrijk in vijf decennia top 10-hits had. In Nederland wordt het nummer omgedoopt tot Alarmschijf, en bereikt het in augustus de top 20 van de Nederlandse Top 40, tevens haar eerste hitnotering in 15 jaar. Er werd ook een Las Vegas-residency aangekondigd. Eind augustus verscheen de tweede single (de titeltrack), die in het Verenigd Koninkrijk de top 20 behaalde. Op 22 september kwam het album uit. In Nederland bereikte het de derde plaats in de albumlijst, waarmee het haar hoogst-genoteerde album tot op heden werd. In het Verenigd Koninkrijk en Australi\u00eb kwam het album op de hoogste plaats terecht. In 2024 kwamen er een aantal duetten uit, o.a. met Sia, Orville Peck en The Blessed Madonna. In oktober verscheen deel twee van het album, getiteld Tension II. Ook werd er een wereldtournee aangekondigd. "}
{"id": "8445", "revid": "873027", "url": "https://nl.wikipedia.org/wiki?curid=8445", "title": "Zsa Zsa G\u00e1bor", "text": "Zsa Zsa G\u00e1bor (Boedapest, 6 februari 1917 \u2013 Bel Air, Los Angeles (Californi\u00eb), 18 december 2016), geboren als S\u00e1ri G\u00e1bor, was een Hongaars-Amerikaans actrice. Zij en haar twee zusters, Magda (1915\u20131997) en Eva (1919\u20131995), stonden vooral bekend om hun schoonheid, en niet zozeer om hun acteerprestaties. Zsa Zsa was daarenboven ook bekend vanwege haar negen huwelijken, haar liefde voor juwelen en haar scherpe tong.\nPersoonlijk leven.\nZsa Zsa G\u00e1bor werd geboren als S\u00e1ri G\u00e1bor in Boedapest, als middelste van de drie dochters van Vilmos G\u00e1bor (1884\u20131962), een soldaat, en Jolie G\u00e1bor (1896\u20131997). Haar oudste zuster Magda was een socialite en haar jongere zus Eva was actrice en zakenvrouw. G\u00e1bors moeder, Jolie, was van Joodse komaf en kon Hongarije maar ternauwernood ontvluchten toen de nazi\u2019s in 1944 Boedapest binnenvielen. G\u00e1bors grootouders zijn tijdens een bombardement om het leven gekomen.\nIn 1934 werd ze ontdekt door Richard Tauber, die haar een rol aanbood in zijn operette \"Der Singende Traum\" in het Theater an der Wien. Het was haar eerste acteerervaring. In 1936 werd ze gekroond tot Miss Hongarije. In 1941 emigreerde ze naar de Verenigde Staten.\nG\u00e1bor is in totaal negen keer gehuwd geweest. Zeven huwelijken eindigden in een scheiding, \u00e9\u00e9n huwelijk werd nietig verklaard. Het laatste huwelijk hield stand:\nG\u00e1bor was een van de vele Hollywoodsterren die tijdens een enorme bosbrand in 1961 haar huis, en daarmee al haar bezittingen verloor.\nIn 1974 kocht G\u00e1bor haar laatste woning in Bel Air, Los Angeles, Californi\u00eb van Elvis Presley die er woonde in de jaren dat hij in Hollywoodfilms speelde. Het huis werd in de jaren 50 gebouwd door de steenrijke Howard Hughes. Het is beroemd om het fenomenale uitzicht over Los Angeles, de bergen en de oceaan.\nFilms.\nDe films waarin ze verscheen zijn onder andere:\nZe speelde hierna nog meer rollen, maar de kwaliteit daarvan ging achteruit. Haar latere carri\u00e8re was die van een VIP in plaats van een actrice.\nVanaf de jaren 60 had ze vooral cameo's in films en was zij frequent te gast in talkshows.\nGezondheid.\nOp 27 november 2002 was zij betrokken bij een auto-ongeluk. Door dit ongeluk raakte zij deels verlamd en aan een rolstoel gekluisterd. In 2005 kreeg G\u00e1bor een beroerte. Op 17 juli 2010 viel Zsa Zsa uit haar bed terwijl zij naar een aflevering van \"Jeopardy!\" lag te kijken. Ze brak onder andere haar heup en werd opgenomen in het ziekenhuis voor een heupoperatie. Haar gezondheid ging zienderogen achteruit na het optreden van twee opeenvolgende bloedklonters. Op 17 augustus werd G\u00e1bor ontslagen uit het ziekenhuis om \u2013 naar het scheen \u2013 de laatste dagen van haar leven door te brengen en thuis te sterven. Ze kreeg op haar eigen verzoek ook de laatste sacramenten toegediend. Op 31 augustus 2010 werd zij door haar man thuis bewusteloos aangetroffen, waarna zij weer in het ziekenhuis terechtkwam. Ze zou naar verluidt nergens meer op reageren. Maar op 9 september meldden diverse media dat ze weer at en voorzichtig aan de beterende hand was, hoewel ze volgens haar echtgenoot nooit meer volledig zou kunnen herstellen.\nBegin 2011 werd bekendgemaakt dat G\u00e1bor gangreen had aan haar rechterbeen, en dat een deel hiervan geamputeerd moest worden. Op zaterdag 15 januari 2011 is haar been daadwerkelijk geamputeerd tot boven de knie. Op 30 januari 2011 werd bekendgemaakt dat haar artsen haar opgaven. Ze zou het ziekbed niet meer verlaten.\nOp 29 maart wordt ze opgenomen vanwege het overgeven van bloed. Op 18 mei 2011 moest G\u00e1bor wederom met spoed worden geopereerd nadat er hevige bloedingen waren opgetreden aan de sonde die in haar maag was geplaatst om voeding toe te kunnen dienen. Tijdens deze operatie raakte G\u00e1bor in een coma, waaruit zij twee dagen later weer ontwaakte.\nHoewel haar gezondheid nog altijd fragiel was, vierden G\u00e1bor en Fr\u00e9d\u00e9ric Prinz von Anhalt in de zomer van 2011 hun 25-jarig huwelijksjubileum. In 2015 overleed haar 68-jarige dochter Francesca aan een beroerte, maar Zsa Zsa heeft dit nooit geweten. Enkele dagen na haar 99e verjaardag in 2016 werd zij met stevige ademhalingsproblemen opgenomen in het ziekenhuis, waar een infectie werd geconstateerd. Ze moest eigenlijk geopereerd worden, maar was daar te zwak voor. Zij overleed op 18 december 2016 aan de gevolgen van een hartaanval. Ze werd begraven in Westwood Village Memorial Park Cemetery."}
