{"id": "10683", "revid": "1316882", "url": "https://nl.wikipedia.org/wiki?curid=10683", "title": "Trekzak", "text": "Een trekzak, (trek)harmonica of diatonische accordeon (in Engelstalige landen zijn de benamingen zoals melodeon of diatonic button-accordion gebruikelijk) is een muziekinstrument dat verwant is aan de accordeon. Het is gebaseerd op het principe van de doorslaande tong (in plaats van een opslaand of dichtslaand riet, zoals bij de rietinstrumenten). Hoewel een trekzak en een kleine knopaccordeon veel uiterlijke gelijkenis hebben, zijn het wezenlijk verschillende instrumenten.\nHet instrument bestaat uit twee kasten met tongplaten. Deze zijn met elkaar verbonden door een blaasbalg die met beide handen uitgetrokken en ingeduwd kan worden. De vingers van beide handen openen ventielen naar de tongen door middel van knoppen. Met de rechterhand worden melodietonen gespeeld, met de linker begeleidingsakkoorden, net als bij een accordeon.\nEr zijn verschillende soorten trekzakken: een-, twee- en drierijers. Op de oudste vormen bevond zich maar \u00e9\u00e9n rij knoppen voor de rechterhand, waarmee men een diatonische toonladder ten gehore kon brengen. \nHet instrument is, net als de bandoneon en de mondharmonica, wisseltonig. Dit wil zeggen dat bij duwen en trekken dezelfde knop een andere toon produceert, meestal een secunde verschillend. Bij een accordeon is dat niet zo.\nEen trekzak is ook diatonisch. Dat betekent dat de tonen ontbreken die overeenkomen met de zwarte toetsen van een piano. Hierdoor is het niet mogelijk elke willekeurige melodie te spelen op een eenrijertrekzak.\nDe trekzak werd in het midden van de 19e eeuw een populair instrument in de Vlaamse en Nederlandse volksmuziek en mag zich sinds de jaren 1970-80 in een beperkte kring van de beoefenaren van de volksmuziek weer op een ruime belangstelling verheugen. Ook in de Ierse volksmuziek wordt het instrument veel bespeeld. In Nederland is de trekzak vooral populair in de noordelijke (Groningen, Friesland) en oostelijke provincies. In Brabant en Limburg wordt op de \"Steierische\" trekzak vooral Duitse en Oostenrijkse volksmuziek gespeeld.\nEr bestaan, zoals eerder reeds gezegd, veel verschillende soorten systemen van trekzakken. Allereerst zijn er trekzakken met \u00e9\u00e9n rij, twee rijen, twee\u00ebnhalve rij en drie rijen. Minder voorkomend zijn trekzakken met vier of vijf rijen. Daarnaast kunnen de stemmingen ook verschillend zijn, zoals GC, AD,GD en CF. Zo krijgt men een groot aantal verschillende soorten trekzakken.\nDiverse benamingen voor de melodeon of trekzak.\nAlgemeen: harmonica, trekharmonica, diatonische harmonica, schippersklavier, monika (Brabant), trekbuul (Twente en Limburg), kwetsbuul of knijpzak (Limburg), moenieke (Stellingwerven), loekbealch (Friesland), pokkelorgel (Groningen), hottevot en boekorgel (Drenthe), pensorgel (Zuid-Nederland), diverse namen: troet, speelkassie, open en toe, jammerorgel, heen-en-weertje, luizenpletter, scheurijzer, knopenkast of knoppenkast, armeluisorgel, tietenpletter en zuigspinet. Het bespelen van de trekzak heeft een paar uitdrukkingen zoals: hottevotten, raspen, en zagen."}
{"id": "10684", "revid": "62037", "url": "https://nl.wikipedia.org/wiki?curid=10684", "title": "Fanfare (orkest)", "text": "Een fanfare (uit het Arabisch: 'fanfar') is een muziekensemble dat bestaat uit koperblazers en slagwerk, aangevuld met saxofoons. Fanfares zijn vooral typisch voor Nederland en Belgi\u00eb. Maar fanfarekorpsen vindt men ook in Frankrijk, Spanje, Portugal (\"fanfarra's\"), Zwitserland en zelfs de Zwitserse Garde in Vaticaanstad heeft een \"Corpo di fanfarria\".\nKarakterisering.\nVan oudsher is de fanfare bekend als het orkest dat al musicerend op de maat van de muziek door de straten van een plaats trekt bij feestelijke gebeurtenissen. Tegenwoordig zijn de meeste fanfareorkesten echter ontwikkeld tot volwaardige concertorkesten. Soms wordt de fanfare in \u00e9\u00e9n adem genoemd met een harmonie. Laatstgenoemd muziekensemble is echter uitgebreider qua bezetting, met name door toevoeging van houtblazers. Een brassband is dan weer een orkest met alleen koperen blaasinstrumenten. In de muziekopleidingen worden de drie soms samengebracht als HaFaBra's.\nNederland telt meer dan 2000 fanfare- en harmonieorkesten.\nBert Haanstra maakte in 1958 een film over de fanfarewereld, zie \"Fanfare\".\nSamenstelling.\nKenmerkend voor een fanfarekorps is dat er veel bugels in zitten. Een bugel is een bij het grote publiek vrij onbekend muziekinstrument met een relatief zachte, warme klank. De bugel lijkt op het eerste gezicht op een trompet, maar de trompet heeft een schellere, hardere klank. De bugel is ontworpen door Adolphe Sax, ook de uitvinder van de saxofoon.\nBezetting.\nDe persoon die voor de fanfare uit loopt, is de tambour-ma\u00eetre.\nRepertoire.\nVanuit de oorsprong van het fanfarekorps heeft de fanfare zich in de laatste 40 jaar ontwikkeld tot een orkesttype met vele mogelijkheden waarvoor inmiddels veel originele muziek geschreven wordt. Tijdens het vierjaarlijkse Wereld Muziek Concours in Kerkrade worden de nieuwste ontwikkelingen op compositiegebied ten gehore gebracht.\nOriginele werken.\nDeze werken hebben er mede voor gezorgd dat het fanfareorkest als serieuze orkestvorm werd beschouwd:\nAndere betekenissen.\nMuziekstukken en passages daarin.\nHet begrip \"fanfare\" wordt ook gebruikt om een muziekvorm of -werk aan te duiden. Meestal betreft het dan een feestelijk op een drieklank gebaseerd stuk muziek dat door trompetten en/of hoorns wordt uitgevoerd, al dan niet begeleid door pauken. De fanfare komt in deze vorm voor in militaire orkeststukken en in orkestsuites. Voorbeelden van de fanfare als vorm komen ook voor in opera's van Claudio Monteverdi en Ludwig van Beethoven (Fidelio). Ook diverse symfonie\u00ebn bevatten fanfaregedeelten, zoals Gustav Mahlers 1e en 3e symfonie. Ook komen in renaissancemuziek al vokale fanfares voor (zopals in Cl\u00e9ment Jannequins \"La guerre\").\nDuitse fanfarekorpsen.\nIn Duitsland bekende fanfarekorpsen horen niet in de categorie fanfareorkesten, maar zijn veeleer te karakteriseren als trompetterkorps of tamboerkorps. Deze gezelschapen, bijvoorbeeld \"Die Eschweiler Fanfarentrompeter\", hebben een heel andere bezetting dan de fanfareorkesten die hier besproken worden. Ze bestaan er uit ventielloze trompetten, meestal in (lage) Es gestemd, die soms ook door trompetten (in Bes gestemd) met ventielen vervangen worden. Andere blaasinstrumenten behoren niet in dit fanfarekorps, dat aangevuld wordt met verschillende trommen. Ten eerste zogenoemde \"Landsknechtstrommen\", een tenortrom. Ten tweede kleine trommen en de grote trom. Bij een plaatsconcert werd het slagwerk aangevuld met een drumset.\nMuziekinstrument.\nVerder wordt het begrip fanfare ook gebruikt als aanduiding van een lange rechte ventielloze trompet, die voorkomt in zowel militaire als volksmuziekwerken. De is een voorbeeld van zo'n fanfaretrompet."}
{"id": "10685", "revid": "97", "url": "https://nl.wikipedia.org/wiki?curid=10685", "title": "Blaasinstrumenten", "text": ""}
{"id": "10686", "revid": "1377517", "url": "https://nl.wikipedia.org/wiki?curid=10686", "title": "Harmonieorkest", "text": "Een harmonieorkest of kortweg harmonie is een orkest dat bestaat uit blaasinstrumenten en slagwerkinstrumenten.\nIn tegenstelling tot de fanfare bestaat een harmonie niet uitsluitend uit koperblazers, saxofoons en slagwerkers, maar ook uit andere houtblazers zoals klarinet, dwarsfluit, hobo en fagot. Door deze bezetting is de harmonie in staat een groter scala aan nuances te verklanken.\nBezetting.\nHoewel de bezetting per orkest kan vari\u00ebren, zijn de volgende instrumenten in een harmonieorkest te vinden:\nDe geboorte van het harmonieorkest.\nDe Franse Revolutie was een politieke omwenteling in het laatste decennium van het achttiende-eeuwse Frankrijk waarbij de monarchie werd vervangen door een republiek. De revolutie ontketende een periode van oorlog die 23 jaar lang door Europa zou woeden. Op 14 juli 1789 bestormden Parijzenaren de gevangenis van de Bastille. Die dagen werd door de burgers ook een eigen militie, de \"Garde Nationale\", opgericht.\nDe \u201cMusique de la Garde Nationale\u201d.\nTot aan de inname van de Bastille betekende harmoniemuziek in Frankrijk muziek voor een blazersensemble van 8 tot 12 muzikanten, zoals trouwens ook in Engeland, Pruisen, Oostenrijk en andere landen het geval was. Nog geen jaar later telde Parijs een beroepsorkest van ten minste 45 muzikanten.\nOp 14 juli 1790 was de eerste herdenking van de val van de Bastille. De ceremonie werd afgerond met de eerste \u201cTe Deum\u201d van Fran\u00e7ois-Joseph Gossec voor driestemmig mannenkoor, en groot harmonieorkest (\u201cmusique militaire\u201d van 12 muzikanten, namelijk fluiten, klarinetten, hobo\u2019s , trompetten, hoorns, fagotten, serpenten en slagwerk).\nDankzij dit succes besliste de \u201cCommune de la Ville de Paris\u201d tot de oprichting van een beroepsmuziekkorps in de schoot van de Garde Nationale.\nDe eerste dirigent werd Gossec. In de volgende negen maanden erna werd het moderne harmonieorkest geboren. 1790 kan men dus als geboortejaar van het harmonieorkest betitelen.\nVoor de val van de Bastille waren openbare concerten schaars. Na de Franse Revolutie veranderde dit snel. Omdat het speelliedengilde was afgeschaft, zochten veel muzikanten noodgedwongen ander werk. Ze richtten samen met welgestelde burgers muziekverenigingen op om zelf concerten te organiseren.\nEen andere stimulans kwam van de militaire muziek, die rond 1800 een nieuw en modieus karakter kreeg. De militaire ensembles werden groter en er werd \u2018Turks\u2019 slagwerk aan toegevoegd, een nieuwigheid die fel bijdroeg tot de populariteit van de openluchtmuziek.\nDe muziekverenigingen en militaire orkesten speelden zoveel concerten dat in of nabij de parken waar ze optraden, zalen gebouwd werden. Dat waren de eerste concertzalen zoals wij ze nog kennen. Net als in de opera vonden er ook bals plaats. Parallel met het ontstaan 337 nationale hymnen, koorwerken en cantates, al of niet met begeleiding van symfonische of militaire orkesten, gecomponeerd.\nHet gezelschap geeft podiumconcerten of marcheert op de maat van de muziek. Wanneer gemarcheerd wordt, wordt de harmonie soms voorafgegaan door tamboers die achter de tambour-ma\u00eetre (ook wel \"tamboer-majoor\" genoemd) marcheren. Deze laatste bepaalt het marstempo en geeft het traject aan. De dirigent bepaalt meestal het repertoire, maar 'op straat' wordt dit vaak overgelaten aan de tambour-ma\u00eetre.\nHet harmonieorkest is voortgekomen uit de militaire orkesten die een functie hadden (en hebben) om ceremonies muzikaal te begeleiden. Vanwege het goedkopere instrumentarium - vergeleken met de duurdere strijkinstrumenten - was het financieel haalbaar om in vele dorpen en steden een harmonieorkest op te richten voor de amateur muzikant. Professionele (militaire) orkesten hadden een voorbeeldfunctie in het repertoire met premi\u00e8res van nieuwe werken en nu het uitgeven van CD's.\nNog vroeger in Oostenrijk.\nAl in 1771 kreeg de pas ingestelde Jan Nepomuk Vent van zijn dienstheer Prins Joseph Adam de Schwarzenberk de opdracht een harmonieorkest op te stellen en dat lukte met twee hobo's (Ji\u0159\u00ed Triebensee en Ludv\u00edk Partl), twee althobo's (Jan Nepomuk Vent en Ign\u00e1c Teimer), twee hoorns (Fikar en Bradac) en twee fagotten (Vodecka en Kautzner). In 1781/1782 - en daarmee ook nog voor de Franse Revolutie - werd aan het keizerlijke hof in Wenen ook een harmonieorkest opgericht.\nOok in Rusland en Pruisen.\nIn beide monarchie\u00ebn kende het leger al voor de Franse Revolutie een \"Hobo\u00efstenkorps\", dat versterkt met signaalhoorns en trompetten ook als voorloper van het harmonieorkest kan worden beschouwd. Het repertoire bestond gedeeltelijk uit de Marsencollectie van het Pruisische leger I en Marsencollectie van het Pruisische leger II. In deze categorie behoren ook de zogenoemde \"Stadtpfeifer\", en \"Z\u00fcnfte\" met trompetten, hoorns, trombones en pauken, die in de grote steden werkten. Bekende namen uit deze ensemble-vormen zijn Johann Christoph Pezel, Johann Gottfried Reiche en Johann Ernst Altenburg.\nOnderscheid tussen harmonieorkesten en symfonieorkesten.\nIn tegenstelling tot het symfonieorkest is het moderne harmonieorkest een relatief nieuwe orkestvorm, hoewel er orkesten zijn van meer dan 200 jaar oud. De oudste harmonie in Belgi\u00eb is de Koninklijke Harmonie Sinte-Cecilia uit Reet gesticht in 1770. De oudste vereniging in Nederland is de Koninklijke Harmonie van Roermond, opgericht in 1775. Deze vereniging had echter eerst een andere functie; als het gaat om het harmonieorkest is de Koninklijke Harmonie St. Cecilia Mheer, opgericht in 1821, het oudste.\nAndere verschillen zijn de functie en het repertoire van het harmonieorkest. Speelt het symfonieorkest alleen in de concertzaal, het blaasorkest vervult tevens een sociale functie en wordt ingezet bij allerlei gebeurtenissen, bijvoorbeeld festiviteiten, huldigingen etc. In repertoire is er een overlap: naast werken die speciaal voor harmonieorkest geschreven zijn, spelen harmonieorkesten ook bewerkingen van symfonische muziek (waaronder het laat-romantisch en 20e-eeuws repertoire, filmmuziek en stukken uit musicals).\nRepertoire.\nTot aan de jaren '50 van de 20e eeuw bestond het gebruikelijke repertoire voor het harmonieorkest vooral uit bewerkingen van klassieke ouvertures en marsen. Daarna zijn er steeds meer muziekstukken speciaal voor blaasorkesten geschreven. Componisten maken ook wel verschillende versies van hun werk voor fanfare, harmonie en symfonieorkest. De top van de amateurorkesten speelt tegenwoordig technisch en muzikaal moeilijke composities dankzij beter opgeleide muzikanten, een kwalitatief goed instrumentarium en de inzet van professionele dirigenten.\nConcoursen.\nEen typisch verschijnsel binnen de wereld van de blaasmuziek is het organiseren van concoursen, wedstrijden tussen de muziekverenigingen. Een vereniging kan daaraan meedoen om zichzelf op haar niveau te testen en om de eer van de vereniging of de stad waar men vandaan komt hoog te houden. Tevens zijn harmonie\u00ebn verplicht eens in de 5 jaar mee te doen aan een dergelijk concours, omdat zij anders niet in een bepaalde divisie van de muziekbonden mogen blijven spelen. Enkele concoursen staan internationaal erg hoog aangeschreven, zoals het Certamen Internacional de Bandas de Musica Ciudad de Valencia in het Spaanse Valencia dat jaarlijks wordt gehouden, of het Wereld Muziek Concours in Kerkrade dat elke 4 jaar wordt georganiseerd, het \"Weltjugendmusikfestival\" te Z\u00fcrich, het jaarlijkse \"Internationaal Concours \"Flicorno d'Oro\" in Riva del Garda (Itali\u00eb)\", het \"Concorso Bandistico Internazionale \"Vall\u00e9e d'Aoste\" Saint-Vincent\" en de \"MidEurope Conference\" te Schladming, Oostenrijk. Verder wordt er alle twee jaren een conferentie van de \"World Association for Symphonic Bands and Ensembles\" (W.A.S.B.E.) georganiseerd, waar vooraanstaande harmonieorkesten uit de hele wereld concerten met nieuwe werken geven."}
{"id": "10687", "revid": "86479", "url": "https://nl.wikipedia.org/wiki?curid=10687", "title": "Laptop", "text": "Een laptop, schootcomputer of notebook is een draagbare computer die op schoot kan worden gebruikt. Laptops worden vooral gebruikt door mensen die op verschillende locaties met hun computer werken. In de praktijk worden laptops vaak op een bureau of tafel geplaatst. Een netbook is een lichtere en vaak goedkopere laptop.\nEen laptop heeft het merendeel van dezelfde componenten als een vaste computer, met inbegrip van een beeldscherm, een toetsenbord, een aanwijsapparaat zoals een touchpad (ook bekend als een trackpad) of een pointing stick en luidsprekers in een enkele eenheid. Een laptop wordt gevoed door elektriciteit via een wisselstroomadapter en kan uit de buurt van een stopcontact worden gebruikt door de oplaadbare batterij.\nVan draagbare computer naar laptop.\nDe eerste draagbare computers verschenen in het begin van de jaren tachtig. Zij waren in vergelijking met de huidige laptops onhandig en zwaar, zoals de Osborne 1 die meer dan 10\u00a0kg woog. Het scherm was vaak niet meer dan een paar centimeter groot. Een van de eerste computers die men met recht \"laptop\" zou kunnen noemen, was de GRiD Compass die in 1982 op de markt kwam - maar door zijn hoge prijs (ca. $\u00a08000) vooral terechtkwam bij managers en de Amerikaanse overheid. Vanaf halverwege de jaren tachtig kwamen fabrikanten als Toshiba met 'betaalbare' laptops.\nDe technologie van laptops heeft een flinke ontwikkeling doorgemaakt en sinds ongeveer 2005 doet een grote krachtige laptop niet onder voor een middelmaat desktop-pc. De kleinere laptops zijn door de warmteontwikkeling van de processor nog beperkter in snelheid dan een desktop.\nKenmerken.\nEnkele kenmerken van gangbare laptops zijn:\nDoordat veel onderdelen kleiner en minder universeel zijn dan de vergelijkbare onderdelen voor desktopsystemen, resulteerde dit aanvankelijk in een hogere prijs voor een laptop ten opzichte van een vergelijkbare desktop-pc.\nSoorten laptops.\nEr worden veel verschillende soorten laptops geproduceerd. Zo zijn er onder andere \"laptops\", \"notebooks\", \"netbooks\". In de volksmond wordt er weinig onderscheid gemaakt tussen een \"laptop\" en een \"notebook\".\nDaarnaast zijn er ook nog meer gespecialiseerde laptops, zoals gaming laptops, school laptops, desktopvervangende laptops en laptops voor audio en video.\nEr zijn tablet-pc's ge\u00efntroduceerd die als laptop ingesteld kunnen worden, door ze aan te sluiten op een toetsenbord. Het Amerikaanse bedrijf Apple Inc. produceerde van 2008 t/m 2019 een eigen type laptop, de MacBook. \nVerschil laptop en notebook.\nEen laptop en notebook zijn synoniemen van elkaar. Voorheen gold de term 'notebook' voor lichtgewicht laptops met een klein scherm. Waar deze benaming vandaan komt is niet zeker. Een theorie is dat de naam is ontstaan doordat het scherm van deze kleinere laptops het formaat van een A4\u2019tje hadden.\nGaming.\nDe gaming laptop is ontwikkeld voor het spelen van videogames. Om videogames te draaien is er over het algemeen veel rekenkracht nodig. Daarom is dit type laptop uitgerust met een sterke processor en geavanceerde videokaart. Hierdoor verbruikt de laptop meer energie en produceert het apparaat meer hitte. Om deze reden zijn de koelsystemen van de gaming laptop vaak beter dan bij normale laptops. Dit maakt de gaming laptop vaak dikker en zwaarder dan een reguliere laptop. Qua uiterlijk verschilt de gamelaptop sterk met design. De meeste modellen hebben bijvoorbeeld toetsenbordverlichting, vaak in meerdere kleuren.\nSchool laptop.\nSchool laptops zijn speciaal ingericht aan de behoefte van scholieren en studenten. De laptops wegen weinig, hebben vaak een compact formaat en zijn daardoor makkelijk mee te nemen. Batterijen hebben doorgaans een lange accuduur. Veel fabrikanten spelen ook in op het beperkte budget van de scholen en scholieren. Dit maakte vooral de Chromebook populair op de onderwijsmarkt. Vooral op basisscholen en het voortgezet onderwijs heeft de Chromebook groot marktaandeel.\n2-in-1.\nDe 2-in-1 pc is een kruising tussen een tablet en laptop. Deze draagbare pc\u2019s beschikken over een besturingssysteem van een laptop die compatibel is met tabletsoftware waardoor de gebruiker zowel desktop- als tabletapplicaties kan draaien. Om de 2-in-1 van laptop naar tablet om te zetten moet men het toetsenbord omklappen of loskoppelen."}
{"id": "10688", "revid": "10033", "url": "https://nl.wikipedia.org/wiki?curid=10688", "title": "Notebook", "text": "Notebook kan betrekking hebben op:"}
{"id": "10689", "revid": "347", "url": "https://nl.wikipedia.org/wiki?curid=10689", "title": "Schootcomputer", "text": ""}
{"id": "10690", "revid": "347", "url": "https://nl.wikipedia.org/wiki?curid=10690", "title": "Supergeleider", "text": ""}
{"id": "10691", "revid": "895078", "url": "https://nl.wikipedia.org/wiki?curid=10691", "title": "Pedagogiek", "text": "Pedagogiek of opvoedkunde is de wetenschappelijke studie van de manier waarop volwassenen - ouders, opvoeders, onderwijzers en leraren, jeugdigen grootbrengen, om ze voor te bereiden op een zelfstandig, volwassen bestaan. Een beoefenaar van dit vakgebied is een pedagoog. De studie van de organisatie van het onderwijs is de onderwijskunde, het specifieke vakgebied van het lesgeven heet didactiek. \nMeer specifiek bestudeert pedagogiek onderwijsmethoden, inbegrepen de te stellen leerdoelen, en de manier waarop deze doelen bereikt kunnen worden. Ze bestudeert de opvoeding, de ontwikkelingsfasen, en de relaties tussen het kind en zijn sociale omgeving: familieleden, school, vriendjes en vriendinnetjes, de gebouwde omgeving, media. Ook wordt de opvoeding van moeilijk opvoedbare kinderen onderzocht. Onder \"pedagogie\" wordt de praktijk van het opvoeden verstaan.\nDe opvoedingswetenschap (pedagogiek) bestaat niet in alle landen als zelfstandige wetenschap; in Nederland, Duitsland en Belgi\u00eb is dit overigens wel het geval. In Groot-Brittanni\u00eb heet het \"education\", en is het \u00e9\u00e9n profiel samen met maatschappelijk werk en dienstverlening.\nEtymologie.\nPedagogiek is de vernederlandste vorm van Grieks \u03c0\u03b1\u03b9\u03b4\u03b1\u03b3\u03c9\u03b3\u03af\u03b1, \"paidag\u014dgia\", een neologisme (1495), afgeleid van Oudgrieks \u03c0\u03b1\u03b9\u03b4\u03b1\u03b3\u03c9\u03b3\u03cc\u03c2, \"paidag\u014dgos\", samengesteld uit \u03c0\u03b1\u1fd6\u03c2 \"pa\u00eds\"; kind, jongen, en \u03b1\u03b3\u03b5\u03b9\u03bd \"agein\": leiden, wegleiden. Een pedagoog (\u03c0\u03b1\u03b9\u03b4\u03b1\u03b3\u03c9\u03b3\u03cc\u03c2) was in de klassieke oudheid een slaaf die de kinderen begeleidde van en naar school, maar ook algemener begeleidde, bijvoorbeeld naar de markt.\nSpecialisaties.\nBinnen de pedagogiek worden de volgende specialisaties onderscheiden:\nSommigen menen dat er theorie\u00ebn zijn die altijd en overal zouden gelden over het (be\u00efnvloeden van) menselijk gedrag. Anderen menen dat het menselijk gedrag niet is te voorspellen, en gaan \"slechts\" na hoe het in het verleden is toegegaan.\nIn de theorie heeft men verder acht terreinen van opvoeding onderkend: emotionele vorming, esthetische vorming, ethische vorming, intellectuele vorming, lichamelijke opvoeding, persoonlijkheidsvorming, seksuele opvoeding en sociale vorming."}
{"id": "10692", "revid": "231402", "url": "https://nl.wikipedia.org/wiki?curid=10692", "title": "Neoproterozoicum", "text": ""}
{"id": "10694", "revid": "147337", "url": "https://nl.wikipedia.org/wiki?curid=10694", "title": "Paleoproterozo\u00efcum", "text": "Het geologisch tijdperk Paleoproterozo\u00efcum is de vroegste era van het eon Proterozo\u00efcum. Het Paleoproterozo\u00efcum duurde van 2,5 - 1,6 Ga. Het werd voorafgegaan door het Archa\u00efsche Neoarcha\u00efcum en na/op het Paleoproterozo\u00efcum komt het Mesoproterozo\u00efcum.\nPlatentektoniek en atmosfeer.\nEr verschenen in deze tijd voor het eerst stabiele continentale fragmenten, \"kratons\" geheten, die door werking van de platentektoniek geleidelijk grotere paleocontinenten vormden.\nIn het begin van deze periode bevatte de atmosfeer van de Aarde nog vrijwel geen zuurstof en de oxidatiepotentiaal van de oceanen was dan ook vrij laag.\nRond 2200 Ma was er sprake van een \"vervuilingscrisis\". Het zuurstofgehalte van de atmosfeer steeg onder invloed van fotosynthese door cyanobacteri\u00ebn en dat leidde tot de oxidatie van ijzer in opgeloste toestand en de vorming van dikke pakketten sedimentaire gesteenten die uit metaaloxiden bestonden, de zogenaamde banded iron formations.\nHet leven uit die tijd was niet gewend aan grote hoeveelheden zuurstof en moest zich aanpassen aan de voor hen giftige atmosfeer. Dit leidde tot het ontstaan van de zuurstofafhankelijkheid en heeft waarschijnlijk tot gevolg gehad dat er eukaryoten konden verschijnen."}
{"id": "10695", "revid": "379", "url": "https://nl.wikipedia.org/wiki?curid=10695", "title": "Rommelpot (muziekinstrument)", "text": "Een rommelpot of foekepot is een oud volksmuziekinstrument. Het instrument bestaat uit een aardewerken pot met een vlies erover gespannen. Een rommelpot wordt geclassificeerd als membranofoon. Door het midden van het vlies wordt een stokje gestoken en vast bevestigd. Dit stokje is bestreken met hars. Het stokje wordt in de hand genomen en met een wrijvende beweging in trilling gebracht. In zekere zin is een rommelpot dus ook een strijkinstrument. De trilling wordt overgedragen op het vlies. De pot dient als klankkast en versterkt het geluid. Het resultaat is niet erg welluidend: een soort \"frroep\" geluid, dat als een astmatische hijg beschreven kan worden. Dit geluid wordt in Nederland gebruikt als ritmische begeleiding bij solozang. Het 'foek' in de naam 'foekepot' is waarschijnlijk ontstaan als onomatopee op basis van deze klank. 'Rommel' is waarschijnlijk door volksetymologie ontstaan uit het Brabantse 'romme' (melk). In de 'rommepot' werd room tot boter gekarnd.\nIn Brazili\u00eb is de rommelpot, onder de naam cu\u00edca, een veelgebruikt muziekinstrument in de sambamuziek. Ook in Hongarije wordt een foekepot gebruikt in citeraorkesten. In Itali\u00eb is het instrument bekend onder de naam cupa-cupa.\nOudejaarsavond.\nIn sommige streken van Nederland was het\ngebruikelijk op oudejaarsavond met de rommelpot van deur tot deur te gaan met een liedje zoals:\nof, in de Achterhoek (in de Liemers met sint Maarten):\nIn het stadje Goor wordt op oudejaarsmiddag 'gefoekepot'. Voornamelijk basisschoolkinderen (de jongsten met begeleiding) gaan verkleed in optocht langs de deuren. Daarbij wordt het liedje gezongen begeleid door het ritmisch geluid maken met een foekepot van echte varkensblaas. Als beloning voor het zingen van het liedje worden de kinderen traditioneel beloond met geld, maar tegenwoordig soms ook met snoep.\nIn de stad Tholen wordt er op oudjaar met de rommelpot langs de deur gegaan.\nHierbij worden drie liedjes gezongen; Klein Zieltje, het Schipperslied en een bedankliedje.\nOm de traditie te behouden wordt er ieder jaar een Rommelpotfestival gehouden.\nIn het vissersdorp Yerseke (Zeeland) wordt de foekepot ook wel Koenckelpot genoemd.\nKinderen van het dorp gaan op oudjaarsdag van deur tot deur om snoep of geld op te halen.\nEr worden dan verschillende liederen gezongen. Na de middag maakt de Eerste Yerseksche Koenckelpot Fanfare een rondgang door het dorp met alle kinderen in haar kielzog. De Fanfare is voor zover bekend de enige in zijn soort die gebruikmaakt van de Koenckelpot en Stampviool (Teufelsgeige, Dld) ter begeleiding van het nieuwjaarszingen.\nOok in Vlaanderen in het noorden van de provincie Antwerpen wordt in de Essen, Kalmthout, Stabroek, Berendrecht en Zandvliet op oudejaarsavond van deur tot deur gegaan om geld en wordt ook daar rommelpotten genoemd.\nIn de stad Sliedrecht werd de rommelpot Poverpot genoemd, en gingen de kinderen ook op oudejaarsdag langs de deuren onder het zingen van het volgende lied:\n&lt;poem&gt;\n 'k Heb zo lang met de poverpot gelopen,\n Nog geen geld om brood te kopen,\n Alle bakkerij, steek in mijn zij,\n Steek in mijn broek,\n Alle hanen koekeroekeroek.\n 'k Ben d'r \u00e9\u00e9n van Hille,\n Mijn broek zakt van mijn billen,\n 'k Ben d'r \u00e9\u00e9n van stijve Kros,\n 'k Moet gaan poveren voor de kost.\n Vrouw, geef me dit,\n Vrouw, geef me dat,\n Geef me een stukje\n Van 't varken z'n gat.\n 't Varken heeft zijn gat gebrand,\n Achter aan z'n staartje,\n 'k Wens je al wat wenselijk is,\n Veel zegen in 't nieuwe jaartje.\n Geef me een trosje druiven,\n Dan heb ik wat te kluiven,\n Geef me een appel of een peer,\n Dan kom ik het hele jaar niet meer.\n En mijn geld is op,\n En mijn brood is op,\n En nu heb ik niks te eten,\n Mijn schoenen zijn versleten,\n Mijn moeder mag 't niet weten,\n Mijn vader heeft geen geld,\n Is dat niet slecht gesteld?\n Volk!\n&lt;/poem&gt;\nDe traditie van de rommelpot is ook in Noord-Duitsland en Denemarken bekend. In het Nederduits luidt het rommelpotlied:\nHet Deense lied is hier nauw aan verwant.\nHet gebruik bestaat sinds onheuglijke tijden, mogelijk ook ter ere van het feest van de H. Sylvester wiens feestdag dan door de Roomse Kerk gevierd wordt. Ook met Sint-Maarten, de dag voor Sint-Maarten (zoals in Hasselt), of op de dinsdag voor Aswoensdag wordt wel gefoekepot langs de deuren."}
{"id": "10696", "revid": "80021", "url": "https://nl.wikipedia.org/wiki?curid=10696", "title": "Foekepot", "text": ""}
{"id": "10697", "revid": "6224", "url": "https://nl.wikipedia.org/wiki?curid=10697", "title": "Long", "text": ""}
{"id": "10698", "revid": "228541", "url": "https://nl.wikipedia.org/wiki?curid=10698", "title": "Oseltamivir", "text": "Oseltamivir is een geregistreerd geneesmiddel en bekend onder de merknaam Tamiflu. De registratie geldt voor de behandeling en voor de preventie van influenza. Gebruik van Tamiflu zou de vermenigvuldiging van virussen in het lichaam verminderen, zodat ge\u00efnfecteerde lichaamscellen geen andere cellen besmetten. Dit preventief effect van Tamilflu is echter niet bewezen en het effect op griepsymptomen is beperkt.[5]\nDe fabrikant, Roche, produceert Tamiflu uit shikiminezuur, dat uit de vruchten van de Chinese steranijs wordt ge\u00efsoleerd.\nDe stof is opgenomen in de lijst van essenti\u00eble geneesmiddelen van de WHO.\nToepassingen.\nTamiflu is in 2003 onder andere ingezet ter preventie van besmetting van mensen met het vogelpestvirus tijdens de bestrijding van de vogelpestepidemie. Zo werden de mensen beschermd die worden blootgesteld bij werkzaamheden in de stallen met de besmette dieren. In een enkel geval werd het ingezet voor de behandeling van mensen die een besmetting met het virus hebben opgelopen. Anno 2005, in de tijd dat de vogelpest in Europa is aangekomen, dekken de nationale overheden zich volop met het middel in om in het geval van een pandemie te kunnen ingrijpen. De wereldgezondheidsorganisatie (WHO) heeft aanbevolen zoveel van het middel op voorraad te houden, dat 25 procent van de bevolking kan worden behandeld. Het doel van de inzet van Tamiflu is zoveel tijd te winnen, dat de ontwikkelingstijd voor een inentingsstof overbrugd kan worden. Door de grote vraag is dit middel voor Roche een grote winstmaker geworden.\nIn 2009 wordt geopperd om Tamiflu in te zetten tegen de Mexicaanse griep. Dit gelet op het matig beschermende effect bij de vogelgriep en matige effectiviteit tegen H1N1. Op advies van de Gezondheidsraad heeft de Nederlandse overheid in 2009 4,5 miljoen doses aangeschaft als voorbereiding voor de grieppandemie die toen verwacht werd.\nEen Nederlandse dierenarts die nauw betrokken was bij de bestrijding van de vogelgriep en oseltamivir was onthouden, overleed aan de ziekte in 2003.\nMedische werking.\nOseltamivir en andere gangbare antivirale middelen zijn neuraminidase-remmers. Zij blokkeren het enzym neuraminidase, een enzym op de membraan van het influenzavirus dat essentieel is voor de replicatie van het influenza virus.\nNeuraminidase zorgt ervoor dat de virussen, nadat ze zich vermenigvuldigd hebben in de gastheercel, de gastheercel kunnen verlaten om zich verder door het weefsel te verspreiden. Door het virale neuraminidase te remmen kunnen nieuwe virussen de ge\u00efnfecteerde cellen niet verlaten en wordt de verspreiding van de infectie naar andere cellen onderbroken.\nNieuwe influenzavirussen die door de gastheercel worden geproduceerd blijven aan de gastheercel gehecht door binding tussen het virale eiwit hemagglutinine en een sialinezuurfragment van glycoprote\u00efnen van de celmembraan. Neuraminidase splitst de binding tussen het sialinezuur en de rest van het glycoprote\u00efne, hierdoor kan het virus zich verder verspreiden.\nOnderzoekers van Gilead Sciences ontwikkelden eind jaren 90 een analogon van de overgangstoestand van deze splitsingsreactie, met het idee dat een dergelijke molecule competitief met neuraminidase bindt. Uiteindelijk bleek een molecule met codenaam GS-4071 in staat om zich zeer sterk met viraal neuraminidase te binden. Oseltamivir is het ethylester van deze molecule, en wordt in de lever omgezet in zijn biologisch actieve vorm, en is dus een zogenaamde prodrug.\nBeperkt effectief.\nIn december 2009 concludeerden onafhankelijke onderzoekers in een overzichtsstudie van alle beschikbare literatuur omtrent Tamiflu dat het middel veel minder effectief is dan wordt aangenomen. Het vermeende preventief effect is niet bewezen en de reductie van symptomen bij al aanwezige griep is beperkt. Ook blijkt dat de schaarse beschikbare effectiviteitsstudies tegenstrijdig zijn. De auteurs wijzen erop dat de enige studie waarin Tamiflu wel duidelijk een positief effect op het verloop van influenzabesmettingen had juist door Roche, de fabrikant van Tamiflu, gefinancierd was. In reacties op deze meta-analyse wezen critici erop dat (het gebrek aan) positieve effecten slechts gold voor normaal gezonde personen bij reguliere influenza, maar dat de werking van Tamiflu voor ernstig zieke pati\u00ebnten en pati\u00ebnten met een hoog risico bij de H1N1 pandemie wel licht positief was. In 2015 bevestigde The Lancet dat het middel de ziekteduur enigszins bekort. Uit de Europese registratietekst blijkt dat mensen die het middel slikken binnen 48 uur na de eerste ziekteverschijnselen gemiddeld ongeveer een dag minder ziek zijn. In een meta-analyse uit 2014 bleek de reductie in ziekteduur ongeveer 17 uur.\nUit een kleine studie waarbij een onderzoeker van natuurgeneesmiddelenproducent A.Vogel betrokken was uit 2015 zou blijken dat Tamiflu ongeveer even effectief is als het kruidenmiddel Echinacea bij de bestrijding van griep, maar meer bijwerkingen heeft.\nRechtszaak in Nederland.\nIn 2008 vroeg de firma Roche tevergeefs bij de rechtbank te Amsterdam om Tamiflu toe te laten in het Geneesmiddelenvergoedingssysteem (GVS). Roche had bij de minister van VWS een aanvraag ingediend om Tamiflu op te nemen in de Regeling zorgverzekering en daarmee in het GVS. De minister heeft, gebaseerd op het advies van het CVZ, de aanvraag afgewezen.\nIn de uitspraak overwoog de rechtbank letterlijk het volgende:\nBijwerkingen.\nBij het gebruik van oseltamivir komen vaak bijwerkingen voor, maar deze zijn in het algemeen niet ernstig van aard. Misselijkheid en braken zijn de meest voorkomende bijwerkingen.\nIn 2008 waarschuwde de Amerikaanse Food and Drug Administration voor psychiatrische afwijkingen door gebruik van Tami\ufb02u naar aanleiding van ruim honderd nieuwe gevallen van ongebruikelijk psychiatrisch gedrag bij kinderen die Tami\ufb02u hadden genomen. De jonge mensen kregen o.a. last van een delirium of hallucinaties en verwondden zichzelf, soms met fatale afloop. Het betrof vooral Japanse jongeren. De FDA adviseert daarom dat het gedrag van pati\u00ebnten die het middel nemen, goed in de gaten moet worden gehouden. De waarschuwing moet voortaan op de bijsluiter van Tami\ufb02u. Later onderzoek uit 2015 gaf geen aanwijzingen voor neurologische of psychiatrische bijwerkingen of andere ernstige bijwerkingen.\nOok de International Society of Drug Bulletins, een wereldwijd netwerk van geneesmiddelentijdschriften die onafhankelijk zijn van de farmaceutische industrie, adviseert gebruik van oseltamivir bij gewone griep te vermijden, en doet een beroep op de WHO om te stoppen met het aanleggen van voorraden.\nOver de eventuele gevaren van gebruik van Tamiflu gedurende zwangerschap en borstvoeding is onvoldoende bekend, en gebruik mag in deze gevallen alleen worden overwogen indien het potenti\u00eble voordeel voor de moeder het potenti\u00eble risico voor de foetus of het kind rechtvaardigt."}
{"id": "10701", "revid": "68289729", "url": "https://nl.wikipedia.org/wiki?curid=10701", "title": "Lelystad", "text": "Lelystad () is de hoofdstad van en een gemeente in de Nederlandse provincie Flevoland. De plaats ligt in Oostelijk Flevoland en is daarvan de grootste plaats, maar de gemeente ligt deels ook in Zuidelijk Flevoland.\nDe eerste bewoners kwamen op 28 september 1967 en op 1 januari 1980 werd Lelystad een gemeente. De gemeente telt inwoners (, bron: CBS). Tot aan de instelling van de provincie Flevoland op 9 januari 1986 was de Flevopolder niet provinciaal ingedeeld.\nNaam.\nLelystad is vernoemd naar Cornelis Lely, de geestelijk vader van de Zuiderzeewerken. De naam stond echter niet van het begin af vast. Toen na de Tweede Wereldoorlog duidelijk werd dat de droog te leggen polders een bevolkings- en verzorgingscentrum zouden krijgen, werd her en der in de media gesuggereerd dat die plaats Flevostad zou gaan heten. Dit zinde niet iedereen. Eind 1950 verscheen een artikel waarin Kornelis Jansma en Sjoerd Groenman, voorzitter resp. secretaris van het Genootschap 'Flevo' (een onderzoeksfonds annex denktank rondom de Zuiderzeewerken) deze naam op historische gronden afkeurden en voorstelden om Lely de eer te geven. Zij noemden het vanzelfsprekend 'dat naar hem genoemd moet worden de aanzienlijkste plaats in het nieuwe gebied, dat voornamelijk door zijn toedoen aan Nederland wordt toegevoegd' en hun conclusie was dat 'Lelystad' de juiste naam zou zijn. Een Eerste Kamercommissie pleitte hierop bij minister Wemmers voor deze naam. Hij reageerde welwillend, maar gaf aan dat voor een definitieve vaststelling te zijner tijd het oordeel van de Zuiderzeeraad zou worden gevraagd.\nDe naamkwestie liep verder door. Hoogleraar sociale geografie Alida Vlam werd door de Dienst der Zuiderzeewerken om advies gevraagd, zij schoof de naam 'Flevo' naar voren. Verder werd het Koninklijk Nederlands Aardrijkskundig Genootschap geraadpleegd. Ook toen, begin 1952, kwam de naam Lelystad weer in beeld, maar de Zuiderzeeraad was intern verdeeld, zo bleek uit een brief van de Raad van 23 juni 1952 aan de minister van Verkeer en Waterstaat. De helft van de leden meende dat het hoofdcentrum 'zeer goed naar Lely zou kunnen worden genoemd, (...) aangezien het als het ware de bekroning van Lely's werk vormt'. Anderen meenden dat Lely zich met 'de vraagstukken van bewoning en dergelijke' nauwelijks bezig had gehouden, maar in dezelfde brief werden ook de tegenargumenten genoemd. De reactie kwam in een brief van 11 november 1952 van de nieuwe minister, Jacob Algera. Hij vond dat naast het gemaal Lely er een belangrijk object aan de oud-staatsman moest worden verbonden, te weten de toen geprojecteerde 'C-kern'. \"Ik zou deze C-kern dan de naam \"Lelystad\" willen geven.\" De offici\u00eble publicatie van het besluit was in de \"Staatscourant\" van 30 december 1952.\nEen inwoner van Lelystad heet \"Lelystedeling(e),\" of (voor vrouwen) \"Lelystadse\". In Lelystad wordt, ook door de gemeente, over het algemeen over Lelystedeling gesproken.\nGeschiedenis.\nLelystad is een van de jongste woonplaatsen van Nederland. Daardoor is zijn geschiedenis een korte, maar wel goed gedocumenteerde. Lelystad ligt in Oostelijk Flevoland, de derde polder van het plan-Lely. De Wieringermeer is de eerste, de Noordoostpolder is de tweede en Zuidelijk Flevoland de vierde polder. Oorspronkelijk zou Lely's Zuiderzeeproject worden afgerond met de Markerwaard, maar de vijfde polder is er nooit gekomen.\nOostelijk Flevoland heeft vier woonkernen: twee dorpen (Swifterbant en Biddinghuizen), een kleine stedelijke gemeenschap (Dronten) en een stad (Lelystad). Waar in de Noordoostpolder juist vele dorpen waren aangelegd, werd dit, vanwege schaalvergroting in de landbouw en de toename van het autobezit, in Oostelijk Flevoland niet meer nodig geacht.\nIn de zomer van 1950 werd een begin gemaakt met de aanleg van de ringdijk van Oostelijk Flevoland. Midden in het IJsselmeer werd het dijkvak Perceel P aangelegd, dat een lengte had van zeven kilometer. Vanaf Perceel P kon aan beide zijden worden gewerkt aan de rest van de ringdijk. E\u00e9n kilometer dijkvak was verbreed tot 50 \u00e0 100 meter. Op dit verbrede stuk werd een werkhaven aangelegd. Ook werd er een bouwput gegraven voor het gemaal Wortman, een van de drie gemalen die bij de drooglegging van Oostelijk Flevoland werden ingezet. Verder werd een kamp gebouwd waar dijkwerkers en ander personeel werden gehuisvest.\nIn oktober 1954 kwam het dijktrac\u00e9 tussen Perceel P en Harderwijk gereed. Perceel P was niet langer een eiland. Desondanks werd het verbrede dijkvak omgedoopt tot Werkeiland Lelystad-Haven. De ringdijk van Oostelijk Flevoland werd in september 1956 gesloten, en in juni 1957 viel de polder droog. De ontwikkeling van Lelystad kwam echter niet op gang; lange tijd bestond de stad slechts uit het Werkeiland Lelystad-Haven, dat overeenkomt met de huidige gelijknamige wijk. Pas in september 1967 arriveerden de eerste bewoners van het 'eigenlijke' Lelystad. Vervolgens duurde het lang voordat Lelystad als een echte stad werd gezien. Volgens de 'buitenwereld' leefde men in Lelystad in de rimboe. De gemeente Lelystad werd bij wet ingesteld op 1 januari 1980, met als eerste burgemeester Hans Gruijters.\nIn de jaren 80 kreeg Lelystad te maken met leegloop doordat in het zuidwesten van de Flevopolder Almere werd gebouwd. Die stad was door haar gunstiger ligging ten opzichte van Amsterdam en het Gooi aantrekkelijker voor forensen en andere nieuwe bewoners dan Lelystad. Een periode van leegstand en verpaupering volgde. Halverwege de jaren 90 ging het roer om. Stedenbouwkundige inzichten veranderden en wijken werden geherstructureerd. In de wijk Schouw werden zelfs hele straten met de grond gelijk gemaakt om plaats te maken voor de wijk Hanzepark. De betrokken huizen moesten toch aangepakt worden in verband met de aanwezigheid van asbest en er is besloten om de huizen af te breken en wijk te herbouwen. Inmiddels wonen er weer mensen en werd er tot eind 2009 volop gebouwd. Lelystad zette in op woonmilieus, en zo ontstonden wijken als het Golfresort, een wijk die gebouwd is midden op een golfbaan, en Parkhaven.\nIn plaats van slechts een woonstad voor forensen te zijn, wil Lelystad zich profileren als een aantrekkelijke woonstad met attracties, natuur en werkgelegenheid. Ook wil men meer aansluiting zoeken met de Randstad en met name Amsterdam, omdat ongeveer de helft van de beroepsbevolking in en om Amsterdam werkt. Deze ontwikkeling is ingegeven door de discussie over de uitbreiding van het vliegveld Lelystad. Het stadshart, dat stamt uit de jaren 80, werd volledig geherstructureerd. Er worden aansprekende namen uit de architectuurwereld gecontracteerd om Lelystad meer een eigen identiteit en zelfvertrouwen te geven. Voorbeelden zijn het Agoratheater en de Zilverparkkade.\nOok wordt voor het eerst in haar geschiedenis de lange kuststrook een onderdeel van de stad. Omdat er lange tijd sprake was van aanleg van de Markerwaard, heeft de stad zich van het water afgekeerd. Doordat deze plannen definitief van tafel zijn, betrekt men het water meer bij de stad en wordt Bataviahaven een echte havenkom. Batavia Stad breidt uit richting het water. Ook werkt de gemeente mee aan Marker Wadden, een project van Natuurmonumenten om nieuwe (natuur)eilanden in het Markermeer aan te leggen vlak buiten de kustlijn van Lelystad.\nLelystad Airport wordt uitgebreid om een deel van de groei van Schiphol op te vangen. Mogelijk zal de vergrote luchthaven na 2020 in gebruik worden genomen. De nieuwe wijk Warande zal het bevolkingsaantal, naar verwachting, doen groeien naar 80.000.\nIn 2012 werd de Hanzelijn voltooid, een nieuwe spoorlijn tussen Lelystad en Zwolle. Sinds eind dat jaar duurt een treinreis tussen beide steden slechts vijfentwintig minuten. Het noorden en noordoosten van Nederland zijn zo in reistijd met de trein dichter bij de Randstad komen te liggen. In Dronten en Kampen zijn stations geopend en station Lelystad werd uitgebreid.\nGeografie.\nSamen met de gemeente Dronten en een klein stukje van de gemeente Zeewolde vormt Lelystad de polder Oostelijk Flevoland. Deze polder maakt deel uit van de Zuiderzeewerken, viel droog op 29 juni 1957 en ligt 4,8 meter onder de zeespiegel. Lelystad is met een totale oppervlakte van 765,39 km\u00b2 de derde gemeente van Nederland. Hiervan is maar 234,13 km\u00b2 land, de rest is water (IJsselmeer en Markermeer).\nLelystad wordt aan oostelijke zijde begrensd door de A6. De tweede verkeersader die door de stad loopt is de N307, die loopt van Hoorn naar Kampen. Naast de grootste gemeente is Lelystad een stad aan het water. In Lelystad zijn meerdere havens te vinden voor de pleziervaart en woningen met priv\u00e9steigers.\nStraataanduiding.\nIn diverse wijken van Lelystad is een bijzondere nummering toegepast. Zo zijn er 24 \"wijken\" met afzonderlijk genummerde straten, gevolgd door het huisnummer, e.g. Kogge 10-20, Tjalk 15-01, Gondel 17-37 etc. Deze nummering komt voornamelijk voor in de schepenwijken (Tjalk, Kempenaar, Gondel e.d.), in de boswijk (Kamp, Zoom, Griend, Horst, Wold e.d.) en in enkele straten van het stadscentrum (De Veste, De Schans en De Stelling). Deze wijken zijn voornamelijk gebouwd in de tweede helft van de jaren 70 t/m de tweede helft van de jaren 80 van de 20e eeuw. In de wijken die hiervoor werden gebouwd (Zuiderzeewijk en Atolwijk) en daarna (Waterwijk, Lelystad-Haven, Landstrekenwijk, Golfpark, Hollandse Hout, Landerijen etc.) komt dit systeem niet voor. Dit systeem van stratennummering is vrij uniek in Nederland. Eerder kwam het voor in Wijchen (de Blauwe Hof), Zevenaar (Zonegge) en Nijmegen (in de stadsdelen Lindenholt en Dukenburg) en Zeist (Nijenheim, Crosesteijn, Brugakker).\nOnderwijs.\nHet basisonderwijs in Lelystad bestaat uit verschillende scholen die in de verschillende woonwijken gevestigd zijn op loop- en fietsafstand voor de leerlingen en hun ouders. Er zijn openbare, christelijke, islamitische en interconfessionele basisscholen. Het speciaal onderwijs heeft in Lelystad ook verschillende vestigingen voor basisonderwijs.\nDe gemeente Lelystad had tot 2021 drie scholengemeenschappen: SGL (Scholengemeenschap Lelystad), De Arcus en De Rietlanden. In september 2021 gingen deze drie scholen fuseren tot \u00e9\u00e9n grote scholengemeenschap (Porteum, gesitueerd naast het oude schoolgebouw van de Rietlanden in Campus-Midden), die behoort tot de SVOL, Stichting Voortgezet Onderwijs Lelystad. Daarnaast is er het Groen Onderwijs op het Aeres en het speciaal onderwijs van Eduvier voor de leerlingen tussen 12 en 18 jaar. \nHet Middelbaar beroepsonderwijs in Lelystad wordt aangeboden door het ROC van Flevoland, op het MBO College Lelystad in het centrum van de stad. Binnen Lelystad worden beroepsopleidingen op niveau 2, 3 en 4 aangeboden binnen techniek, bouw, ICT, zorg en welzijn, business studies, en handel, een beroepshavo en een Entree-opleiding. Ook wordt door SCALA (Samenwerkingscollege Amsterdam Lelystad Airport) luchtvaartonderwijs aangeboden in samenwerking met het ROC. \nHoger beroepsonderwijs is niet aanwezig in Lelystad. In omliggende steden zoals Harderwijk, Zwolle en Almere zijn hbo's gevestigd die samenwerken met de mbo opleidingen van het ROC in Lelystad. In 2010 was besloten dat er Hogeschool Windesheim er ook in Lelystad zou komen, maar dat is niet gelukt. Er blijken te weinig potenti\u00eble studenten.\nGezondheidszorg.\nLelystad kreeg pas betrekkelijk laat een ziekenhuis. Het werd opgeleverd in september 1982. Het ligt in het centrum in de buurt van het treinstation. In eerste instantie was het veel te groot voor Lelystad. Dat kwam door enorme teruggang van de stad begin jaren tachtig. In de periode 1981-1984 vertrokken er meer dan 10.000 inwoners. Dit kwam mede door de grootschalige woningbouw in Almere. Daarnaast waren er toentertijd wijken vol huurwoningen, terwijl er ook een behoefte aan koopwoningen was. Tijdens deze recessie werd het ziekenhuis geopend, en mede daardoor stonden gehele afdelingen leeg. In 1990 fuseerden de ziekenhuizen van Lelystad en Emmeloord tot de IJsselmeerziekenhuizen.\nHet ziekenhuis werd bekend doordat er van 1987 tot 1993 de ziekenhuisdramaserie Medisch Centrum West werd opgenomen. Deze maakte gebruik van de leegstaande vierde etage. Ook de stad zelf werd bekender door deze serie. De populariteit van de serie was voor de gemeente Lelystad een reden om mee te werken, ter promotie van Lelystad. Ook de Nederlandse Spoorwegen werkten mee en belichtten ter promotie van de nieuwe Flevolijn het toen gloednieuwe station Lelystad Centrum. De serie is ontwikkeld door de TROS en John de Mol tv-producties (later Endemol Shine Group).\nVoor het overige genoot het ziekenhuis geen goede reputatie. Zo was er in 2002 sprake van een door de Inspectie voor de Gezondheidszorg opgelegde opnamestop, omdat de pati\u00ebntenzorg niet meer viel te waarborgen. In de jaarlijkse door opinieweekblad \"Elsevier\" gepubliceerde lijst van beste Nederlandse ziekenhuizen stond het IJsselmeerziekenhuis ook in 2007 weer op de allerlaatste plaats. Ook werden in 2008 op last van de inspectie operatiekamers gesloten.\nEind 2008 werden de ziekenhuizen overgenomen en omgedoopt tot MC Zuiderzee, die uiteindelijk in 2018 failliet werd verklaard. Sinds november 2018 maakt het ziekenhuis deel uit van het St Jansdal Ziekenhuis.\nEconomie en werk.\nLelystad kent vier grote bedrijventerreinen, Oostervaart aan de noordoostzijde van de stad, Noordersluis aan de zuidwestelijke zijde van de stad en Flevo- en Larserpoort beide aan de zuidoostelijke zijde van de stad.\nIn Lelystad zetelen landelijk bekende bedrijven zoals McCain (patates frites en andere aardappelproducten), Giant (fietsen), Donkervoort (sportauto's), Stipte (telecommunicatie), Feenstra Verwarming (installateurs), AIS Airlines (luchtvaartmaatschappij) en Mac3Park (vastgoed).\nDaarnaast kent de stad nog enkele kleinere bedrijventerreinen zoals Groene Velden, Gildenhof, Kempenaar, Jol, Tjalk, Sont, Ketelmeerstraat en Griend met voornamelijk lokale bedrijvigheid. Deze bedrijventerreinen liggen vaak aan de rand van woonwijken.\nWinkelcentra.\nIn Lelystad zijn vier grote winkelcentra: Lelycentre (het oudste winkelcentrum), Stadshart (hoofdwinkelcentrum), Palazzo (diverse winkels op het gebied van woninginrichting) en Batavia Stad, dat vooral bekend is van de koopjes. Daarnaast zijn er verspreid over de stad diverse kleinere winkelcentra zoals in de Botter, Tjalk, Waterwijk, Boswijk etc.\nLelystad Airport.\nBij Lelystad Airport vestigen zich steeds meer (kleinschalige) bedrijven die zich bezighouden met de luchtvaart. Zoals de Lelystadse luchtvaartmaatschappij AIS Airlines. Omdat het vliegveld wordt uitgebreid wordt er gerekend op meer bedrijvigheid rondom het vliegveld. Deze zal zich vestigen op bijvoorbeeld het bedrijventerrein Larserpoort en Airport City Garden, een initiatief van de Gemeente Lelystad en belangenorganisatie OMALA. Zo hebben twee hotelketens gemeld een hotel te willen gaan bouwen, beide met 100 kamers, en wil een fastfoodketen zich vestigen in de buurt van de terminal van het vliegveld.\nVerkeer en vervoer.\nTot 1976, toen de Houtribdijk werd opengesteld, was de enige verbinding tussen Noord-Holland en Flevoland de Oostvaardersdijk, de noordwestelijke dijk van Zuidelijk Flevoland, langs het Markermeer. Over deze dijk liep sinds 8 juni 1969 ook de eerste busdienst van de Flevodienst tussen Lelystad en Amsterdam, later verlengd naar Emmeloord en Kampen. Het centrale \"busstation Gordiaan\" was gelegen ten noordoosten van het huidige station Lelystad Centrum. In 1981 is Lelystad aangesloten op de A6, sindsdien hoeft er niet meer via de Oostvaardersdijk te worden gereden.\nSinds 1988 is Lelystad aangesloten op het landelijke spoorwegnet, destijds als eindpunt van de eveneens in 1988 voltooide Flevolijn (Weesp \u2013 Lelystad). De stad heeft \u00e9\u00e9n station, namelijk Lelystad Centrum. In 2012 werd de Flevolijn verlengd met de Hanzelijn tussen Lelystad en Zwolle. Daartoe is het station uitgebreid van twee naar vier sporen. Ten noorden van de stad bevindt zich Lelystad Opstelterrein. Hier worden treinen opgesteld en schoongemaakt.\nEen tweede station, Lelystad Zuid, staat sinds 1988 in ruwbouw gereed. Het zal worden afgebouwd en in gebruik genomen worden als Lelystad Zuid bebouwd gaat worden. Eind 2007 vond besluitvorming plaats over deze woonwijk - De Warande - en het bijbehorende station in de gemeenteraad. Het uiteindelijke doel van deze uitbreiding is de groei van het aantal inwoners tot ca. 100.000.\nDe infrastructuur binnen Lelystad kenmerkt zich door gescheiden infrastructuur voor fietsers enerzijds en overig rijdend verkeer anderzijds (fietsers beschikken over volledig vrijliggende fietspaden). De fietspaden worden middels fietsbruggen of -tunnels over of onder de doorgaande wegen gevoerd. Voor het autoverkeer zijn er doorgaande dreven rond de stad en dreven richting het centrum van de stad. In en rond het centrum is dit systeem verlaten en vervangen door gelijkvloerse kruisingen, \"De Groene Carr\u00e9\". Als gevolg hiervan zijn diverse dreven in en rond het centrum omgelegd en diverse rotondes aangebracht. De maximumsnelheid op deze dreven is teruggebracht tot 50 km/h. Het uiteindelijke doel is om het verkeer \u2013 dat niet in (de buurt van) het centrum hoeft te zijn \u2013 om te leiden via de zogenaamde ring (Larserdreef, Oostranddreef, Westerdreef en Houtribdreef). Dit systeem werkt niet overal effectief en zorgt met name rond de avondspits voor files op de dreven en in de straten rondom het station.\nIn 2007 zijn de fietspaden aangepakt en waar nodig voorzien van betere belijning. Hierdoor is het duidelijker geworden in welke richting het hoofdwinkelcentrum (De Gordiaan) ligt en in welke windrichting de fietser rijdt.\nDe stadsbusdienst wordt uitgevoerd door EBS. De stadsbusdienst heeft twaalf buslijnen, waarvan negen \"gewone\" buslijnen (1 t/m 8 en 16), twee buurtbuslijnen (9 en 10) en \u00e9\u00e9n schoolbuslijn (612). De stadsdienst verzorgt op (bijna) elke lijn elk half uur een verbinding met het treinstation c.q. centrum. Daarnaast vertrekken er vanaf het station regionale lijnen naar Emmeloord, Harderwijk, Urk en Swifterbant. Deze lijnen worden verzorgd door EBS. De busverbinding naar Zwolle is in december 2012 vervangen door de Hanzespoorlijn.\nIn april 2018 is ten noorden van Lelystad het eerste deel van de Haven Flevokust in gebruik genomen. Deze overslaghaven ligt ter hoogte van de Maximacentrale, nabij de Vaarweg Amsterdam-Lemmer in het IJsselmeer. Behalve een overslagkade en een containerterminal omvat Flevokust Haven een binnendijks havengebonden industrieterrein.\nCultuur.\nBezienswaardigheden.\nLelystad heeft een aantal toeristische attracties. Het bekendst zijn:\nMonumenten.\nIn Lelystad bevinden zich een oorlogsmonument, en een rijksmonument: Scheepswrak VAL1460. Zie de Lijst van gemeentelijke monumenten in Lelystad voor een overzicht van de gemeentelijke monumenten.\nKunst in de openbare ruimte.\nIn de gemeente zijn diverse beelden, sculpturen en objecten geplaatst in de openbare ruimte, zie Lijst van beelden in Lelystad.\nSidhadorp.\nIn Lelystad bevindt zich sinds circa 1985 een zogenaamd Sidhadorp. Dit is een buurt waar vele beoefenaars van de transcendente meditatie (TM) wonen en werken. Er is een speciale basisschool waar ook TM wordt onderwezen, er zijn verder een Ayurvedisch gezondheidscentrum, een natuurvoedingswinkel en een vegetarisch restaurant. Het Sidhadorp werd opgericht door de Stichting Harmonisch Leven (SHL).\nPolitiek.\nGemeenteraad.\nDe gemeenteraad van Lelystad bestaat sinds de gemeenteraadsverkiezingen van 2022 uit 37 zetels. Hieronder de behaalde zetels per partij bij de gemeenteraadsverkiezingen sinds 1994:\nRaadsgriffier:\nCollege van B&amp;W.\nHet college van burgemeester en wethouders bestaat anno 2022 uit de volgende personen:\nBurgemeester:\nWaarnemend burgemeester:\nWethouders:\nGemeentesecretaris:\nVriendschapsband.\nDe gemeente Lelystad heeft een vriendschapsband met de Surinaamse plaats Lelydorp."}
{"id": "10703", "revid": "780746", "url": "https://nl.wikipedia.org/wiki?curid=10703", "title": "Thabo Mbeki", "text": "Thabo Mvuyelwa Mbeki (Idutywa, Oost-Kaap, 18 juni 1942) is een voormalig president van Zuid-Afrika. Hij volgde op 16 juni 1999 Nelson Mandela op, en werd op 25 september 2008 opgevolgd door Kgalema Motlanthe. Mbeki is lid van het Afrikaans Nationaal Congres (ANC).\nThabo Mbeki is de zoon van Govan Mbeki, die mede met Nelson Mandela de ANC-Jeugdliga (ANCYL) oprichtte.\nJonge jaren.\nMbeki werd geboren op 18 juni 1942 in Idutywa, Zuid-Afrika. Hij is de zoon van Govan Mbeki, die een belangrijke figuur was binnen het ANC. Mbeki werd lid van het ANC in 1956. Nadat zijn vader werd gearresteerd wegens lidmaatschap van het ANC, werd Mbeki verbannen uit Zuid-Afrika. Mbeki leefde 28 jaar in ballingschap. Tijdens zijn ballingschap studeerde Mbeki economie aan de universiteit van Sussex in Groot-Brittanni\u00eb. Na het behalen van zijn masters in 1966 werkte Mbeki een paar jaar voor het ANC in Londen. In 1970 verhuisde Mbeki naar de Sovjet-Unie waar hij getraind werd als guerrillastrijder. Tegelijk werd hij een wereldwijde lobbyist tegen apartheid. Mbeki was een van de belangrijkste onderhandelaars met de zittende regering eind jaren 80. Hij was bevriend met Nelson Mandela, die hij opvolgde als president van Zuid-Afrika in juni 1999. Mbeki is een neoliberaal en wordt in Zuid-Afrika beschouwd als intellectueel.\nControverse over de oorzaak van aids.\nAfwijkend standpunt.\nMbeki kreeg in 2000 felle kritiek doordat hij contacten onderhield met wetenschappers die beweerden dat de ziekte aids niet door hiv wordt veroorzaakt. Mbeki stelde dat bestrijding van armoede meer zou helpen bij het gevecht tegen hiv/aids dan medicijnen. De Zuid-Afrikaanse regering werd verweten dat zij te weinig deed aan de enorme aidsepidemie in het land.\nNaar aanleiding van deze controverse publiceerden 5000 wetenschappers de Verklaring van Durban, waarin zij stellen dat hiv volgens de geldende wetenschappelijke inzichten de oorzaak is van aids. Een studie van Harvard Medical School schatte dat als gevolg van zijn weigering adequate medicatie tegen hiv toe te laten er in Zuid-Afrika onnodig 330.000 mensen aan aids zijn gestorven.\nBedwinger van multinationals en achtergronden.\nAidsbestrijders waren echter vol lof voor zijn regering toen die met succes een wet verdedigde die goedkopere anti-aidsmedicijnen mogelijk maakte. De rechtszaak was aangespannen door farmaceutische multinationals, die goedkope lokale productie van medicijnen in Zuid-Afrika zelf wilden laten verbieden.\nNadat hij president werd beschreef hij aids als een \"armenziekte\", waarbij meer aandacht moest uitgaan naar het bestrijden van armoede in het algemeen dan aids in het bijzonder. Het vermoeden bestaat dat Mbeki in feite ageert tegen het idee dat het Westen aids gebruikt als de zoveelste reden om Afrika maar weg te zetten als een extreem oversekst en verdoemd continent\n getuige zijn toespraak voor een groep studenten in 2001: \"Het Westen is ervan overtuigd dat we een verdoemd continent zijn door onze onverzadigbare neiging tot vleselijke lusten en een natuurlijke aanleg tot de promiscue verspreiding van ziektes hebben.\"\nMbeki's aidsstandpunt kan dan ook gezien worden als een aspect van zijn diepe wantrouwen tegenover het Westen, hetgeen niet minder is geworden tijdens zijn ballingschap, toen het Westen het ANC slechts lippendienst bewees. Dit wantrouwen is versterkt door enkele slecht verlopen experimenten met AZT en andere antivirale medicijnen die Zuid-Afrikaanse aidspati\u00ebnten hebben vergiftigd en gedood.\nGevoed door het feit dat veel meer Afrikanen dan Westerlingen aids hebben, vindt Mbeki dat de aan armoede gerelateerde onhygi\u00ebnische situatie belangrijker is in de verspreiding van aids dan seks zonder condoom.\nHij verwijt het Westen dat het zich alleen focust op het seksuele aspect, in plaats van op de armoedefactor.\nHij vermoedt dat westerse farmaceutische bedrijven Afrikaanse zieken misbruiken als proefkonijnen.\nAftreden.\nMbeki trad op 25 september 2008 af als president, hij werd opgevolgd door Kgalema Motlanthe. De termijn van Mbeki zou aflopen in april 2009. Mbeki kondigde zijn aftreden aan op 20 september 2008 en bevestigde dat hij dat deed in opdracht van zijn partij, het Afrikaans Nationaal Congres (ANC). Het ANC kwam tot dat oordeel nadat een rechter een week eerder oordeelde dat Mbeki een belangrijke rol speelde in het besluit om ANC-leider Jacob Zuma te vervolgen wegens corruptie. Zuma was vicepresident van Zuid-Afrika tot hij door Mbeki in 2005 werd ontslagen wegens corruptie. Volgens de rechter werd Zuma ten onrechte en op politieke gronden aangeklaagd. Mbeki moest daarom het veld ruimen, tegelijk met Mbeki stapte uit solidariteit 1/3 van de ministersploeg op. In 2007 behaalde Zuma een overwinning op Mbeki toen hij de verkiezingen om het partijleiderschap van het ANC won.\nMbeki werd opgevolgd door Kgalema Motlanthe, die \"ad interim\" president was tot de verkiezingen van 22 april 2009. Zuma volgde Motlanthe op op 9 mei van dat jaar als president van Zuid-Afrika.\nLatere jaren.\nIn december 2010 werd Mbeki door de Afrikaanse Unie als bemiddelaar aangeduid in het conflict in Ivoorkust tussen presidentskandidaten Ouattara en Gbagbo die elk de overwinning opeisten."}
{"id": "10704", "revid": "1267710", "url": "https://nl.wikipedia.org/wiki?curid=10704", "title": "Cornelis Lely", "text": "Cornelis Lely (Amsterdam, 23 september 1854 \u2013 Den Haag, 22 januari 1929) was een Nederlandse ingenieur, waterbouwkundige, minister, gouverneur en politicus. De Zuiderzeewerken zijn grotendeels uitgevoerd volgens zijn plannen. Lely ontwierp in 1891 een eerste concept van zijn plan voor de afsluiting van de Zuiderzee, waarop deze binnenzee uiteindelijk in 1932 door de Afsluitdijk definitief werd afgesloten en het huidige IJsselmeer ontstond.\nBiografie.\nJeugd en opleiding.\nCornelis Lely was het zevende kind van Jan Lely en Adriana van Houten. Hij werd geboren aan de Leidsegracht in Amsterdam en bracht hier ook een groot deel van zijn jeugd door. Hij kwam uit een vrijzinnig protestants, doopsgezind gezin. Vader Jan was makelaar in granen en zaden en reisde veel voor zijn werk, waarbij hij zijn kinderen vaak meenam. Zodoende kreeg Cornelis Lely al op jonge leeftijd plekken als het in aanbouw zijnde Noordzeekanaal en de Oranjesluizen te zien.\nVan 1866 tot 1871 volgde Lely de HBS aan de Keizersgracht. Vier jaar later, in 1875, behaalde hij het diploma van civiel ingenieur aan de TH te Delft.\nNa zijn afstuderen kreeg hij eerst een tijdelijke betrekking als waterpasser. Vervolgens trad hij als ingenieur in dienst van het Ministerie van Waterstaat, waar hij minister Johannes Tak van Poortvliet bijstond bij de opstelling van diens Kanalenwet. In september 1886 werd hij assistent bij de Zuiderzeevereniging, een vereniging die zich de afsluiting en inpoldering van de Zuiderzee ten doel had gesteld. Hij deed veel onderzoek en ontwierp in totaal acht rapporten waarin hij zijn eigen inpolderingsplannen uitwerkte. In 1891 voltooide hij zijn plan, dat hij vele jaren later, na de watersnood 1916 als minister bij wet tot uitvoering deed brengen. Daarnaast werd op zijn initiatief de Bergsche Maas gegraven, en bevorderde hij de spoorwegen.\nMinisterschap.\nOp 36-jarige leeftijd werd Lely benoemd tot minister van Waterstaat, Handel en Nijverheid in het Kabinet-Van Tienhoven (1891-1894). Lely was minister van Waterstaat in nog twee kabinetten: het Kabinet-Pierson (1897-1901) en het Kabinet-Cort van der Linden (1913-1918). In 1898 loodste hij de wet voor de Noordoosterlocaalspoorweg-Maatschappij door het parlement. Daartussen was hij van 1902 tot 1905 gouverneur van Suriname, en tijdens dit gouverneurschap bevorderde hij het aanvankelijk particuliere plan voor de aanleg van de Lawaspoorweg.\nIn augustus 1913 werd Lely voor de derde maal minister. De inpoldering van de Zuiderzee werd door zijn toedoen vervolgens eindelijk opgenomen in het regeringsprogramma, nadat zijn eerdere voorstellen door de voorgaande kabinetten meermaals waren afgewezen.\nOverige functies.\nLely bekleedde ook andere openbare functies. Naast zijn ministerschappen was hij lid van de Tweede Kamer (tussen 1894 en 1922), lid van de Eerste Kamer (1910-1913), lid van Provinciale Staten van Zuid-Holland (1909-1910) en lid van de gemeenteraad en wethouder van 's-Gravenhage (1908-1913). Tussen 1902 en 1905 was hij gouverneur van Suriname. Lely was initiator van de Mijnraad waarvan hij in 1902 kort de eerste voorzitter was en welke functie hij ook tussen 1908 en 1913 uitoefende.\nErkenningen.\nZijn wetenschappelijke verdiensten werden erkend door zijn benoeming in 1895 tot lid van de Koninklijke Nederlandse Akademie van Wetenschappen, afd. Natuurkunde, en in 1905, door het eredoctoraat van de Technische Hogeschool te Delft.\nIn 2017 werd dr. ir. Lely geselecteerd voor de Alumni Walk of Fame ter gelegenheid van het 175-jarig bestaan van de TU Delft. Lely kreeg dit eerbetoon voor zijn uitzonderlijke loopbaan, in het bijzonder voor zijn optreden als Minister van Waterstaat en zijn plan Zuiderzeewerken.\nPriv\u00e9.\nHij trouwde in 1881 met de 19-jarige Gerarda Jacoba (Mies) van Rinsum, die hij vijf jaar eerder had ontmoet op de bruiloft van zijn broer Dirk die met Mies' zus trouwde. Twee jaar later werd hun eerste zoon Jan geboren. Nadien kregen ze nog vijf kinderen, waaronder Cornelis Willem, hoofdingenieur bij rijkswaterstaat. Een kind werd dood geboren terwijl hun derde zoon slechts twee jaar oud werd.\nMies overleed plotseling in de zomer van 1914, zeer kort nadat zij en Cornelis vroegtijdig waren teruggekeerd van een kuurverblijf in Mari\u00ebnbad. Omdat de Eerste Wereldoorlog op het punt van uitbreken stond was het in Duitsland niet meer veilig.\nHij woonde in zijn tijd als minister op Alexanderstraat 13 in Den Haag. In 1922, nadat hij zich uit het politieke leven had teruggetrokken, verhuisde hij naar de Neuhuyskade en maakte reizen naar Egypte en Jeruzalem. Zijn zeventigste verjaardag in 1924 werd groots gevierd, met een officieel bericht in de krant en een receptie waarbij ook de minister van Waterstaat aanwezig was.\nIn de herfst van 1927 vertrok Lely samen met zijn dochter Bep voor een maand naar de Verenigde Staten om er een reeks lezingen te geven, op uitnodiging van de Netherland-America Foundation die toen net was opgericht.\nLely overleed in 1929 op 74-jarige leeftijd te Den Haag. Hij werd liggend op de grond naast zijn bureau gevonden, waar hij net was begonnen aan een brochure over het toen nog aan te leggen Amsterdam-Rijnkanaal. Hij werd begraven op de Algemene Begraafplaats aan de Kerkhoflaan. Hij heeft de eerste drooglegging \u2013 die van het Wieringermeer \u2013 in 1930 en de sluiting van de Afsluitdijk (1932) niet meer meegemaakt.\nLely is, via zijn zoon Jan en diens dochter Mies, overgrootvader van schrijfster Charlotte Mutsaers.\nLely's plannen.\nHoewel er al honderden jaren voor Lely gesproken werd over de inpoldering van de Zuiderzee, was Cornelis Lely de eerste die een technisch uitvoerbaar plan presenteerde, dat een oplossing bood voor problemen zoals de afwatering van de IJssel. De drooglegging van de Zuiderzee is lang gezien als een wild avontuur, en ook nadat Lely zijn plan presenteerde is er nog lang gediscussieerd over de voor- en nadelen, zoals de economische gevolgen voor vissersdorpen, de prijs van het project en de risico's.\nLely is in staat geweest zijn plan te verwezenlijken doordat hij behalve ingenieur ook een capabel politicus was. Zelfs toen hij in 1913 de drooglegging in het regeringsprogramma kreeg was er nog grote maatschappelijke weerstand. Twee dingen hebben Lely geholpen: de Eerste Wereldoorlog veroorzaakte voedselschaarste, waardoor de extra landbouwgronden die de Zuiderzeewerken op zouden leveren van groot belang werden. De belangrijkste omslag kwam met de watersnood van 1916. De gevolgen van deze watersnood deden de publieke opinie pas beseffen hoe na\u00efef het is om de gevaren van de zee te negeren. Twee jaar later, in 1918, loodste Lely de Zuiderzeewet door het parlement.\nDe visie van Lely was verkorting van de kustlijn. Hij redeneerde dat de verdediging tegen de zee zo sterk was als de zwakste schakel met de vele honderden kilometers kustlijn aan de Zuiderzee erg moeilijk zou zijn om een effectieve waterkering te onderhouden. De Afsluitdijk heeft dit allemaal vervangen door een enkele dam. Deze visie van Lely is later nogmaals toegepast in de Deltawerken, waarbij de kustlijn van Zeeland een groot stuk verkort is. Een aanpak die in de lage landen op veel kleinere schaal al eeuwen werd toegepast.\nEervolle vernoemingen.\nStandbeeld.\nOp 23 september 1954, zijn honderdste geboortedag, is een standbeeld onthuld door koningin Juliana. Het stond toen aan de Noord-Hollandse kant van de Afsluitdijk en is gemaakt door Mari Andriessen. Het beeld is na een grondige opknapbeurt verhuisd naar de omgeving van het monument op de Afsluitdijk. In Lelystad bevindt zich eveneens een standbeeld van Lely, gemaakt door Piet Esser, plus een door Hans van Houwelingen ontworpen basaltstenen zuil van dertig meter hoog, met daarop een afgietsel van het standbeeld van Andriessen.\nVernoeming.\nDe plaatsen Lelystad in Flevoland en Lelydorp en het Lelygebergte in Suriname zijn naar hem genoemd, evenals het gemaal Lely in de Wieringermeer. In Amsterdam is een weg naar hem genoemd, de Cornelis Lelylaan, waar vervolgens station Amsterdam Lelylaan en het Cornelis Lelyplein weer naar zijn genoemd. In Sluiskil werd in 1908 de Minister Lelybrug in gebruik genomen; deze is gesloopt in 1968. Verder zijn er in Nederland straten naar hem vernoemd in Amstelveen, Arnhem, Breda, Deventer, Dordrecht, Ede, Franeker, Harderwijk, Hardinxveld-Giessendam, Heemstede, Heerlen, Huizen, Hulst, Kampen, Leek, Leiden, Lelystad (de Lelybaan), Maarssen, Middenmeer, Nieuwerkerk aan den IJssel, Ridderkerk, Rijswijk, Scheveningen, Sliedrecht, Terneuzen, Velsen, Vlissingen, Waalwijk, Werkendam, Wolvega, Zutphen en Zwijndrecht."}
{"id": "10705", "revid": "1301106", "url": "https://nl.wikipedia.org/wiki?curid=10705", "title": "ANC", "text": ""}
{"id": "10706", "revid": "372", "url": "https://nl.wikipedia.org/wiki?curid=10706", "title": "C. Lely", "text": ""}
{"id": "10707", "revid": "62233132", "url": "https://nl.wikipedia.org/wiki?curid=10707", "title": "Verklaring van Durban", "text": "De Verklaring van Durban (Durban Declaration) is een verklaring van 5000 wetenschappers van gerenommeerde instellingen uit verschillende delen van de wereld waarin zij stellen dat volgens de geldende en algemeen aanvaarde wetenschappelijke inzichten het hiv de oorzaak is van de ziekte aids. \nDe verklaring werd gepubliceerd in het tijdschrift \"Nature\" nummer 406 van 6 juli 2000. De verklaring was een reactie op een controverse rond president Thabo Mbeki van Zuid-Afrika, die contacten had onderhouden met wetenschappers die beweerden dat hiv niet de oorzaak is van aids.\nDe verklaring stelt onder andere: \"Het bewijs dat aids veroorzaakt wordt door hiv-1 of hiv-2 is zuiver, volledig en ondubbelzinnig, en voldoet aan de hoogste wetenschappelijke normen\" (\"The evidence that AIDS is caused by HIV-1 or HIV-2 is clear-cut, exhaustive and unambiguous, meeting the highest standards of science\")."}
{"id": "10708", "revid": "347", "url": "https://nl.wikipedia.org/wiki?curid=10708", "title": "Durban Declaration", "text": ""}
{"id": "10709", "revid": "339003", "url": "https://nl.wikipedia.org/wiki?curid=10709", "title": "\u00c9douard Manet", "text": "\u00c9douard Manet (Parijs, 23 januari 1832 \u2013 aldaar, 30 april 1883) was een 19e-eeuwse Franse kunstschilder en een sleutelfiguur in de overgang van het realisme naar het impressionisme. Met zijn losse schildertoets en vernieuwende onderwerpkeuze stond hij tevens aan de bakermat van de moderne kunst. Zijn vroege meesterwerken, zoals \"Le d\u00e9jeuner sur l'herbe\" en \"Olympia\", zorgden voor veel controverse en inspireerden een generatie jonge impressionistische schilders.\nLevensloop.\nJeugd.\nManet kwam uit een Parijs bourgeois milieu. Zijn vader, Auguste, was rechter en zijn moeder, Eug\u00e9nie-Desir\u00e9e Fournier, was de peetdochter van de latere koning Karel XIV Johan van Zweden. Manet, die erg op zijn ouders gesteld was, schijnt een gelukkige jeugd gehad te hebben, maar hij had een hekel aan school en bleef \u00e9\u00e9n keer zitten. Op school leerde hij zijn trouwe vriend Antonin Proust kennen, die op enkele schilderijen is afgebeeld, in 1897 het boek \"Souvenirs de Manet\" (\"Herinneringen aan Manet\") publiceerde en de oom was van de schrijver Marcel Proust.\nZijn vader wilde dat hij ook rechten ging studeren, maar zelf wilde de jonge Manet kunstenaar worden. Hij werd hierin gestimuleerd door zijn oom Charles Fournier. Manets vader meende dat hij ook naar zee kon gaan en stuurde hem op zijn zestiende op een reis van een half jaar naar Rio de Janeiro. Manet vond het aan boord erg saai en zat dan ook uren achtereen te tekenen. Bij thuiskomst begon zijn carri\u00e8re als schilder: hij schreef zich in januari 1850 samen met Proust in als leerling van Thomas Couture en als kopiist in het Louvre. In het Louvre en tijdens reizen naar Nederland en Itali\u00eb bracht Manet veel tijd door met het kopi\u00ebren van oude meesters, die hem later ook vaak tot inspiratie dienden (zie onder).\nStudietijd.\nCouture, die in 1847 naam had gemaakt met het gigantische doek \"Les Romains de la d\u00e9cadence\", hield zich afzijdig van de offici\u00eble, competitiegerichte kunstacademies, de \"\u00c9coles\". Hij vond dat deze zich te veel op details richtten en probeerde zijn studenten het belang van spontaniteit en frisheid bij te brengen. Ook meende hij dat kunstenaars eenzame genie\u00ebn waren, een romantisch idee dat veel jongeren aansprak. Niettemin had Manet, die toch zes jaar zijn leerling bleef, vaak aanvaringen met hem. Hoewel Manet het ook vakinhoudelijk dikwijls met Coutures lessen oneens was, heeft Couture toch veel invloed op hem gehad. Dit zou vooral gelden voor Manets Spaans geori\u00ebnteerde werk (zie later). Naast de lessen van Couture bezocht Manet in Parijs de \"Acad\u00e9mie Suisse\".\nIn 1849 begon Manet een verhouding met de Nederlandse Suzanne Leenhoff, toentertijd de pianolerares van zijn broers. In 1853 werd haar onwettige zoon L\u00e9on geboren, die daarna doorging voor haar jongere broer. Omdat Manet door zijn syfilis (zie onder) waarschijnlijk onvruchtbaar was, was hij vermoedelijk niet de biologische vader; mogelijk was Manets vader dat. Op 28 oktober 1863 trouwden Manet en Suzanne in Zaltbommel. Uit het huwelijk werden geen kinderen geboren. Manet heeft Suzanne en L\u00e9on enige malen geschilderd.\nManets carri\u00e8re.\nNa zijn tijd bij Couture bood Manet zijn schilderij \"De absintdrinker\" uit 1859 aan aan de \"Salon\", de belangrijke jaarlijkse kunsttentoonstelling. In die tijd waren er nauwelijks andere gelegenheden voor schilders om hun werk aan het publiek te tonen. De jury van de \"Salon\" weigerde het doek, ten eerste omdat het een dronken man toonde en ten tweede omdat delen ervan een onaffe en vage indruk maakten. Ook Couture vond het slecht.\nHet doek toont al wat Manets voornaamste onderwerp zou zijn: het moderne Parijse leven. Manet was een \"fl\u00e2neur\", die vaak de trendy caf\u00e9s frequenteerde, altijd keurig gekleed (er zijn overigens aanwijzingen dat onder dat joviale uiterlijk een erg neurotische man schuilging, iets wat sommigen ook in zijn werk menen terug te zien). Dit heeft sterk te maken met het concept van \"het heldendom van het moderne leven\" van de dichter Baudelaire, een goede vriend van Manet. In 1862 maakte Manet het doek \"Muziek in de Tuilerie\u00ebn\", dat een grote groep rijke mensen toont in dit Parijse park, onder wie Manet zelf en vrienden en familieleden. Net als bij \"De absintdrinker\" zijn bepaalde stukken scherp en andere, ook op de voorgrond, onscherp, en critici waren dan ook weer furieus.\nIn de jaren 1860 maakte Manet veel werk met Spaanse thema's. Al in de jaren 1840 waren Spaanse schilderijen in de mode in Parijs; Manet moet deze in het Louvre gezien hebben. Zijn werk \"De Spaanse zanger\" uit 1860 was zijn eerste succes in de \"Salon\". In 1864 exposeerde hij er \"Episode d'un Course de Taureaux\" (\"Incident tijdens een stierengevecht\"). Na zijn bezoek aan Madrid in 1865 werd hij vooral be\u00efnvloed door Diego Vel\u00e1zquez. In navolging van de Spaanse meester maakte Manet een serie schilderijen van \"bedelaar-filosofen\", die hij in 1867 exposeerde tijdens de Wereldtentoonstelling. Omdat zijn werk daar afgewezen werd, deed hij dit in een eigen paviljoen, net als Courbet. Manet werd ook be\u00efnvloed door de Japanse kunst, die in die tijd voor het eerst populair werd in Frankrijk.\nIn 1863 was er zoveel protest over het oordeel van de jury van de \"Salon\" dat keizer Napoleon III een speciale, gelijktijdige tentoonstelling van de geweigerde werken verordonneerde, de beroemde \"Salon des Refus\u00e9s\". Manet toonde er drie werken, waarvan het bekendste \"D\u00e9jeuner sur l'Herbe\" is (\"Lunch op het gras\"). Het toont een picknick van twee eigentijds geklede mannen (een broer van Manet en zijn zwager Ferdinand Leenhoff) en een naakte en een halfnaakte vrouw. De stand van de drie figuren op de voorgrond is een overduidelijke verwijzing naar \"Het Oordeel van Parijs\" van Rafa\u00ebl, dat Manet kende in een kopie van de kopergraveur Marcantonio Raimondi en de reproducties uit Charles Blanc's \"Histoire des peintres de toutes les \u00e9coles\", maar het is ook ge\u00efnspireerd door \"Pastoraal Concert\" van Titiaan. Critici waren er furieus over; zij vonden dat Manets \"picknick\" deze Renaissance-werken ontheiligde door ze te \"citeren\" in een moderne context, waarbij gewone, moderne mensen de plaats innamen van goden en nimfen. In tegenstelling tot wat bij die oudere doeken het geval was, was het voor toeschouwers onduidelijk waarom de vrouwen naakt waren.\nIn 1865 durfde de jury van de \"Salon\" niet te veel werken te weigeren, zodat ook Manets \"Olympia\" geaccepteerd werd, een naakt ge\u00efnspireerd op Titiaans \"Venus van Urbino\". De kritiek leek op die op \"D\u00e9jeuner\": in Manets versie was het te duidelijk dat de naakte vrouw in kwestie een prostituee voorstelde. Een ander punt was dat het model, hetzelfde als in \"D\u00e9jeuner\", bekend was in Parijs. Victorine Meurent, die overigens zelf ook schilderde, was Manets favoriete model. De schrijver Zola verdedigde Manets werk en werd als dank door hem rond 1867 geportretteerd. In 1873 maakte Manet het schilderij \"Le Bon Bock\" (\"Het goede glas bier\"), dat een gezette, pijprokende, bierdrinkende man toont en duidelijk ge\u00efnspireerd is door het werk van Frans Hals. Dit viel zeer in de smaak, zelfs bij de meest conservatieve critici.\nManet had weinig op met historische onderwerpen, maar hij maakte wel schilderijen over politieke gebeurtenissen in zijn eigen tijd, bijvoorbeeld die in Mexico in de jaren 1861-1867. Tijdens de oorlog van 1870-'71, tussen Frankrijk en Pruisen, was Manet lid van de Franse Nationale Garde, met de opdracht Parijs te verdedigen, maar hij is nooit direct betrokken geweest bij een gevecht. Aansluitend, in 1871, was hij betrokken bij de \"Parijse Commune\". Hij was lid van een commissie van kunstenaars in de \"Commune\", waarvan Courbet voorzitter was. Na de afslachting door het Franse leger van minstens 20.000 \"communards\" heeft Manet daarvan tekeningen gemaakt.\nDe impressionisten.\nManet wordt vaak beschouwd als impressionist, maar daar is zeker in de periode tot 1874 veel op af te dingen. Hoewel zijn thema's vaak controversieel waren, hield hij lang vast aan een traditioneel-realistische stijlopvatting en een geheel eigen werkwijze. Zo werkte hij bijvoorbeeld vooral in zijn atelier, weinig \"en plein air\" (in de openlucht). Ook was zijn kleurenpalet, zeker in het begin van zijn carri\u00e8re, minder helder en gebruikte hij veel zwart. Hoewel Manet niet als leider van de impressionisten gezien wilde worden, bleven de jonge avant-gardisten toch tegen hem opkijken. Zij zagen in hem een aanvoerder in de strijd tegen de vastgeroeste \"\u00c9coles\" en vonden dan ook bijvoorbeeld dat hij met \"Le Bon Bock\" te veel concessies deed.\nIn 1874 vond de eerste impressionistische tentoonstelling plaats, maar Manet nam de uitnodiging die hij had gekregen niet aan. Niettemin zou hij de impressionisten nooit verloochenen, integendeel: geleidelijk vond er steeds meer toenadering plaats. In 1874 bracht hij zelfs samen met Renoir en Monet schilderend de zomer door in Gennevilliers en Argenteuil, buitenboorden aan de Seine, nabij Parijs. In die periode zou Manet meer dan ooit tevoren teken geven van zijn ontvankelijkheid voor de principes van het impressionisme. Hij kiest voor een licht palet en heldere kleuren en schildert voor het eerst ook veelvuldig in de buitenlucht. Ook werd zijn toets losser en zijn werkwijze vluchtiger, waar hij eerder van zijn modellen altijd verlangde dat ze langdurig voor hem poseerden.\nOver de toen nog onbekende Monet zou Manet in 1865 gezegd hebben: \"Wie is die Monet, wiens naam zo lijkt op de mijne en die zo profiteert van mijn beruchtheid?\" In de zomer van 1874 waren ze beste vrienden en maakte Manet een schilderij van Monet, terwijl deze aan het werk is op zijn \"atelierboot\" op de Seine bij Argenteuil. In dezelfde zomer maakte hij ook een schilderij van Monets vrouw Camille en hun zoon Jean bij de Seine. Beide werken zijn onmiskenbaar impressionistisch. De techniek van het weergeven van water heeft Manet duidelijk van Monet overgenomen.\nIn 1868-1869 schilderde Manet \"Le Balcon\", dat naar een werk van Goya uit 1812 verwijst. Een van de figuren is Berthe Morisot, een jonge schilderes die hij kort daarvoor in het Louvre ontmoet had. Vermoedelijk hebben ze geen intieme relatie met elkaar gehad, maar ze waren wel erg op elkaar gesteld. In 1874 trouwde Morisot met Manets jongere broer Eug\u00e8ne. Morisot hoorde bij de impressionisten en zou enige invloed op Manets werk hebben gehad.\nManets laatste jaren.\nTijdens de \"Salon\" van 1881 kreeg Manet een medaille, de \"L\u00e9gion d'Honneur\", de erkenning die hij altijd al gewild had. In 1882 maakte hij het doek \"Een bar in de Folies-Berg\u00e8re\", dat geldt als zijn laatste meesterwerk.\nManet stierf aan de ziekte \"locomotorische ataxie\", die het centraal zenuwstelsel aantast en verlamming veroorzaakt. De oorzaak was syfilis, die Manet mogelijk al in 1848 had opgelopen. Het laatste half jaar van zijn leven had Manet bijna voortdurend pijn.\nVlak voor zijn dood in 1883 kreeg hij ook nog koudvuur in zijn been, dat afgezet moest worden. Antonin Proust sprak op de begrafenis en Monet en Zola droegen de kist. Verder waren onder meer Alfred Sisley, Camille Pissarro, Pierre Renoir en Eug\u00e8ne Boudin aanwezig. Hij werd begraven op het Cimeti\u00e8re de Passy in Parijs.\nSchilderijen.\nStillevens.\nManet heeft gedurende zijn carri\u00e8re vele stillevens geschilderd. Hij was het dan ook niet eens met de gevestigde orde van de \"\u00c9coles\", die stillevens in de laagste categorie plaatste. Ondanks hun grote kwaliteit hebben deze doeken echter nooit zo veel aandacht gekregen als zijn meer controversi\u00eble werk. Bekende voorbeelden zijn \"Stilleven met karper\" uit 1864 en \"Een bundel asperges\" uit 1880.\nTevens schilderde Manet minstens zeven keer pioenrozen, die tot zijn favoriete bloemensoorten hoorden en die hij zelf ook kweekte. In andersoortig werk, bijvoorbeeld in \"D\u00e9jeuner\", gebruikte Manet vaak stillevenobjecten om te benadrukken dat een sc\u00e8ne in zijn eigen tijd gesitueerd was.\nLatere bewerkingen van schilderijen.\nManet bewerkte soms schilderijen die hij jaren eerder had gemaakt. In 1867 voegde hij bijvoorbeeld 40 cm doek toe aan \"De Absintdrinker\" uit 1859 en in 1873 voegde hij L\u00e9on toe aan een schilderij uit 1865. Daarnaast ontleende hij zijn inspiratie soms ook tamelijk direct aan werk van anderen: zijn bekende \"Le dejeuner-sur-l'herbe\" is een bijna directe kopie van een detail op Marcantonio Raimondi's \"Oordeel van Paris\".\nSchilderstijl.\nManet hoorde niet bij een bepaalde stroming of beweging. Zijn werken worden ingedeeld bij het realisme en het impressionisme.\nLeerlingen.\nManet heeft maar \u00e9\u00e9n leerling gehad, Eva Gonzal\u00e8s."}
{"id": "10711", "revid": "211114", "url": "https://nl.wikipedia.org/wiki?curid=10711", "title": "Salon", "text": "Overig.\nook:"}
{"id": "10713", "revid": "211114", "url": "https://nl.wikipedia.org/wiki?curid=10713", "title": "Koene Dirk Parmentier", "text": "Koene Dirk Parmentier (Amsterdam, 27 september 1904 - Tarbolton (Schotland), 21 oktober 1948) was een piloot van de Koninklijke Luchtvaart Maatschappij (KLM).\nParmentier werkte van 1920 tot 1924 bij Fokker. Tijdens zijn militaire dienst haalde hij in 1927 zijn vliegbrevet, waarna hij in 1929 in dienst trad bij de KLM.\nIn 1934 vloog Parmentier als gezagvoerder van de Douglas DC-2 met registratienummer \"\", de \"Uiver\", in de Londen - Melbourne race van Engeland naar Australi\u00eb. De \"Uiver\" was het eerste vliegtuig van de KLM dat volledig uit metaal bestond. Met het enige 'grote' passagierstoestel dat aan de bijna 20.000 kilometer lange luchtrace meedeed, behaalde Parmentier met zijn bemanning een eervolle tweede plaats.\nNa het uitbreken van de Tweede Wereldoorlog week Parmentier op 13 mei 1940 met de DC-3 \"Zilverreiger\" () uit naar Engeland. Daar gaf hij leiding aan de KLM-bemanningen die met een aantal DC-3's en \u00e9\u00e9n DC-2 naar Engeland uitgeweken waren en door BOAC ingezet werden op de lijndienst Bristol-Lissabon.\nOp 19 april 1943 werd de DC-3 \"Ibis\" (), met gezagvoerder Parmentier, op weg van Lissabon naar Bristol door zes jagers van de Luftwaffe beschoten. Parmentier en zijn bemanning wisten te ontkomen, het lukte hen om het beschadigde vliegtuig met ongedeerde passagiers in Engeland aan de grond te zetten.\nVoor zijn verdiensten tijdens de oorlog kreeg Parmentier verschillende militaire onderscheidingen uitgereikt, waaronder de benoeming op 18 maart 1943 tot Officier in de Orde van het Britse Rijk (OBE) voor zijn inzet en leiding geven aan de 'KLM sectie' binnen BOAC onder zeer moeilijke omstandigheden en het Vliegerkruis (24 juni 1943) vanwege zijn optreden tijdens de aanval op 19 april 1943.\nNa de oorlog werd hij bij KLM eerst chef vliegdienst en korte tijd later hoofd vliegbedrijf.\nIn de nacht van 20 op 21 oktober 1948 verongelukte Parmentier met de Lockheed Constellation \"Nijmegen\" () bij het vliegveld Prestwick in Schotland, toen het toestel tijdens slecht weer een hoogspanningskabel raakte en daarna neerstortte.\nParmentier ligt begraven op de begraafplaats Rhijnhof in Leiden.\nIn de televisieserie \"Vliegende Hollanders\" (2020) wordt hij ook genoemd.\nDe Noord-Brabantse rozenkweker Jacobus Verschuren vernoemde eind jaren dertig een roos naar Parmentier, \"Aviator Parmentier\", waaraan in 1941 octrooi werd verleend voor de Amerikaanse markt."}
{"id": "10715", "revid": "474", "url": "https://nl.wikipedia.org/wiki?curid=10715", "title": "Dvd", "text": "Een dvd is een digitaal optisch formaat in de vorm van een optische schijf met een diameter van 12 centimeter. Het is uitgevonden in 1995 door Philips, Sony, Toshiba, en Panasonic, en werd in 1997 in Nederland ge\u00efntroduceerd. Het medium kan elke vorm van digitale gegevens opslaan en wordt veel gebruikt voor het aanbieden van films en software, of het opnemen van televisiebeelden. Een dvd heeft een veel hogere opslagcapaciteit dan een cd terwijl de afmeting gelijk is.\nDe afkorting dvd staat voor Digital Versatile Disc. In eerste instantie stond de benaming voor \"Digital Video Disc\", vanwege de doelstelling een formaat voor opslag van video te ontwikkelen. Later in de eindfase bleek dat er meer mogelijkheden waren voor dit formaat, en omdat de afkorting dvd al behoorlijk was ingeburgerd, koos men om de naam te veranderen in \"Digital Versatile Disc\" (letterlijk \"digitale veelzijdige schijf\").\nGebruik.\nDe dvd wordt zowel gebruikt voor het distribueren van speelfilms als voor het distribueren en opslaan van computersoftware en gegevens. Het is hiermee de opvolger van videosystemen zoals VHS. In het buitenland waren vooral eind jaren 90 de video-cd (vcd) en laserdisk lange tijd populair. Deze formats hebben zich echter als een wereldwijde standaard niet kunnen bewijzen. De dvd slaagde hier echter wel in. In computers is het de opvolger van de cd-rom-technologie (inclusief cd-r en cd-rw) in combinatie met het gebruik van het video-cd-formaat. De audio-cd is echter nooit vervangen door de dvd. Wel bestaat er de super audio compact disc als alternatief voor de dvd-audio. Een dvd wordt meestal opgeborgen in een plastic dvd-box. Speciale uitgaven werden soms uitgebracht in een steelbook-dvd-box, een metalen variant van de dvd-box met dezelfde afmetingen.\nProductie.\nDe voorbespeelde dvd's worden op dezelfde manier geproduceerd als cd's: met een laser worden via spiegeltjes en een lens kleine putjes in een plastic schijf gebrand, waardoor een patroon van minuscule putjes ontstaat. De spoorbreedte, de afmetingen van de putjes en de onderlinge afstand zijn kleiner dan die van een cd. Een dvd heeft een afstand tussen de sporen van 0,74 micrometer, tegenover 1,6 micrometer op een cd. De technologie van de dvd-speler en de dvd-recorder is vergelijkbaar met die van de cd; er wordt echter een laser gebruikt met een kortere golflengte en een sterker objectief, waardoor kleinere details gelezen kunnen worden.\nGeschiedenis.\nIn 1990 ontwikkelden Toshiba en Time Warner een opvolger van de succesvolle compact disc (cd), genaamd SuperDisc (SD). De ontwikkelaars van de compact disc, Philips en Sony, wilden de gunstige marktsituatie niet verstoren met een opvolger en keken de kat langdurig uit de boom. Op het Philips Natuurkundig Laboratorium werd door de deskundigen nagedacht over een opvolger. In 1994 presenteerden Philips en Sony de MultiMedia CD (MMCD). De capaciteit (speelduur) van SD was aanzienlijk hoger, namelijk 5 in plaats van 3,6 gigabyte, dan die van MMCD, echter de MMCD zou meer compatibel zijn met cd. Beide kampen namen hun posities in en het zag ernaar uit dat de 'formatsoorlog' van VHS en Betamax zou worden herhaald. Na verloop van tijd zagen Philips en Sony in dat hun voorstel het niet zou halen, en men gooide de handdoek in de ring door Toshiba's SD-formaat te accepteren, op \u00e9\u00e9n uitzondering na: men wilde beslist niet de fysieke broncode van SD in de gezamenlijke standaard. Philips/Sony drongen sterk aan op de broncode, EFMPlus, die Kees Schouhamer Immink had ontworpen voor de MMCD, omdat die het mogelijk maakt de bestaande cd-servotechnologie toe te passen.\nDe president van IBM, Lou Gerstner, assisteerde in de onderhandelingen tussen de twee kemphanen, en adviseerde de broncode EFMPlus te accepteren. Uiteindelijk gingen de elektronicafabrikanten overstag en accepteerden ze deze modificatie. De gezamenlijke standaard, dvd, werd in september 1995 beklonken. De capaciteit van dvd is 4,7 gigabyte in plaats van de oorspronkelijke 5 gigabyte daar EFMPlus 6 procent meer overhead nodig heeft om de betere speelbaarheid te garanderen. Er werd echter ook een \"dubbellaags\"-uitvoering ontwikkeld, met een capaciteit van 8,5 GB.\nDe opmars van de dvd werd in 2003 nog gehinderd door:\nIn 2004 was alleen het tweede punt nog van toepassing, aangezien de dvd-recorders aanzienlijk goedkoper waren geworden, zowel de zogenaamde standalone-versies als de dvd-recorders voor gebruik in of bij een computer.\nIn 2005 werd ook het tweede punt naar de achtergrond verdrongen, aangezien dvd-branders van de derde generatie met beide formats overweg konden.\nIn 2006 is de dvd volledig ge\u00efntegreerd in de consumentenmarkt. De schijfjes zijn betaalbaar, evenals de recorders. Een dvd-speler kost zo'n vijftig euro en een recorder circa 150. Inmiddels wordt ook steeds meer gebruikgemaakt van de double-layer-dvd.\nTeleurgesteld in de verdeelsleutel van de dvd-royalty's, begonnen Philips en Sony al binnen een jaar aan de ontwikkeling van de Blu-ray Disc, die acht jaar later, in 2003, door Sony op de markt werd gebracht. Er zijn in 2005 twee kampen ontstaan die vochten om de opvolger van de dvd te worden. Dat was aan de ene kant blu-ray gesteund door Philips, Sony, Matsushita Electric en Apple, en aan de andere zijde was er hd-dvd gesteund door Toshiba, NEC en Microsoft. In 2008 werd het pleit beslecht in het voordeel van blu-ray, dat meer en meer zijn intrede doet als opvolger van de dvd.\nDoor onder meer de kortere golflengte van blauw licht en verdere verbeteringen kan deze uiteindelijk 25 gigabyte aan gegevens bevatten (50 GB bij gebruik van dubbellaagse schijven). Deze capaciteiten zijn nodig om speelfilms in de nieuwe \"hoge definitie\"-norm op te slaan.\nTevens wordt gewerkt aan een dvd met 3D-lasertechnieken voor een nog grotere opslapcapaciteit, zie Two-Photon 3-D Optical Data Storage system.\nFormats.\nDe opslagcapaciteit van een \"single layer\" dvd is 4,7 gigabyte wat overeenkomt met 4,38 gibibyte. Deze dvd kan ongeveer 120 minuten beeld en geluid bevatten afhankelijk van de beeldkwaliteit en het aantal geluidssporen. De eenheidssnelheid (1x) voor het lezen van een dvd is 1,38 megabyte per seconde.\nEr kunnen drie typen dvd's worden onderscheiden:\nFilms worden in Europa in het PAL-formaat op de schijven opgeslagen. Hoewel de afkorting PAL niets zegt over de frequentie en resolutie, houdt dit \"de facto\" in dat de snelheid 25 beelden per seconde is, en het beeldformaat 720 \u00d7 576 pixels (625 analoge beeldlijnen) heeft.\nDit formaat wordt over het algemeen superieur beschouwd aan het Amerikaanse NTSC-formaat. De beeldsnelheid ligt hierbij wel hoger, met 30 beelden per seconde, maar de resolutie lager: 720 \u00d7 480 pixels (525 analoge beeldlijnen).\nSinds 2004 zijn er ook beschrijfbare dubbellaags schijfjes te verkrijgen en schrijvers die dit ondersteunen. Deze schijfjes bevatten twee beschrijfbare lagen, waardoor de capaciteit sterk is toegenomen. In tegenstelling tot cd's kunnen dvd's ook dubbelzijdig zijn. De schijfjes kunnen dus een of twee kanten en een of twee lagen hebben. De opslagcapaciteit wordt bepaald door het type.\nEr zijn ook nog varianten met een kleinere diameter (8 cm), die vooral in camcorders worden gebruikt.\nOnderscheidende kenmerken van de formats zijn:\nDe dvd-rom kan in vrijwel alle spelers worden afgespeeld. De dvd-ram leek een kansrijk formaat voor computertoepassingen, maar lijkt door de ontwikkelingen te zijn ingehaald. Dit formaat was niet compatibel met dvd-spelers, en is mede daardoor naar de achtergrond gedrongen. De dvd-r/rw en dvd+r/rw vormden twee concurrerende kampen. Dvd's waren niet zonder meer uitwisselbaar tussen beide kampen, tenzij een speler of schrijver beide formats ondersteunde. Inmiddels is dit laatste de standaard geworden. De strijd tussen deze formats is dus beslecht zonder winnaars of verliezers: beide formats worden overal aangeboden en breed ondersteund door spelers en schrijvers.\nDe capaciteit van een dvd wordt altijd in decimale eenheden weergegeven. Zo heeft een \"4,7 GB\"-dvd een capaciteit van ongeveer 4,38 GiB. De capaciteit van een cd-rom daarentegen wordt altijd in binaire eenheden weergegeven, hoewel decimale SI-eenheden gehanteerd worden. Zo heeft een \"700 MB\"-cd een capaciteit van ongeveer 700 MiB.\nRegiocode.\nDvd-films kunnen een regiocode bevatten die bepaalt voor welke gebieden van de wereld het materiaal bestemd is. De licentie voor commerci\u00eble dvd-spelers schrijft voor dat de spelers alleen dvd's met hun eigen regiocode mogen afspelen. Op die manier kunnen filmmaatschappijen om commerci\u00eble en logistieke redenen de prijzen van dvd's in verschillende delen van de wereld beheersen. Veel Europese dvd-spelers negeren echter de regiocode of kunnen erop worden aangepast. In de Verenigde Staten is dat volgens de licentievoorwaarden van de fabrikant wettelijk verboden. De regiocodering voor dvd-spelers in Benelux is 2\nRegiocodering \"0\" kan op iedere dvd-speler worden afgespeeld. Er zijn meestal goedkope \"0\"-spelers op de markt gekomen vanwege de wereldwijde distributie die ook niet-\"0\"-dvd's kunnen afspelen, maar er zijn ook filmdistributeurs die erna als tegenmaatregel met dvd's zonder \"0\" zijn gekomen die op \"0\"-dvd-spelers dan weer \"niet\" kunnen afspelen. Er bestaan ook dvd's met meerdere regiocoderingen, bv. coderingscombi \"2\"&amp;\"5\" voor de dvd-/filmversie die in heel Europa/Afrika worden verkocht.\nEen andere barri\u00e8re voor internationaal gebruik is de taal. Een speelfilm op dvd heeft vaak alleen ondertiteling of nasynchronisatie in de taal van het land waar de dvd verkocht wordt, hoewel het heel goed mogelijk is dat een dvd voor de wereldwijde markt geschikt is, waarbij de gebruiker tijdens het afspelen de taal van ondertiteling en audio kan kiezen.\nToepassingen.\nDe dvd wordt voor allerlei toepassingen gebruikt, bijvoorbeeld voor:\nSchrijfwijze.\nDe offici\u00eble schrijfwijze van de afkorting in het Nederlands is \"dvd\" (bron: \"Groene Boekje\"). De schrijfwijze \"DVD\" komt echter ook voor, maar is formeel dus onjuist gespeld."}
{"id": "10717", "revid": "5486", "url": "https://nl.wikipedia.org/wiki?curid=10717", "title": "CD-RW", "text": ""}
{"id": "10718", "revid": "63434", "url": "https://nl.wikipedia.org/wiki?curid=10718", "title": "Cd-r", "text": "Een cd-r (compact disc-recordable) is een variant van de compact disc, uitgevonden door Philips en Sony. De cd-r is een optische schijf met de eigenschap write once read many (WORM), dat wil zeggen eenmalig te beschrijven en vele malen te lezen. Dit in tegenstelling tot de cd-rw, die steeds opnieuw beschreven kan worden. Dit beschrijven kan met een cd-brander.\nGeschiedenis.\nDe specificaties van de cd-r waren voor het eerst gepubliceerd door Philips en Sony in het 'orange book'. De cd-r werd daar nog aangeduid met cd write-once (WO).\nEen gebrande cd-r is (in theorie) volledig compatibel met de Audio-cd-standaarden, waarvan de specificaties beschreven staan in de 'red book' en met de cd-romstandaarden, waarvan de specificaties beschreven staan in de 'yellow book'. Soms kan het voorkomen dat hardware gebaseerd op de Audio-cd-specificaties niet goed een cd-r kan lezen.\nSnelheden.\nHieronder staat een tabel met informatie over de snelheden van het branden van een cd-r.\n(noot) Bij hogere brandsnelheden wordt er relatief meer tijd gebruikt voor het indelen van bestanden en nummers. Hierdoor duurt het brandproces langer dan in theorie mogelijk is.\nOok wordt er bij brandsnelheden van boven de 20X gebruikgemaakt van het \"Zoned-CLV\"-principe. Dit principe houdt in dat de maximumsnelheid alleen bereikt wordt aan de buitenste randen van de cd-r. Met dit principe is geen rekening gehouden in de bovenstaande tabel."}
{"id": "10719", "revid": "33107", "url": "https://nl.wikipedia.org/wiki?curid=10719", "title": "DVD-ROM", "text": ""}
{"id": "10720", "revid": "266355", "url": "https://nl.wikipedia.org/wiki?curid=10720", "title": "Dvd-ram", "text": "Dvd-ram (Engels: \"Digital Versatile Disc \u2013 Random Access Memory\") is in 1996 door het Dvd-Forum als een van de offici\u00eble dvd-formaten gespecificeerd, oorspronkelijk bedoeld voor de opslag van digitale data. Dvd-ram-schijfjes zijn sinds 1998 in gebruik in computers, in videorecorders en in camcorders. Op dit moment is het dvd-ram-formaat vooral in Japan en Noord-Amerika erg populair, terwijl dvd-ram in Europa veel minder goed bekend en verkrijgbaar is. \nGeschiedenis.\nDvd-ram is de oudste beschrijfbare dvd-variant. De eerste dvd-drives die ook data konden schrijven waren eind jaren negentig dan ook meestal dvd-ram-drives. Door de opkomst van dvd-r, die gemakkelijker afspeelbaar waren in andere dvd-spelers, verdween dvd-ram naar de achtergrond. Met de opkomst van het gebruik van dvd-ram in dvd-recorders lijkt het medium echter weer opnieuw aan populariteit te winnen. Daarnaast ondersteunen de nieuwste dvd-branders van merken zoals LG, Toshiba, TEAC, NEC, Pioneer en Samsung tegenwoordig vaak ook dvd-ram, echter wel meestal zonder cartridge. \nIn 2006 was in Nederland het gebruik van dvd-ram in dvd-recorders om televisieprogramma's op te nemen het populairst, gevolgd door het gebruik van dvd-ram als back-upmedium voor computerdata.\nTypen dvd-ram.\nEr zijn verschillende typen dvd-ram, onder te verdelen naar fysieke grootte, opslagcapaciteit, verpakking en schrijfsnelheid.\nDe dvd-ram specificatie maakt een onderscheid tussen de volgende soorten:\nDe klassieke 12cm-dvd-ram.\nDvd-ram-schijven met een cartridge zijn duurder dan die zonder beschermende cartridge. De meeste moderne multi-dvd-branders kunnen vaak alleen met dvd-ram zonder cartridge omgaan. Sommige dvd-video-recoders (bijvoorbeeld van het merk Panasonic) kunnen wel omgaan met dvd-ram-catridges.\nDe kleinere 8cm-mini-dvd-ram.\nDe mini-dvd-ram werd later ontwikkeld en wordt vooral in camcorders gebruikt. De mini-dvd-ram maakt het mogelijk om kleinere en compactere camcorders te maken. Daarnaast ontbreekt de plek voor het gebruikelijke dvd-laadsysteem. Daarom is de mini-dvd-ram in een U-vormige houder ingebouwd, de zogenaamde 'DVD round holder'. De mini-dvd-ram heeft bij dubbelzijdig gebruik een capaciteit van 2,8 GB wat in de praktijk neerkomt op zo'n 120 minuten MPEG-2-gecomprimeerde video."}
{"id": "10721", "revid": "231402", "url": "https://nl.wikipedia.org/wiki?curid=10721", "title": "Dvd-r", "text": "Een dvd is een optische schijf met een diameter van 12 cm waarop digitale gegevens vastgelegd kunnen worden. Er zijn twee types dvd: de dvd-r en de dvd+r. Beide types worden gesteund door andere fabrikanten.\nAanhangers van het dvd-r-formaat:\nDe beschrijfbare dvd+r's worden momenteel in Nederland het meest verkocht. Een voordeel van de dvd+r is dat deze technisch voorloopt op de DVD-R en dat videobewerken rechtstreeks mogelijk is vanaf een herschrijfbare dvd+r (oftewel een dvd+rw). Dvd-r heeft als voordeel dat het door meer dvd-spelers wordt ondersteund.\nDe dvd-r heeft een net iets grotere opslagcapaciteit dan de dvd+r; 4,382 GiB tegenover 4,377 GiB.\nNaast de dvd-r is er ook de dvd-rw. Deze heeft dezelfde specificaties als de dvd-r, maar kan ook gewist en weer opnieuw beschreven worden."}
{"id": "10722", "revid": "315413", "url": "https://nl.wikipedia.org/wiki?curid=10722", "title": "Dvd-rw", "text": "Een dvd is een optische schijf van 12 cm doorsnede, die beschreven kan worden met digitale gegevens. De dvd is in te delen in de dvd-r en de dvd+r. Naast de dvd-r is er ook de dvd-rw. Deze heeft als voordeel dat de schijf weer gewist en opnieuw beschreven kan worden, in tegenstelling tot de dvd-r.\nDe dvd-rw heeft dezelfde specificaties als de dvd-r."}
{"id": "10725", "revid": "811889", "url": "https://nl.wikipedia.org/wiki?curid=10725", "title": "Playbackshow", "text": "Een playbackshow is een evenement waarbij mensen zich voordoen als een bekende artiest en zijn muziek playbacken.\nHenny Huisman's Playback Show.\nIn Nederlandstalig taalgebied was de bekendste playbackshow de gelijknamige Playback Show voor het eerst in 1983 uitgezonden door de KRO. De vaste presentator was Henny Huisman. Panelleden waren onder andere Frans Halsema, Anne van Egmond, Bob Bouma, Pierre van Ostade, Tineke Verburg, Eddy Becker, Josine van Dalsum, Tineke de Nooij, Mieke Benda en Karel Prior. Bij elke show waren drie panelleden die op een knop konden drukken: \"WEG\" of \"BLIJF\". Drukte iemand op \"WEG\" dan was er nog 10 seconden om verder te gaan, tenzij iemand anders op \"BLIJF\" drukte waarbij de teller weer op 0 kwam. Drukte het derde panellid dan op \"WEG\" dan had de \"playbacker\" nog 10 seconden. De winnaar werd bepaald aan de hand van de tijd dat men mocht blijven \"playbacken\", met een maximum van drie minuten. Het geheel werd gevisualiseerd door een enorme bandrecorder die onderdeel van het decor was. De kandidaten verzorgden de kleding zelf.\nIn elke uitzending, van circa 55 minuten, traden steeds zes \"playback\"acts op. In latere seizoenen traden er zowel \"playbackers\" als \"soundmixers\" op (live gezongen), de naam werd dan ook \"Soundmix-/Playbackshow\". Het item met de bandrecorder verdween gaandeweg en de juryleden konden dan ook niet meer op een knop drukken.\nElke uitzending werd ergens anders opgenomen, meestal in sportcomplexen.\nIn de eerdere seizoenen waren er rubrieken als Bekende Nederlanders, Bijzondere Nederlanders. In de laatste rubriek deden mensen bijvoorbeeld een dier na of een ander speciaal kunstje met hun stem of lichaam.\nMet de komst van de commerci\u00eble omroepen is het programma later verhuisd naar RTL 4.\nSpin-offs.\nDe \"Soundmixshow\" is een spin-off van de \"Playback Show\" waarbij er wel \"echt\" wordt gezongen. Ook de \"Sterrenplaybackshow\" en de \"Mini-playbackshow\" zijn spin-offs, waarbij er respectievelijk door bekende mensen en door kinderen geplaybackt wordt. De \"Sterrenplaybackshow\" werd veel minder frequent uitgezonden dan de andere shows.\nPrijzen.\nDe show won in 1985 de Gouden Televizier-Ring voor het beste programma op de Nederlandse televisie van dat jaar."}
{"id": "10726", "revid": "123296", "url": "https://nl.wikipedia.org/wiki?curid=10726", "title": "Aborigines (Australi\u00eb)", "text": "Aborigines (vaak ook Aboriginals genoemd) zijn de eerste menselijke bewoners van het Australische continent en hun afstammelingen. Het woord Aborigines stamt van het Latijnse \"ab origine\" hetgeen \"vanaf de oorsprong\" betekent, dus de \"oorspronkelijke bewoners\" in Australi\u00eb.\nGeschiedenis.\nAustrali\u00eb maakte oorspronkelijk deel uit van de Sahoel (de zgn. Australische Plaat), en vormde \u00e9\u00e9n geheel met Nieuw-Guinea.\nVolgens de meest recente archeologische vondsten bevolkten de voorouders van de Aborigines en de Papoea's dit continent vanuit Afrika via de Soendaplaat omstreeks 58.000 jaar geleden.\nOp dat moment in de ijstijd lag de zeespiegel veel lager dan nu (ca. 150 meter), waardoor het grootste deel van de zee tussen Zuidoost-Azi\u00eb en Australi\u00eb drooglag. Enkele zeestraten kwamen niet droog te liggen, waardoor het waarschijnlijk is dat ze met gebruik van vaartuigen Australi\u00eb hebben bereikt.\nOnderzoeken in 2020/2021 van DNA van moderne Papoea's en Aborigines tonen aan dat er zelfs contacten geweest zijn met de Denisovamens, een nu uitgestorven menssoort. Deze contacten moeten hebben plaatsgevonden op minimaal twee momenten: 46.000 jaar geleden en 25.000-21.000 jaar geleden.\nTraditionele levenswijze.\nDe eerste inwoners van Australi\u00eb waren jager-verzamelaars en nomaden. Zij leefden in groepen van een veertigtal mensen die elk hun eigen gebied hadden. In de binnenlanden, waar minder voedsel was, bestonden de stammen uit niet meer dan twintig personen. De groepen hadden onderling contact. Eens in het jaar troffen de Aborigines uit New South Wales elkaar in de tijd dat de motten uitvlogen. Deze werden gevangen en als delicatesse gegeten. De Aborigines gebruikten deze periode niet alleen om te feesten, maar ook om ceremonies uit te voeren, rituele gevechten te houden en huwelijken te sluiten. Deze Aborigines werden wel 'mottenjagers' genoemd.\nDe Aborigines kenden geen pijl-en-boog, ze gebruikten de boemerang en de zogenaamde woomera, een hulpstuk bij het speerwerpen, als wapen. Landbouw was onbekend. Toch oefenden ze een niet geringe invloed uit op de hen omringende natuur door op gezette tijden bepaalde gebieden van de \"bush\" op een beheerste manier te laten afbranden. Hierdoor kregen nieuwe generaties planten de kans te groeien.\nAboriginestammen in het noordwesten van Australi\u00eb hadden enig contact met de bewoners van eilanden die nu tot Indonesi\u00eb behoren. Via de Straat Torres waren er stapsgewijs contacten tussen Australi\u00eb en Nieuw-Guinea. De Aborigines hebben weinig of geen technieken en gewoonten overgenomen van andere volkeren. Zij hadden blijkbaar voldoende aan vis en schaaldieren om van te leven en gingen niet over tot het cultiveren van gewassen. De mannen zijn van oudsher de jagers. De vrouwen verzamelen bessen en andere eetbare plantaardige materialen. Deze vrouwen geven de kennis van planten door aan hun dochters. De mannen bereiden van oudsher het eten.\nVeel wijst er op dat bepaalde aspecten van de huidige maatschappij en cultuur in Australi\u00eb teruggaan tot een leefwijze van 45.000 tot 60.000 jaar geleden\n, aspecten die overal in de wereld verloren gingen of vervangen werden. Toen de eerste kolonisten eind 18e eeuw aankwamen, leefden er tussen de 315.000 en de 750.000 mensen in Australi\u00eb. In 2006 werd het aantal inheemsen door het Australian Bureau of Statistics geschat op 517.200, 2,5% van de totale bevolking van Australi\u00eb. Niet alleen door ziekte verminderde hun aantal, maar ook door het vrijwel straffeloze moorden door de Britse kolonisten.\nHuidige levenswijze.\nDe laatste decennia is het aantal Aborigines weer gestegen, maar weinig daarvan leven nog in de traditionele levenssfeer. Velen wonen in de steden, de overigen in afgelegen woonplaatsen of in aan hen teruggegeven natuurgebieden. Sinds men hier uranium gevonden heeft, dreigt ontginning niet alleen het natuurgebied te vernietigen maar ook de eeuwenoude cultuur.\nIn de moderne Australische samenleving nemen de Aborigines een marginale positie in. De gemiddelde gezondheid en economische welstand laat nog steeds veel te wensen over. De levensverwachting is dan ook ongeveer 10 jaar lager dan die van de gemiddelde Australi\u00ebr.\nErkenning.\nLange tijd werden de Aborigines door de blanke bevolking beschouwd als het toppunt van 'achterlijkheid'. Tegenwoordig heeft men een minder beperkte kijk op wat de waarde van een cultuur uitmaakt en is er veel meer waardering gekomen voor, bijvoorbeeld, de kunst en de mythologie. Ook staat de Australische overheid het toe om, in gebieden waar veel Aborigines leven, naast de blanke wet ook de zwarte wet toe te passen. Dit betekent concreet dat Aboriginedaders kunnen worden vervolgd volgens de eigen normen en waarden. Deze zijn vaak strenger dan de blanke wet.\nLandrechten.\nIn 1976 nam de Australische overheid de \"Land Rights Act\" aan. Dit houdt in dat Aborigines kunnen onderhandelen met de overheid over land. Als Aboriginerechten op het land eenmaal zijn vastgesteld, mag het land op geen enkele wijze worden veranderd. Dit is van belang, omdat Australi\u00eb geacht werd aan niemand toe te behoren bij het in bezit nemen door de Britten. Door deze wet laat men zien dat dat niet het geval was. In 1992 sprak het Hooggerechtshof uit, dat Australi\u00eb in 1788 ten onrechte een \"terra Nullius\" (land van niemand) was genoemd. Wel moeten de Aborigines hun beweerde landrechten steeds bewijzen, wat tot slepende rechtszaken heeft geleid.\nEigen benaming.\nDe Aborigines noemen zichzelf niet zo. Er is daarnaast geen sprake van \u00e9\u00e9n type Aborigine. Er zijn vele stammen met honderden verschillende dialecten. Enige voorbeelden van namen die zij voor hun eigen stammen gebruiken:\nGestolen generaties.\nDoor de onderwaardering van de Aborigines en een totaal onbegrip voor hun levensstijl, kwam vanaf de jaren 20 van de twintigste eeuw een beweging op gang die Aboriginekinderen van hun ouders weghaalde en hen bij blanke pleeggezinnen onderbracht. Dit werd met name gedaan als bewezen kon worden dat een van de biologische ouders van het kind een niet-Aborigine was. Veel Aboriginekinderen hebben op deze wijze het contact met hun familie verloren. Dit wordt als bijzonder ernstig ervaren, omdat de familieband bij de Aborigines van groot belang is. De Aboriginekinderen die op deze manier van hun familie werden weggenomen, worden ook wel \"the Stolen Generations\" (de gestolen generaties) genoemd. Het gaat hierbij om duizenden kinderen van Aborigine-afkomst. Men denkt hier nu anders over: in 2007 bepaalde het Hooggerechtshof in Australi\u00eb dat een van deze Aboriginekinderen (een man) een bedrag van 300.000 Australische dollars moest worden uitgekeerd, vanwege het feit dat het niet terecht was iemand van zijn Aboriginefamilie weg te halen. Men verwacht nu meer van deze rechtszaken.\nEen ander gevolg van de gestolen generatie is het in 2006/2007 door de Australische overheid vastgestelde excessieve drankmisbruik onder deze Aborigines in reservaten. Hiermee samenhangend constateerden zij ook, dat er bij de Aborigines een duidelijke correlatie bestond tussen alcoholgebruik en incestueuze handelingen. De overheid verbood daarom in 2007 de verkoop van alcohol aan Aborigines in de reservaten.\nOp 13 februari 2008 bood de Australische regering officieel haar verontschuldigingen aan:\nKunstvorm en cultuur.\nAboriginal kunst gaat zover terug in de tijd als de vroege bewoners zelf: er is rotskunst gevonden van meer dan 60.000 jaar oud. Kunst werd gezien als een communicatiemiddel met de voorouders uit de Droomtijd (zie hieronder). Aangezien de Aboriginals geen schrift hadden, dienden kunstvormen zoals rotsschilderingen, houten figuren, dans, muziek en orale tradities een belangrijke rol in de overdracht van kennis en verhalen. De symboliek die daarbij wordt gebruikt, bijvoorbeeld om een didgeridoo of boemerang mee te versieren, verwijst naar diepere betekenissen die aan buitenstaanders niet kenbaar mogen worden gemaakt.\nVeel Aboriginal kunstvormen worden nog op dezelfde wijze gebruikt, vooral bij initiatieriten. In de jaren '80 ontstond de hedendaagse Aboriginal kunst die meer westers is van aard. Kunstenaars uit grote steden genieten veelal een westerse opleiding en gebruiken tegenwoordige materialen als verf en doek om zich uit te drukken. Deze Urban Aboriginal kunst is individueler van aard en soms uitgesproken politiek. Kunstwerken gaan bijvoorbeeld in tegen het beeld van de 'primitieve wilde' dat de wereld heeft van Aboriginal. Een bekende vorm van hedendaagse Aboriginal kunst is \"Dotpainting\", een commerci\u00eble mengvorm van westerse schilderkunst, Aboriginesymbolen en etnografie.\nOok in de muziek wordt kritiek gegeven op bepaalde stigma's. Zo nam de Australische popgroep 'Midnight Oil' (zanger Peter Garrett) het op voor de verdrukte bevolkingsgroep met hun hit 'Beds are burning'.\nEen collectie hedendaagse Aboriginal kunst is te zien in het Museum Volkenkunde.\nAboriginevlag.\nDe Aboriginevlag is ontworpen door Aborigine Harold Thomas. De vlag is aan de bovenzijde zwart. Het zwart symboliseert het volk en de onderkant is rood en symboliseert de aarde. In het midden van de vlag staat een gele cirkel die de zon als bron van het leven verbeeldt.\nDroomtijd.\nVoor de Aborigines van Australi\u00eb is droomtijd de basis van de wet (regels) en overlevering (traditionele kennis) voor het leven; hij bepaalt hoe dingen zijn en moeten zijn. Droomtijd is ook een fundamenteel aspect van de schepping. Voor het leven was er een duister, vlak en kleurloos land. Daaronder bestonden alle mogelijkheden. Soms braken elementen door het oppervlak en kwamen er heuvels, rivieren en bronnen, en zo ontstond zelfs het zonlicht. De elementen waren de voorouderlijke vormen van mensen, kangoeroes, bijen, dingo's en al het leven.\nDroomtijd wordt vaak voorgesteld als een verzameling etiologische mythen over de scheppingstijd. In werkelijkheid is het een ingewikkelde samenvatting van de rechten en verantwoordelijkheden die mensen hebben bij het gezamenlijk verblijf in bepaalde gebieden zonder overconsumptie. De uitdrukkingsvormen in de kunst en de muziek (didgeridoo) worden wereldwijd gewaardeerd. Droomtijd speelt ook een rol bij rechtszaken over landrechten en in religieuze initiatierituelen.\nVerhalen over zeespiegelstijging.\nEr zijn mondeling overgeleverde verhalen over zeespiegelstijging, over een tijd, toen bepaalde landstreken nog (grotendeels) droog waren: Port Phillip Bay was een gebied waar kangoeroes rondliepen en ook op opossum gejaagd kon worden; volgens de Ngarrindjeri kon Kangaroo Island ooit te voet bereikt worden; de noordoostkust was verbonden met het Groot Barri\u00e8rerif; de Spencergolf was volgens de Narungga ooit een 'flood-plain lined with freshwater lagoons'. Deze verhalen zouden stammen uit een tijd toen het zeeniveau 10\u201370 meter lager was, een periode van 7800 tot 12.600 jaar geleden."}
{"id": "10727", "revid": "9588", "url": "https://nl.wikipedia.org/wiki?curid=10727", "title": "Parmentier", "text": "Parmentier is een van oorsprong Franstalige achternaam. De naam is een verbastering van paramentier, een vroeger voorkomend ambacht. Een paramentier maakt paramenten.\nVarianten zijn: permentier, paramentier."}
{"id": "10728", "revid": "484386", "url": "https://nl.wikipedia.org/wiki?curid=10728", "title": "Giotto", "text": ""}
{"id": "10729", "revid": "926011", "url": "https://nl.wikipedia.org/wiki?curid=10729", "title": "Schilder", "text": ""}
{"id": "10730", "revid": "12885", "url": "https://nl.wikipedia.org/wiki?curid=10730", "title": "BKR (kredietregistratie)", "text": "Stichting BKR, gevestigd te Tiel, is een Nederlands privaat kredietregistratiebureau. Het is in 1965 opgericht als Bureau Krediet Registratie en houdt van elke persoon met een in Nederland afgesloten krediet een elektronisch dossier bij in het Centraal Krediet Informatiesysteem (CKI). Het gaat onder andere om afgesloten kredietcontracten, zoals leningen, creditcards en debetfaciliteiten op betaalrekeningen.\nAchtergrond en geschiedenis.\nWaar er in de jaren vijftig nog een taboe lag op lenen, werd dit in de jaren zestig normaler. De Nederlandse banken en financi\u00eble dienstverleners zagen de aantallen problematische schulden oplopen en richtten in 1965 Bureau Krediet Registratie op. Het doel was en is het geven van informatie waarmee de kredietwaardigheid beoordeeld kan worden van mensen die een (nieuwe) lening aanvragen. Toen het BKR nog niet bestond, wonnen de instellingen informatie in bij familie en de omgeving van degene die een lening aanvroeg. \nBKR geeft zelf geen oordeel of men wel of niet een lening kan krijgen. Een betalingsachterstand op een bestaande lening kan voor de geldverstrekker een reden zijn om geen nieuwe lening aan deze persoon te verstrekken, ter voorkoming van overcreditering. BKR beschermt financi\u00eble instellingen tegen kredietnemers die hun leningen niet kunnen aflossen en meent dat het bijdraagt aan het voorkomen van een maatschappelijk probleem, door consumenten te beschermen tegen overcreditering (te veel lenen). Volgens BKR had in 2017 een op de zes Nederlandse gezinnen financi\u00eble problemen.\nHet BKR is vanaf de oprichting gevestigd in Tiel, zodat de metonymie 'hij is geregistreerd in Tiel' in Nederland vrij algemeen begrepen wordt als 'hij heeft een (ongunstige) kredietregistratie bij BKR'.\nDe registratie.\nAnno 2017 waren van ongeveer 11 miljoen consumenten kredieten vanaf 250 euro geregistreerd, inclusief achterstanden. In 2006 waren dat er een kleine 10 miljoen. Het BKR bewaart gegevens over een lening tot vijf jaar na afloop. Hypothecaire leningen worden niet geregistreerd, tenzij de lener meer dan drie maanden zijn betalingsverplichtingen niet is nagekomen. In 2006 was deze termijn langer: 120 dagen, ongeveer vier maanden.\nEr werken ongeveer 100 medewerkers op het kantoor in Tiel. Er zijn circa 863 aangesloten instellingen. Elke instelling met een bankvergunning is wettelijk verplicht aangesloten bij BKR. Het zijn echter niet alleen banken die zijn aangesloten, maar ook postorderbedrijven en leasemaatschappijen zijn aangesloten. Vanaf 1 mei 2017 worden nieuwe mobiele telefoons duurder dan 250 euro die in maandelijkse termijnen bij een telefoonabonnement worden verstrekt geregistreerd.\nKredietverstrekkers zijn wettelijk verplicht een BKR-toetsing te doen voordat zij een lening verstrekken. Dit gebeurt meer dan 10 miljoen keer per jaar. BKR brengt de aangesloten instellingen per toetsing een bedrag in rekening. BKR is een maatschappelijke organisatie (non-profit), die geen winst maakt.\nConsumenten kunnen ook zelf hun gegevens bij BKR opvragen. Initieel moesten zij daarvoor betalen. Toen het inzagerecht van de AVG in werking trad liet het BKR consumenten \u00e9\u00e9n keer per jaar gratis hun gegevens opvragen, met een vertraging tot 28 dagen. Dit terwijl betalende klanten direct inzage krijgen. In 2020 kreeg BKR een recordboete opgelegd van de Autoriteit Persoonsgegevens voor deze gang van zaken.\nGeregistreerde gegevens.\nGeregistreerd worden kredieten met een minimale looptijd van 3 maanden, die zijn verleend aan een natuurlijke persoon (inclusief bijvoorbeeld ondernemers met een eenmanszaak), en die tussen een bepaalde ondergrens en bovengrens liggen. De geregistreerde kredietgegevens zijn:\nHet register bevat naast de kredietgegevens de volgende persoonsgegevens:\nAchterstand en herstel.\nBij BKR aangesloten organisaties zijn verplicht een betalingsachterstand op een overeenkomst te melden bij BKR. Zij zijn verplicht de consument te waarschuwen dat de achterstand bij BKR zal worden gemeld als hij of zij langer wacht met betalen. Het moment waarop deze melding plaatsvindt, hangt af van de soort overeenkomst. Deze periode tussen het moment dat de betalingsachterstand ontstaat en het moment waarop deze bij BKR wordt aangemeld, varieert van twee tot vier maanden. Bij hypotheken is dit na drie maanden. Officieel heet het melden van een achterstand een 'Achterstandsmelding'. In de gegevens over de consument is deze zichtbaar met een 'A' bij het betreffende krediet. Een achterstand wordt altijd geregistreerd, ongeacht de hoogte van de achterstand.\nHeeft de consument de achterstand ingelopen, dan is dit ook zichtbaar bij het BKR. Een 'H' van Herstel bij de betreffende overeenkomst geeft dit aan. De 'H' wordt alleen vermeld als de overeenkomst doorloopt. Als de consument de achterstand heeft ingelopen en daarmee de overeenkomst heeft be\u00ebindigd, wordt een einddatum bij de overeenkomst geplaatst. De 'A' van Achterstand blijft met de einddatum zichtbaar bij de betreffende overeenkomst. Vijf jaar na de einddatum verdwijnen de gegevens over de be\u00ebindigde overeenkomst automatisch uit het bestand, dus ook de 'A'.\nDe bij BKR aangesloten kredietgevers zijn verplicht om de consument vooraf te waarschuwen dat zij een achterstandsmelding bij BKR zullen doen als er voor een bepaald tijdstip niet betaald wordt. Bij de BKR-code 1, 2, 3 en 4 is de kredietgever niet verplicht om vooraf te berichten over hun BKR-melding.\nBelangrijk om te weten is dat ieder krediet nadat dit is afgelost, nog 5 jaar vermeld blijft in het CKI. Diverse banken hanteren als stelregel dat een consument niet meer dan 6 vermeldingen in BKR mag hebben om nog voor financiering in aanmerking te komen. Een roodstand, een creditcard of een koop op afbetaling zorgen ook voor een vermelding.\nHet kan voorkomen dat een consument van bank wisselt en de registratie van een reeds afgelost doorlopend Krediet bij het BKR blijft staan. Het is daarom verstandig bij het overstappen naar een andere bank de BKR-registratie op te vragen.\nZaken als inkomen, huurschuld, belastingschuld of onbetaalde rekeningen bij het energiebedrijf staan niet geregistreerd. Ook studiefinancieringen van de Dienst Uitvoering Onderwijs (DUO) worden niet door BKR geregistreerd.\nBurgers kunnen hun negatieve BKR registratie aanvechten. Voorwaarde daarvoor is dat de schulden zijn afgelost en de financi\u00ebn gedurende langere tijd op orde zijn. Dit aanvechten van de BKR-registratie kan via de kredietverstrekker die de BKR-registratie heeft genoteerd, een bedrijf dat gespecialiseerd is in BKR-registraties verwijderen of via de klachtencommissie Kifid. Kredietverstrekkers hebben vier weken de tijd om te reageren op een verzoekschrift . Indien haast geboden is, kan de rechtbank ingeschakeld worden.\nInzage.\nBurgers kunnen inzage vragen in hun dossier en, zo nodig, een verzoek bij de kredietverstrekker indienen om dit te laten corrigeren. Daarnaast kunnen ze navragen welke instellingen in de afgelopen twaalf maanden het dossier hebben opgevraagd. Als zou blijken dat het dossier ten onrechte is opgevraagd dan wordt een boete opgelegd aan de betreffende instelling. Vaak is een afgewezen lening voor de consument aanleiding om inzage op te vragen. Per jaar vragen ruim 100.000 consumenten hun eigen gegevens op. Inzage is gratis, en kan \u2013 op papier of online \u2013 worden opgevraagd. Dit komt door de invoering van de AVG. Inzage kan via de website van BKR. \nHet CKI bevat geen gegevens die duidelijk maken hoeveel een persoon maandelijks aan aflossing van een lening kan betalen, hoogstens bevat het een mogelijke indicatie hiervoor. Daarnaast zijn zaken als hypotheken, huurschulden, schulden bij het energiebedrijf, en andere betalingsachterstanden niet in het Centraal Krediet Informatiesysteem van BKR opgenomen. Er waren plannen om zulke gegevens te gaan registreren, zodat beter aan het oorspronkelijke doel van BKR \u2013 het tegengaan van overcreditering \u2013 kon worden voldaan, maar dit bleek in strijd met de privacywetgeving te zijn."}
{"id": "10731", "revid": "6224", "url": "https://nl.wikipedia.org/wiki?curid=10731", "title": "BKR", "text": ""}
{"id": "10733", "revid": "1318", "url": "https://nl.wikipedia.org/wiki?curid=10733", "title": "Bombarde (muziekinstrument)", "text": "Een bombarde is een blaasinstrument uit de familie van de schalmei dat tegenwoordig nog in Bretagne in de volksmuziek gebruikt wordt, meestal in combinatie met een lokale vorm van de doedelzak, de binio\u00f9 kozh. Beide instrumenten zijn bijzonder luid en vooral geschikt voor het begeleiden van volksdansen in de open lucht.\nBombarde is ook een bekend orgelregister dat te vinden is op pijporgels uit de Franse romantiek."}
{"id": "10734", "revid": "1318", "url": "https://nl.wikipedia.org/wiki?curid=10734", "title": "Binio\u00f9 kozh", "text": "Een biniou kozh is een Bretonse doedelzak.\nDit instrument is niet alleen bijzonder luid, maar heeft een naar verhouding erg hoge ligging. De speelpijp is niet veel langer dan een \"kleine sopranino of Garklein\". Het instrument speelt meestal samen met een bombarde, een sopraanschalmei die een octaaf onder de speelpijp van de biniou ligt."}
{"id": "10735", "revid": "46715", "url": "https://nl.wikipedia.org/wiki?curid=10735", "title": "Pommer", "text": "Een pommer of bomhard is een blaasinstrument uit de renaissance. Het is een (los) dubbelrietinstrument met een rechte conische boring. Pommers werden in de renaissance meestal 'in koor' gespeeld, dit wil zeggen: een sopraan-, een alt-, een tenor- en een baspommer. De sopraan werd meestal door een schalmei gespeeld, maar er waren ook grootbaspommers, ter grootte van een fikse boomstam. De lagere leden van de familie zijn tamelijk zwaar en onhandelbaar en duur, omdat voor de productie ervan veel (edel)hout nodig is.\nMichael Praetorius beschrijft een schalmei in \"D\", altpommer in \"G\", tenorpommer in \"C\", baspommer in \"F\" en grootbaspommer in \"Bes\" of \"C\". Tegenwoordig wordt ook vaak een schalmei in \"C\" en een altpommer in \"F\" gebruikt. De grotere pommers hebben een uitbreiding van een kwart naar onderen, de laagste toon van de baspommer is \"C\" en van de grootbas is \"F\" of \"G\". De tenorpommer bestond in twee vormen: een zonder de uitbreiding met als laagste toon \"C\", de Nicolo, en een met uitbreiding en met als laagste toon \"G\", de Basset.\nDe baspommer is later door de veel gemakkelijker hanteerbare dulciaan en nog weer later door de opvolger daar weer van de fagot verdrongen. In de loop van de 17e eeuw is de (barok)hobo ontwikkeld, volgens sommigen waarschijnlijk uit de schalmei en de altpommer.\nOver originele pommerrieten is weinig bekend. Tegenwoordig worden pommerrieten, net als fagotrieten, op een pijpje gestoken. Schalmeirieten worden tegenwoordig of los opgestoken, of als bij de hobo vast op een stift gebonden."}
{"id": "10737", "revid": "628344", "url": "https://nl.wikipedia.org/wiki?curid=10737", "title": "Minister-president van Nederland", "text": "De minister-president van Nederland (minister-president of premier of eerste minister) is de voorzitter van de ministerraad in Nederland. Hij is tevens minister van Algemene Zaken. De minister-president draagt de ministeri\u00eble verantwoordelijkheid voor het optreden van de leden van het Koninklijk Huis. Daarnaast vertegenwoordigt hij Nederland in de Europese Raad. Sinds 2 juli 2024 vervult Dick Schoof deze functie.\nSinds 1945 wordt van 'minister-president' gesproken. Daarvoor heette de post 'Voorzitter van de Ministerraad'.\nGeschiedenis.\nDe plaats van de minister en de minister-president is bepaald bij de grondwetsherziening van 1848, hoewel de eerste minister-president dateert van kort voor die grondwetswijziging. Toen is vastgelegd dat de ministers verantwoordelijk zijn aan de Staten-Generaal (Eerste en Tweede Kamer) en dat de koning onschendbaar was. V\u00f3\u00f3r deze tijd waren de ministers verantwoording schuldig aan de koning. Vanaf 1848 heeft Nederland dus een parlementair stelsel met gekozen volksvertegenwoordigers. Het volk was vanaf nu soeverein. Nederland had nog geen democratie in de huidige zin, omdat er censuskiesrecht was.\nSinds 1945 wordt de voorzitter van de ministerraad in het benoemingsbesluit aangeduid als minister-president. In 1983 is de functie van minister-president opgenomen in de Grondwet. Hoewel er geen formele regels voor bestaan, valt het premierschap meestal toe aan de grootste regeringspartij. In de naoorlogse jaren is hier weleens van afgeweken, maar sinds 1973 is het niet meer voorgekomen dat de minister-president voortkwam uit een kleinere regeringspartij. Wel is er op 2 juli 2024 een partijloze minister-president aangetreden, namelijk Dick Schoof. \nIn de meeste gevallen is de premier ook de formateur geweest van zijn kabinet. Pas als hij geslaagd is bij de kabinetsformatie aanvaardt hij de opdracht van de Koning tot formeren. De minister-president is politiek verantwoordelijk voor het gehele proces van de kabinetsformatie. Hij legt verantwoording af in de Tweede Kamer als hij de regeringsverklaring uitspreekt.\nBenoeming en ontslag.\nDe minister-president wordt bij koninklijk besluit benoemd en ontslagen (artikel 43 van de Grondwet).\nAanvankelijk benoemde en ontsloeg de koning ministers 'naar welgevallen' en droeg daar zelf verantwoordelijkheid voor. Met de komst van de ministeri\u00eble verantwoordelijkheid in de periode 1840-1848 veranderde dat. Tot de algehele grondwetsherziening van 1983 was het gebruikelijk dat een minister of minister-president die in het nieuwe kabinet terug zou keren de benoemings- en ontslagbesluiten medeondertekende. Dit gebruik zou in theorie een probleem kunnen opleveren als geen enkele minister meer zou terugkeren in het nieuwe kabinet. In Belgi\u00eb speelt dit probleem niet omdat het daar gebruikelijk is dat de terugtredend eerste minister het benoemingsbesluit van zijn opvolger medeondertekent, waarna de nieuwe eerste minister het ontslag van zijn voorganger ondertekent.\nSinds 1983 bepaalt artikel 48 van de Grondwet dat het koninklijk besluit waarbij de minister-president wordt benoemd, mede door hem zelf (dus de nieuwe minister-president) wordt ondertekend. Een voordracht van de aftredende minister-president voor het koninklijk besluit ontbreekt eveneens. Als gevolg daarvan kan de koning sindsdien weer naar eigen inzicht personen tot minister-president benoemen. Tot op heden heeft de koning(in) echter alleen personen tot minister-president benoemd die ook het vertrouwen genieten van de Staten-Generaal.\nTaken en bevoegdheden.\nVoorzitter van de ministerraad.\nDe minister-president beschikt volgens het Reglement van orde voor de ministerraad over een aantal bevoegdheden. Hij stelt onder meer de agenda van de ministerraad vast, zit deze voor en ziet toe op de uitvoering van de besluiten.\nIn de ministerraad kan de minister-president vervangen worden door een viceminister-president (officieus vicepremier). Ministers die deze functie bekleden, doen dat altijd naast hun eigen portefeuille. Gewoonlijk behoren vicepremiers tot de andere coalitiepartijen.\nOp de wekelijkse persconferentie na afloop van de ministerraadsvergadering geeft de minister-president een toelichting op het kabinetsbeleid en komt de politieke actualiteit aan de orde.\nVoorzitter van de rijksministerraad.\nDe minister-president van Nederland is tevens voorzitter van de raad van ministers van het Koninkrijk en in die hoedanigheid minister-president van het Koninkrijk der Nederlanden. Hem komen in deze positie dezelfde bevoegdheden toe als die hierboven zijn beschreven ten aanzien van de (Nederlandse) ministerraad. Daarnaast heeft hij een doorslaggevende stem in de zogenaamde conflictenregeling van artikel 12 van het Statuut.\nMinister van Algemene Zaken.\nDe minister-president geeft tevens leiding aan het ministerie van Algemene Zaken. In het instellingsbesluit van dit ministerie uit 1947 is aangegeven dat het ministerie zorg draagt voor de \"zaken betreffende het algemeen Regeringsbeleid van het Koninkrijk, voor zover deze zorg niet bepaaldelijk wordt behartigd door een der andere departementen van algemeen bestuur\". Met deze algemene omschrijving laat de taak van het ministerie zich niet eenvoudig specificeren.\nDe werkplek van de minister-president bevindt zich in het Torentje, een gebouw van het ministerie aan het Binnenhof in Den Haag. De minister-president heeft ook de beschikking over een ambtswoning, het Catshuis.\nKoninklijk Huis.\nDe minister-president is de eerstverantwoordelijke bewindspersoon voor het Koninklijk Huis. Hij heeft wekelijks contact met de Koning over het kabinetsbeleid, onder andere naar aanleiding van de vergaderingen van de ministerraad op vrijdag.\nHij spreekt traditioneel de gelukwens uit op koningsdag via NOS/radio en televisie.\nEen overlijden of geboorte van een lid van het Koninklijk Huis Oranje-Nassau wordt ook door de premier bekendgemaakt. Nadat de Koning zijn abdicatie heeft aangekondigd geeft de minister-president in een televisietoespraak een reactie. \nInternationale rol.\nDe minister-president neemt uit hoofde van zijn functie deel aan diverse internationale bijeenkomsten en hij onderhoudt tal van internationale bilaterale contacten. De Europese Raad is een periodieke bijeenkomst van de regeringsleiders van de 27 landen van de Europese Unie en de voorzitter van de Europese Commissie. Binnen de Europese Raad worden belangrijke Europese politieke vraagstukken besproken. De minister-president wordt op de Europese Raad altijd vergezeld van de minister en/of de staatssecretaris van Buitenlandse Zaken, die voor het Europees beleid een eigen verantwoordelijkheid dragen. De minister-president legt voor zijn optreden als lid van de Europese Raad verantwoording af in het parlement.\nGrondwettelijke positie.\nDe grondwettelijke positie van de minister-president berust onder andere op artikel 42, 43, 45 en 48 van de grondwet. Volgens artikel 48 worden koninklijke besluiten voor de aanstelling of ontslag van een minister of staatssecretaris mede ondertekend door de minister-president, die daarmee politiek verantwoordelijk is voor de samenstelling van het hele kabinet."}
{"id": "10738", "revid": "210472", "url": "https://nl.wikipedia.org/wiki?curid=10738", "title": "Jan Pieter Balkenende", "text": ""}
{"id": "10739", "revid": "905708", "url": "https://nl.wikipedia.org/wiki?curid=10739", "title": "Dries van Agt", "text": "Andreas Antonius Maria (Dries) van Agt (Geldrop, 2 februari 1931 \u2013 Nijmegen, 5 februari 2024) was een Nederlandse jurist, hoogleraar, politicus en diplomaat. Hij was van 19 december 1977 tot 4 november 1982 minister-president van Nederland in drie achtereenvolgende kabinetten. Daarvoor was hij minister van Justitie. Hij werd na zijn premierschap onder meer pleitbezorger voor de rechten van de Palestijnen en zijn visies verschoven van conservatief naar veel linkser.\nAfkomst en studie.\nVan Agt was de zoon van textielfabrikant Franciscus Antonius Petrus Maria (Frans) van Agt (1899-1974), afkomstig uit Eindhoven, en Anna Godefrida Wilhelmina Sophia (Annie) Frencken (1902-1978), afkomstig uit Princenhage. Hij was de oudste van vijf kinderen en werd naar zijn grootvader van vaderszijde genoemd. Hij was een achterkleinzoon van Godefridus Marcelis Frencken, die van 1843 tot 1904 diende als burgemeester van Asten.\nHij volgde het gymnasium-A aan het Augustinianum in Eindhoven, waar Hans Gruijters een klasgenoot van hem was. Vervolgens studeerde hij rechten aan de Katholieke Universiteit van Nijmegen waar zijn latere vrouw Eugenie Krekelberg een medestudent was. In het studiejaar 1951/52 maakten zowel Van Agt als Krekelberg als respectievelijk eerste en tweede abactis deel uit van het bestuur van de senaat van het N.S.C. onder leiding van de latere KVP-voorzitter en minister Fons van der Stee als praeses. In het studiejaar 1952/53 en in 1954 was hij zelf praeses van de senaat. Tevens was hij abactis van de Juridische Faculteitsvereniging (destijds een ondervereniging van het N.S.C.), waar hij in maart 2019 voor zijn bijzondere verdiensten tot erelid werd benoemd. Hij behaalde cum laude zijn doctoraalexamen meester in de rechten in 1955.\nLoopbaan.\nJuridische en wetenschappelijke loopbaan (1955-1971).\nTot 1957 werkte Van Agt als advocaat in Eindhoven. Daarna was hij tot 1962 werkzaam bij de directie Juridische en bedrijfsorganisatorische zaken van het ministerie van Landbouw en Visserij en tot 1968 bij de afdeling wetgeving publiekrecht van het ministerie van Justitie. Van 1968 tot 1971 was hij hoogleraar strafrecht en strafprocesrecht aan de Katholieke Universiteit Nijmegen.\nPolitieke loopbaan (1969-1987).\nMinister van Justitie in de kabinetten-Biesheuvel.\nVan Agt stapte in 1969 de politiek binnen, via zijn studiegenoot Van der Stee en via Piet Steenkamp. De eerste was voorzitter van de KVP geworden en Steenkamp vroeg aan Van Agt zitting te nemen in een commissie die het nieuwe verkiezingsprogramma van deze partij ging samenstellen. Steenkamp raakte diep onder de indruk hoe Van Agt erg ingewikkelde onderwerpen scherp en helder wist uit te leggen en drong er bij zijn partij op aan hem in een volgend kabinet voor te dragen als minister van Justitie, wat inderdaad gebeurde.\nVan 6 juli 1971 tot 11 mei 1973 was hij voor de Katholieke Volkspartij (KVP) minister van Justitie in de kabinetten Biesheuvel I en Biesheuvel II. Bij een kennismakingsbijeenkomst met de pers zei hij te verwachten dat hij het met de Drie van Breda, die tot een zeer langdurige gevangenisstraf waren veroordeeld wegens oorlogsmisdaden, \"nog moeilijker\" zou hebben dan zijn voorganger Carel Polak, die als eerste hun mogelijke vrijlating aan de orde gesteld. Van Agt zei dit omdat hij de oorlog minder bewust meegemaakt had en bovendien \"ari\u00ebr\" was. Voor het gebruik van de term \"ari\u00ebr\" bood hij later zijn excuus aan. Toen van Agt in 1972 hun eventuele vrijlating inderdaad opnieuw aan de orde stelde, gaf dit veel discussie. Er volgde een emotionele hoorzitting en een heftig Kamerdebat. Uiteindelijk aanvaardde de Tweede Kamer de motie-Voogd en in overeenstemming hiermee werd tot nader order van vrijlating afgezien. In januari 1989 werden de twee die toen nog in leven waren alsnog vrijgelaten.\nMinister van Justitie in het kabinet-Den Uyl.\nIn 1973 werd Van Agt weer benoemd tot minister van Justitie in het kabinet-Den Uyl en vervulde hij tevens de rol van viceminister-president. Hij was ook in deze periode een aantal malen het middelpunt van politieke rellen, bijvoorbeeld toen hij de abortuskliniek Bloemenhove wilde laten sluiten en door zijn omstreden optreden in de zaak-Menten. Ook raakte hij in opspraak toen een benedictijner monnik, broeder Mattheus (een broer van het met Van Agt bevriende KVP-Kamerlid Harry Notenboom), in 1974 een wapen de Scheveningse strafgevangenis wist binnen te smokkelen. Dit leidde tot een gijzeling, die door mariniers gewelddadig moest worden be\u00ebindigd. Eerder was de bewuste monnik de toegang tot de gevangenis blijvend ontzegd. Op voorspraak van Van Agt \u2013 op dat moment minister van Justitie \u2013 kreeg hij weer toegang en daarop volgde de ongelukkige wapensmokkel.\nHet kabinet viel bij de kabinetscrisis over de grondpolitiek, mede door toedoen van Van Agt. Na de val van het kabinet-Den Uyl speelde Van Agt nog een belangrijke rol als minister in de treinkaping bij De Punt en schoolgijzeling in Bovensmilde, mei 1977. Na weken van onderhandelingen gaf zijn voorkeur voor een harde lijn uiteindelijk de doorslag binnen het crisisteam.\nLijsttrekker van het CDA.\nOp 11 december 1976 werd Van Agt gekozen tot de eerste lijsttrekker van het CDA, destijds nog een federatie van de drie confessionele partijen CHU, KVP en ARP, die in 1977 voor het eerst met \u00e9\u00e9n lijst uitkwamen (de fusie volgde in 1980). Met Van Agt als voorman wist de combinatie in 1977 de jarenlange terugloop in zetels bij de Tweede Kamerverkiezingen te keren.\nMinister-president in het kabinet-Van Agt I.\nBij de Tweede Kamerverkiezingen van mei 1977 behaalde de PvdA de grootste zetelwinst; de partij zette in op een formatie van een tweede kabinet-Den Uyl. Door alle incidenten tussen de KVP en de PvdA in de afgelopen regeringsperiode, gecombineerd met het feit dat ook een coalitie tussen CDA en Volkspartij voor Vrijheid en Democratie (VVD) in het verschiet lag, mislukten tijdens de kabinetsformatie dat jaar de besprekingen na een periode van zeven maanden. Uiteindelijk wist Van Agt in kort tijdsbestek het met voorman Hans Wiegel van de VVD eens te worden. Van 19 december 1977 tot 11 september 1981 was Van Agt aldus minister-president van het kabinet-Van Agt I. Van Agt zat met dit kabinet de volledige periode tot in 1981 uit.\nMinister-president in het kabinet-Van Agt II.\nIn 1981 verloren zowel CDA, VVD als PvdA bij de parlementsverkiezingen zetels, waardoor een voortzetting van een coalitie van CDA en VVD niet mogelijk was. Van Agt, wederom lijsttrekker van het CDA, was nu gedwongen met de PvdA in zee te gaan. Ook D'66 (veel zetelwinst onder leiding van Terlouw) deed mee aan de coalitiebesprekingen, die na drie maanden moeizaam onderhandelen resulteerden in het kabinet-Van Agt II (11 september 1981 - 29 mei 1982). In deze samenstelling kreeg Van Agt opnieuw te maken met Joop den Uyl, die als vicepremier en \"superminister\" van Sociale Zaken en Werkgelegenheid onder Van Agt moest dienen. Hun politieke en karakterverschillen leidden tot diverse aanvaringen en in mei 1982 viel het kabinet.\nDe persoonlijke verhouding tussen Van Agt en Den Uyl bleek zo verslechterd, dat toen Den Uyl in 1987 na een korte ziekte overleed, Van Agt door de familie Den Uyl niet werd uitgenodigd voor de herdenkingsbijeenkomst. Den Uyls echtgenote Liesbeth verweet Van Agt dat hij het tweede kabinet Den Uyl verhinderd had in 1977.\nMinister-president in het kabinet-Van Agt III.\nHet demissionaire kabinet ging na een kabinetsformatie door als rompkabinet, met slechts ministers uit de partijen CDA en D'66, in het kabinet-Van Agt III. Voor de zes PvdA-ministers kwamen vijf nieuwe ministers van CDA en D'66 in de plaats, terwijl Van Agt in dit kabinet naast minister-president tevens minister van Buitenlandse Zaken werd.\nNieuwe Tweede Kamerverkiezingen werden uitgeschreven voor september 1982. Weliswaar liet Van Agt, moegestreden, zich overhalen weer lijsttrekker van het CDA te zijn, maar kort na de verkiezingen trok hij zich terug als kandidaat-premier en werd opgevolgd door Ruud Lubbers.\nKamerlid en commissaris van de Koningin in Noord-Brabant.\nVan 1982 tot 1983 was hij lid van de Tweede Kamer voor het CDA. Daarna werd hij benoemd tot commissaris van de Koningin in de provincie Noord-Brabant. Hij zat zijn termijn niet uit. Van Agt ging voortvarend in de provincie te werk, maar zijn solistische optreden stuitte op irritatie van de gedeputeerden. In 1987 trad hij af om een diplomatieke functie bij de Europese Gemeenschap te aanvaarden.\nLatere politieke betrokkenheid.\nHoewel na 1987 niet meer politiek actief, bleef Van Agt bij tijd en wijle zijn opvattingen inzake de landelijke politiek via diverse media verkondigen. Als een van de eerste prominente oud-CDA-politici verwierp hij in 2010 de mogelijkheid van een minderheidskabinet bestaande uit CDA-VVD met gedoogsteun van de PVV. Uiteindelijk zegde hij toen zijn lidmaatschap niet op. Hij gaf later aan dat hij hoe dan ook lid zou blijven van het CDA, ook als het met de PVV in zee zou gaan. Naar eigen zeggen stemde hij bij de Tweede Kamerverkiezingen 2017 niet meer op het CDA, maar op GroenLinks.\nIn 2011 uitte Van Agt zijn teleurstelling over het feit dat, in tegenstelling tot Ruud Lubbers en Wim Kok, de eretitel van minister van Staat aan hem niet was verleend.\nOp 21 juni 2021 maakte Van Agt bekend dat hij toch zijn lidmaatschap van het CDA ging opzeggen, omdat hij de volgens hem onbarmhartigheid van het CDA jegens het Palestijnse volk niet langer kon verdragen. Hij zegde het lidmaatschap inderdaad op.\nDiplomatieke loopbaan en gasthoogleraarschap (1987-1996).\nHij was van 1987 tot en met 1989 vertegenwoordiger van de Europese Gemeenschap in Japan. Tot 1995 vervulde hij dezelfde functie in de Verenigde Staten. In 1995-1996 vervulde hij een gasthoogleraarschap internationale betrekkingen aan de Universiteit van Kioto in Japan.\nConservatieve pleidooien.\nEnige tijd trad Van Agt op als conservatief activist, onder meer binnen zijn partij, waar hij opriep tot een conservatieve 'herbronning' en anderzijds als lid van het comit\u00e9 van aanbeveling bij de Edmund Burke Stichting; in november 2004 stapte hij echter uit de stichting, nadat prominent lid Bart Jan Spruyt toenadering zocht tot politicus Geert Wilders.\nIn het tv-programma \"Eeuwigh gaat voor oogenblick\" van Kerstmis 2012 werd Dries van Agt ge\u00efnterviewd door de priester-kunsthistoricus en presentator Antoine Bodar. Hij hield een vurig pleidooi voor een terugkeer naar de traditionele liturgie van voor de hervormingen van het Tweede Vaticaans Concilie. Met name pleitte hij voor een terugkeer naar het opdragen van de H. Mis \"ad orientem\", dat wil zeggen de priester die de H. Mis opdraagt met het gezicht naar het oosten gericht (informeel gezegd: met de rug naar de gelovigen).\nInzet voor Palestijnse zaak (2002-2024).\nAls minister-president en minister van Buitenlandse Zaken had Van Agt met enige regelmaat blijk gegeven van sympathie voor de staat Isra\u00ebl, maar zijn opvattingen over het Arabisch-Isra\u00eblisch conflict veranderden later. Naar eigen zeggen was hierbij een belangrijk keerpunt een bezoek dat hij eind jaren negentig bracht aan de Universiteit van Bethlehem op de Westelijke Jordaanoever.\nIn 2002 behoorde hij tot de duizenden ondertekenaars van een petitie waarin de stichting Stop de Bezetting, voorgezeten door Gretta Duisenberg, ontruiming van de door Isra\u00ebl bezette gebieden eiste. Ook maakte hij enige tijd deel uit van het comit\u00e9 van aanbeveling van deze stichting.\nIn juni 2005 verscheen een opinieartikel van Van Agt in de Volkskrant onder de titel \"Een schreeuw om recht voor de Palestijnen\". De Tribune, het partijblad van de Socialistische Partij, publiceerde in september 2008 een interview met Van Agt over zijn standpunten als \"ambassadeur van de Palestijnen\".\nIn augustus 2005, enkele dagen na de ontruiming van de Joodse Isra\u00eblische nederzettingen in de Gazastrook door Isra\u00ebl, leidde Van Agt een Europese delegatie bij een onderzoek in Isra\u00ebl en de Palestijnse gebieden. Doel van de missie was \"om hoogstpersoonlijk die feiten waar te nemen en te beoordelen, die een bedreiging (blijven) vormen voor het vooruitzicht op een rechtvaardige vrede en die niet daadkrachtig worden aangepakt door de internationale gemeenschap\". De eindrapportage noemde wantoestanden die aan het optreden van de staat Isra\u00ebl werden geweten. Het rapport concludeerde dat \"een meer vastberaden internationale interventie\" nodig is \"om Isra\u00ebl aansprakelijk te houden en naleving van het internationale recht af te dwingen\". Het sprak zich uit voor militaire en economische sancties door de EU-lidstaten tegen Isra\u00ebl om Isra\u00ebl te dwingen de bouw van nederzettingen en van de Westoeverbarri\u00e8re te staken.\nIn 2004 werd Van Agt voorzitter van de adviescommissie van de in Nederland gevestigde pro-Palestijnse stichting \"International Forum for Justice and Peace\". Op 12 november 2005 publiceerde De Telegraaf een artikel met kritiek op Van Agt onder de titel \"Op kruistocht met de DUIVEL\". Hierin werd onder meer geschreven dat een zekere Israel Shamir toen ook lid was van deze commissie en dat Van Agt \"begrip\" zou hebben getoond voor zelfmoordaanslagen. Van Agt diende vervolgens een klacht in bij de Raad voor de Journalistiek. Deze klacht werd op een van de vier punten (nl. de bewering dat Van Agt begrip zou hebben getoond voor de zelfmoordaanslagen) gegrond verklaard.\nIn september 2009 verscheen van de hand van Van Agt het ruim 350 pagina`s tellende boek \"Een schreeuw om recht, de tragedie van het Palestijnse volk\" bij uitgeverij De Bezige Bij.\nOp 10 december 2009, de Internationale Dag van de Rechten van de Mens, werd op initiatief van Van Agt \"The Rights Forum\" gelanceerd, een stichting die zich zegt in te zetten voor een rechtvaardig Midden-Oostenbeleid van de Nederlandse regering en wil dat Nederland zich actief inzet om bij alle partijen in het Arabisch-Isra\u00eblisch conflict respect voor het internationaal recht af te dwingen. Van Agt beschouwde de opbouw van de organisatie als de kroon op zijn lange loopbaan. Tot 2015 was hij voorzitter van de stichting en daarna tot zijn dood erevoorzitter.\nOp 12 juni 2013 sprak Van Agt als initiatiefnemer van het burgerinitiatief \"Sloop de muur\" in de Tweede Kamer. Hier gaf Van Agt een inleiding over de Isra\u00eblische barri\u00e8re op de grens van de Westelijke Jordaanoever. Van Agt keerde na dertig jaar terug in de Tweede Kamer en sprak van een \"bijzondere ervaring\".\nOp 16 juli 2014 schreef Van Agt een open brief aan minister-president Mark Rutte. Van Agt reageerde met de brief op uitspraken van de minister-president tijdens het televisieprogramma \"NOS Gesprek met de minister-president\" omtrent Gaza. Van Agt noemde het gesprek een \"horreur\".\nOp het terrein van YMCA in Bethlehem bevindt zich een stuk grond met oude olijfbomen, ontworteld door het Isra\u00eblische defensieleger om ruim baan te maken voor Isra\u00eblische nederzettingen enz. Ze zijn daar herplant door prominenten. Er is op die plaats ook een boom van ca. 500 jaar oud die herplant is door Van Agt.\nOp 5 september 2016 vertelde Van Agt voor de EenVandaag-camera dat bij het bezoek van premier Benjamin Netanyahu een dag later aan Nederland hij \"als oorlogsmisdadiger meteen door kan gaan naar het Internationaal Strafhof in Den Haag\".\nIn 2019 kwam een nieuw boek(je) van zijn hand uit: \"Palestina in doodsnood\". Zoals uit de titel blijkt luidt Van Agt hier de noodklok over de situatie van het Palestijnse volk in wat nog rest van de regio Palestina. Hij voorziet een \"humanitaire ramp\" als de impasse niet wordt doorbroken en de staat Isra\u00ebl niet aan het internationaal recht wordt gehouden. Een probaat middel om druk op Isra\u00ebl uit te oefenen zag hij in de BDS-beweging. Vaak werd Van Agt beschuldigd van antisemitisme, maar zelf verwierp hij deze aantijging uitdrukkelijk.\nPersoonlijk leven.\nVan Agt was van 1958 tot hun beider overlijden gehuwd met Eugenie Krekelberg (1930-2024). Ze kregen drie kinderen. De wielrenster Eva van Agt (1997) is een van zijn kleinkinderen. Van Agt was een liefhebber van wielrennen. Hij bezocht meerdere keren de Ronde van Frankrijk en was diverse keren in wieleruitrusting op de televisie te zien. Op 4 juni 1979 reed hij mee in de Fietselfstedentocht.\nIn mei 2019 werd Van Agt getroffen door een hersenbloeding, terwijl hij bezig was met een toespraak in het gebouw van de Palestijnse Missie in Den Haag, in het kader van de Nakba-herdenking. Hij herstelde, maar had nog last van de nawee\u00ebn en kampte sindsdien met een broze gezondheid.\nIn de zomer van 2023 werd door de priester van hun parochiekerk, de Cenakelkerk in Heilig Landstichting, aan het echtpaar het sacrament voor de zieken toegediend. Van Agt stierf op 5 februari 2024, drie dagen na zijn 93-ste verjaardag, samen en hand in hand met zijn echtgenote door middel van duo-euthanasie. Zij werden op 8 februari in besloten kring begraven op Begraaf- en Gedenkpark Heilig Land Stichting, waarna hun overlijden de volgende dag wereldkundig werd gemaakt. Bij de uitvaartdienst behoorden Jan Terlouw en Hans Wiegel tot de aanwezigen.\nEnkele dagen na zijn overlijden zond de NPO een laatste met hem, in 2015, opgenomen tv-interview door Jeroen Pauw uit. Hij zei hierin dat hij zich schaamde dat hij tussen 1971 en 1982 de opvoeding van zijn drie kinderen geheel aan zijn vrouw had overgelaten.\nTaalgebruik.\nIn de media viel Van Agt op door zijn niet-alledaagse taalgebruik; hij doorspekte zijn zorgvuldig geformuleerde volzinnen met min of meer archa\u00efsche uitdrukkingen als \"gij\", \"mijn waarde\" of \"sapristi\". Zo zei hij over zijn eerste regeringsploeg dat \"het geen kabinet moest worden van luiaards, ijdeltuiten en non-valeurs\". De markante uitlatingen van Van Agt uit die periode zijn verzameld in het boekje \"Sapristi! Van Agt. Opmerkelijke, komische en bizarre uitspraken van een regeringsleider\" (1981) van \"Elsevier\"-journaliste Dieudonn\u00e9e ten Berge.\nOver zichzelf zei Van Agt eens: \"Ik ben weleens razend, maar te introvert om daarvan te doen blijken\" en \"Ik leef niet zo gemakkelijk, neen, nogal zwaartillend, meer moeder dan vader.\" In 1980 merkte Van Agt over zijn politieke carri\u00e8re op dat hij eigenlijk een eendagsvlieg was, die re\u00efncarneerde in een resistent reptiel. En over zijn taalgebruik: \"Ik weet dat het markant genoeg is om mensen te epateren, anderen te irriteren. Het is een uiting van een zekere ijdelheid en het bevalt om je zo te profileren.\"\nOnderscheidingen.\nIn 2009 kreeg hij van het Hash Marihuana &amp; Hemp Museum de \"Cannabis Cultuurprijs\".\nUitgeoefende nevenfuncties.\nIn 2014 was hij eenmalig juryvoorzitter van het Groot Dictee der Nederlandse Taal."}
{"id": "10740", "revid": "68062272", "url": "https://nl.wikipedia.org/wiki?curid=10740", "title": "Barend Biesheuvel", "text": "Barend Willem Biesheuvel (Haarlemmerliede, 5 april 1920 \u2013 Haarlem, 29 april 2001) was een Nederlandse politicus en tussen 1971 en 1973 minister-president van Nederland. Hij leidde de kabinetten Biesheuvel I en Biesheuvel II.\nBiografie.\nBiesheuvel was de zoon van Arie Biesheuvel en Antje Troost en het vierde van hun vijf kinderen. Zijn vader was boer, wethouder van Haarlemmerliede en betrokken bij de oprichting van de Nederlandse Christelijke Boeren- en Tuindersbond (CBTB).\nNa het behalen van het mulo-diploma bezocht de gereformeerde Biesheuvel het Christelijk Lyceum te Haarlem. Hij behaalde er het diploma gymnasium-A, waarna hij rechten ging studeren aan de Vrije Universiteit te Amsterdam. Hij liep onder meer colleges bij professor Pieter Diepenhorst. Tijdens de Tweede Wereldoorlog weigerde hij de door de Duitse bezetters verplichte loyaliteitsverklaring te ondertekenen en vervolgde zijn studie bij de professoren thuis. Hij slaagde voor het doctoraal examen rechtsgeleerdheid in september 1945.\nVia zijn vader kwam hij in contact met Johan van de Veer, de voedselcommissaris van Noord-Holland, en werd van 1945 tot 1947 in Alkmaar zijn secretaris voor zuiveringszaken. In 1947 werd hij secretaris van de afdeling buitenland van de Stichting van de Landbouw, de voorloper van het Landbouwschap. Biesheuvel werd in 1952 algemeen secretaris van de CBTB en in 1959 voorzitter. Vanaf 1959 was hij ook lid van het bestuur van het Landbouwschap, van de Stichting van de Arbeid, van de Centrale Raiffeisenbank en van de Heidemij.\nVan 1956 tot 1963 was hij voor de Anti-Revolutionaire Partij (ARP) lid van de Tweede Kamer. Hij werd er woordvoerder agrarische zaken, evenals van Europese zaken. Van 1957 tot 1961 was hij lid van de Raadgevende Vergadering van de Raad van Europa en van 1961 tot 1963 lid van het Europees Parlement. In de kabinetten van Victor Marijnen, Cals en Zijlstra was hij van 24 juli 1963 tot 5 april 1967 viceminister-president, belast met de behartiging van Koninkrijksaangelegenheden, en minister van Landbouw en Visserij.\nVanaf 1967 was hij opnieuw lid van de Tweede Kamer der Staten-Generaal en voorzitter van de ARP-fractie. Hij was in deze periode ook voorzitter van het College van de Scheepsbouw en voorzitter van de commissie Herori\u00ebntatie overheidsvoorlichting.\nVan 6 juli 1971 tot 11 mei 1973 was Biesheuvel minister-president en minister van Algemene Zaken van twee kabinetten die zijn naam droegen. Hoewel de KVP de grootste partij was, leverde deze partij de premier niet. In die tijd was het ten eerste nog geen wet van Meden en Perzen dat de grootste regeringspartij de premier leverde, anderzijds had de KVP, na het passeren van oud-premier Piet de Jong voor het lijsttrekkerschap, geen voor de hand liggende kandidaat. Het kabinet-Biesheuvel I struikelde in juli 1972 over de begroting 1973. Na het vertrek van de DS'70-ministers uit het kabinet, die een zuiniger beleid wilden, maakte Biesheuvel een doorstart met een minderheidskabinet dat Biesheuvel II genoemd werd; er werden vervroegde verkiezingen uitgeschreven voor november 1972. Biesheuvel II bleef in functie tot de vorming van het kabinet-Den Uyl.\nBiesheuvel heeft na zijn politieke loopbaan nog vele functies bij de overheid en het bedrijfsleven vervuld. Zo was hij onder andere voorzitter van de Raad van Commissarissen van de Nationale Investeringsbank, lid van de Raad van Commissarissen van OGEM en de KLM, voorzitter van de Koninkrijkswerkgroep voor de Nederlandse Antillen, voorzitter van de Staatscommissie van advies inzake de relatie kiezers-beleidsvorming, voorzitter van de Voorlopige Raad voor Verkeer en Waterstaat en voorzitter van de Interdepartementale Co\u00f6rdinatiecommissie voor Noordzeeaangelegenheden ICONA. Biesheuvel was van 1 mei 1997 tot en met 1 maart 2000 voorzitter van de adviescommissie over de Nederlandse relatie met Aruba.\nBiesheuvel overleed op 81-jarige leeftijd en werd begraven op de Algemene Begraafplaats aan de Bergweg in Bloemendaal.\nPriv\u00e9.\nVlak na de Tweede Wereldoorlog trouwde hij met zijn jeugdliefde Wilhelmina Jacoba Meuring, met wie hij drie kinderen kreeg."}
{"id": "10741", "revid": "17950", "url": "https://nl.wikipedia.org/wiki?curid=10741", "title": "Piet de Jong (politicus)", "text": "Petrus Jozef Sietse (Piet) de Jong (Apeldoorn, 3 april 1915 \u2013 Den Haag, 27 juli 2016) was een Nederlands politicus van de Katholieke Volkspartij (KVP). Van 5 april 1967 tot en met 6 juli 1971 was hij minister-president van Nederland. Eerder was hij staatssecretaris van Defensie (27 juni 1959 \u2013 24 juli 1963) en minister van Defensie (24 juli 1963 \u2013 5 april 1967). Voorafgaand aan zijn politieke carri\u00e8re vocht hij als onderzeebootcommandant in de Tweede Wereldoorlog.\nLevensloop.\nDe Jong werd geboren als zoon van de treinmachinist Jo\u00e4nnes de Jong (1878\u20131931) en Gijsberta Adriana Schouten (1877\u20131957). Hij groeide op in een katholiek gezin. In 1931 behaalde hij het diploma HBS-B aan de Koninklijke Hogere Burgerschool in Apeldoorn. Daarna trad hij in dienst bij de Koninklijke Marine, waar hij als adelborst de officiersopleiding volgde aan het Koninklijk Instituut voor de Marine (KIM) in Den Helder.\nMilitaire carri\u00e8re.\nNa het voltooien van de adelborstopleiding werd De Jong in 1934 bevorderd tot luitenant ter zee der derde klasse. Van 1935 tot 1947 was hij werkzaam bij de onderzeedienst van de Koninklijke Marine. Op 13 mei 1940 vertrok hij met duikboot Hr.Ms. O 24 naar Engeland. Gedurende de Tweede Wereldoorlog nam hij als oudste officier en vanaf medio 1944 als commandant van deze onderzeeboot deel aan de gevechten. Met zijn onderzeeboot heeft hij verschillende Japanse en Italiaanse schepen doen zinken. In april 1946 keerde hij met Hr.Ms. O 24 terug in Nederland.\nIn 1947 werd hij geplaatst bij de marinestaf van het ministerie van Oorlog en Marine om in 1948 adjudant van minister Schokking te worden. Van 1951 tot eind 1952 was De Jong commandant van fregat Hr.Ms. De Zeeuw. Hij werd vervolgens stafofficier bij de \"Allied Commander-in-Chief Channel\" in Portsmouth. In 1955 werd hij benoemd tot waarnemend chef-staf van de inspecteur-generaal der marine, prins-gemaal Bernhard van Lippe-Biesterfeld, en van 1955 tot 1958 was hij adjudant van koningin Juliana.\nDe Jong was vanaf 1958 commandant van de onderzeebootjager Hr.Ms. Gelderland in de rang van kapitein-ter-zee.\nDe Jong kreeg tweemaal het Bronzen Kruis toegekend. Zijn eerste kreeg hij naar aanleiding van de succesvolle evacuatie van de in aanbouw zijnde onderzeeboot O 24 van Nederland naar het Verenigd Koninkrijk vooraf aan de capitulatie van Nederland aan Duitsland op 15 mei 1940, het tweede in 1943 voor zijn operationele verdiensten tijdens de oorlog voor de geallieerde zaak aan boord van de O 24. Daarnaast ontving De Jong het Britse Distinguished Service Cross, een met het Bronzen Kruis vergelijkbare dapperheidsonderscheiding.\nPolitieke carri\u00e8re.\nDe Katholieke Volkspartij (KVP) zocht in 1959 een opvolger voor staatssecretaris Harry Moorman van Marine. De Jong werd gevraagd en op 27 juni 1959 werd hij staatssecretaris in het kabinet-De Quay. Over zijn politieke loopbaan zei hij: \"Ik ben daar min of meer toevallig ingerold. Katholieke marineofficieren had je niet veel, en, hoewel ik geen lid was van de KVP, kwam men bij mij terecht door gewoon het lijstje na te gaan.\" Hij moest met spoed lid worden van de KVP.\nDe Jong weigerde een plaats op de kandidatenlijst voor de Tweede Kamerverkiezingen van 1963, maar bleef aan als bewindspersoon. Hij werd minister van Defensie in het kabinet-Marijnen en bleef dat in de navolgende kabinetten Cals en Zijlstra. De Jong reorganiseerde de Nederlandse defensie in verticale richting, gericht op specialisaties van Nederlandse taken bij de NAVO. Dat ging niet zonder slag of stoot. Critici binnen zijn ministerie en in de Tweede Kamer verweten hem dat Nederland daardoor niet meer zelfstandig en onafhankelijk oorlog kon voeren. De oppositie in de Tweede Kamer probeerde als symbolisch protest vergeefs hem \u00e9\u00e9n gulden te korten op zijn salaris. Voorts bewerkstelligde De Jong een kortere dienstplicht en bezuinigde hij.\nKoningin Juliana noemde De Jong tegenover minister-president Jo Cals in 1965 \"een zeldzaam prettig en ongecompliceerd man.\"\nNa het mislukken van de formatie Biesheuvel werd De Jong op 21 maart 1967 door koningin Juliana aangesteld als kabinetsformateur. Zijn formatieopdracht was ruim omschreven: \"Een kabinet te vormen, dat zal mogen rekenen op een vruchtbare samenwerking met de volksvertegenwoordiging.\" De Jong had geen behoefte te onderhandelen met de Partij van de Arbeid van Joop den Uyl en beperkte zich tot de partijen KVP, ARP, CHU en VVD. Hij liet duidelijk blijken dat als ze er met zijn vieren niet uitkwamen, hij alsnog genoodzaakt was om met de PvdA te gaan onderhandelen. Om de vaart erin te houden, stelde hij een deadline in. Zijn opzet lukte: tien minuten voor het verstrijken van de deadline had hij zijn kabinet rond. De Jong had elke fractievoorzitter expliciet gevraagd om vrouwelijke kandidaten voor een minister- en staatssecretarisschap. Het leidde tot slechts \u00e9\u00e9n vrouwelijke minister: Marga Klomp\u00e9. Op 4 april be\u00ebindigde hij zijn formateurschap en de volgende dag werd hij benoemd tot minister-president en minister van Algemene Zaken in zijn eigen kabinet-De Jong. In zijn eerste persconferentie als minister-president deed hij niet moeilijk over zijn vaardigheden op financieel-economisch terrein: \"Ik weet niets. Ik ben een volslagen leek'.\nDe Jong werd minister-president op een moment dat de woelige jaren '60 met onder meer de Provo-beweging op een hoogtepunt was. Onder druk hiervan nam de regering een reeks maatregelen. In mei 1967 werd de Amsterdamse burgemeester Van Hall op staande voet ontslagen. In de rijksbegroting voor 1968 werden extra middelen ter beschikking gesteld voor de herziening van het jeugdbeleid. De demonstratievrijheid werd uitgebreid: voor leuzen en spandoeken was niet meer vooraf vergunning van de burgemeester vereist. De Jong introduceerde het gebruik om na afloop van de ministerraad een persconferentie te geven, omdat hij het moe aan het worden was om tijdens een maaltijd gestoord te worden door telefonerende journalisten. Onder De Jong werd ook het wekelijks gesprek tussen staatshoofd en regeringsleider ingesteld. Ook op zedelijkheidsterrein waren er vernieuwingen. Zo verviel in 1971 de strafbaarstelling van het openlijk verkopen van voorbehoedsmiddelen. Het aantonen van overspel verviel als eis bij een verzoek tot echtscheiding. Door het kabinet-De Jong werd op 1 januari 1969 de btw (Belasting Toegevoegde Waarde) ingevoerd.\nIn datzelfde jaar verdedigde De Jong in de Tweede Kamer de misstanden tijdens de zogenaamde politionele acties in de jaren 1947-1949, door deze volgens historicus Remy Limbach bewust met de eufemistische term excessen aan te duiden, terwijl het extreme geweld structureel en op grote schaal plaatsgevonden heeft. Volgens Limbach deed het kabinet-De Jong dit \"om te suggereren dat geweld niet op grote schaal voorkwam\" en \"om gevoelige vergelijkingen met Duitse oorlogsmisdaden te vermijden\". Volgens Cees Fasseur, die als rijksambtenaar de Excessennota schreef, was indertijd de term 'structureel geweld' \"politiek onhaalbaar\". Fasseur pleitte voor vervolgonderzoek, maar het kabinet-De Jong hield dat tegen.\nDe KVP-fractie weigerde De Jong aan te stellen als lijsttrekker bij de volgende Tweede Kamer-verkiezingen. Hij zou dan namelijk weer kans maken op een vernieuwd premierschap. De PvdA had echter laten weten niet meer met hem te willen regeren. Aangezien de KVP de socialisten niet opnieuw wilde uitsluiten, werd De Jong geofferd. Hij weigerde vervolgens een lagere plaats op de kandidatenlijst en vertrok naar de Eerste Kamer. Vanaf 18 april 1972 was hij er voorzitter van de KVP-fractie en bleef lid tot 17 september 1974. De Jong toonde grote belangstelling om in 1972 Louis Beel op te volgen als vice-president van de Raad van State, maar er werd voor Marinus Ruppert gekozen.\nTijdens zijn premierschap werd De Jong door de media beschuldigd van te weinig daadkracht en werd hij veelvuldig bestempeld als ouderwets. Dat imago werd versterkt door zijn bolhoed, waarmee hij vaak buitenshuis verscheen. Dertig jaar later werd hij echter door velen beschouwd als een politicus die zijn besluiten weloverwogen nam. In een reportage van het EO/KRO/NCRV-televisieprogramma Netwerk, uitgezonden begin 2005, werd hij zelfs bestempeld als misschien wel de beste naoorlogse premier van Nederland.\nNa actieve politieke loopbaan.\nDe Jong heeft na zijn actieve politieke loopbaan nog vele functies vervuld. Zo was hij vanaf 1974 tot 1981 de eerste voorzitter van het nieuwe Comit\u00e9 Nationale Herdenking '40-'45. Ook was hij commissaris bij de bedrijven SHV Holdings, DAF, CSM, Nationale-Nederlanden, Shell en Het Financieele Dagblad. In 1976 was hij voorzitter van een economische missie naar Australi\u00eb en tien jaar later van een naar China.\nIn 1988 behoorde hij tot 'de groep van negentien', die in een brief aan minister Frits Korthals Altes van Justitie pleitte voor de vrijlating van de Twee van Breda, Duitse oorlogsmisdadigers die in Breda een levenslange gevangenisstraf uitzaten. Mede op grond van dit schrijven werden ze in januari 1989 vrijgelaten. Eind 1990 was er sprake van dat hij tijdens de Golfoorlog naar Irak zou afreizen als leider van een missie om te pleiten voor de vrijlating van Nederlandse gijzelaars, maar de missie werd afgelast.\nIn 2010 was hij, 94 jaar oud inmiddels, uitgebreid aan het woord in Nieuwspoort bij de publicatie van een biografie over Joseph Luns. In april 2010 sprak hij het verkiezingscongres toe van het CDA, waarin de KVP inmiddels was opgegaan. Daarbij noemde hij het opstappen van PvdA-leider Wouter Bos uit het kabinet-Balkenende IV \"gemeen en achterbaks\".\nIn augustus 2010 bepleitte hij naar aanleiding van de kabinetsformatie in een interview met weekblad \"Vrij Nederland\" eerbied voor elkaars overtuiging: \"Als je zegt: jullie deugen niet, zoals Geert Wilders doet, dan escaleert het, en gaat het van kwaad tot erger. Je moet elkaar respecteren. Daarom zeg ik: zolang de punten van de godsdienstvrijheid en de rechtsstaat niet zeker zijn, moet de PVV wat mij betreft maar in zijn eentje doormarcheren. Daar doe ik niet aan mee.\"\nIn 2011 was De Jong een van de oud-premiers die door Annemarie Gualth\u00e9rie van Weezel werd ge\u00efnterviewd voor haar boek \"De smaak van de macht - gesprekken met oud-premiers\". Hij wordt hierin door haar bestempeld als \"bescheiden\".\nDe Jong dreigde eind maart 2012 het CDA te verlaten, als die partij zou instemmen met een bezuiniging van 1 miljard euro op ontwikkelingssamenwerking.\nDe Jong was met zijn 98 jaar op 30 april 2013 de oudste aanwezige in de Amsterdamse Nieuwe Kerk bij de inhuldiging van koning Willem-Alexander. Hij was minister-president op 27 april 1967 toen Willem-Alexander geboren werd en hij was erbij toen deze door zijn vader prins Claus voor het eerst in het openbaar werd gepresenteerd.\nDe Jong in troonrede 2016.\nKort na zijn overlijden werd op 20 september 2016 door koning Willem-Alexander bij het uitspreken van de troonrede gememoreerd aan De Jong:\nPriv\u00e9leven.\nDe Jong trouwde op 26 juni 1947 met Anneke Bartels, een Marva-officier en koerierster tijdens de 2e Wereldoorlog. Het echtpaar kreeg een dochter en twee zoons. Van 1960 tot 1980 woonde het gezin in een van de twee Pieter Posthuizen, een bijgebouw van Paleis Huis ten Bosch. Bartels overleed op 6 januari 2010 op 94-jarige leeftijd. De Jong was sinds het overlijden van Willem Drees in 1988 de oudste nog levende oud-minister-president van Nederland en sinds het overlijden van Jelle Zijlstra in 2001 de minister-president die het langst geleden een kabinet leidde. Hij overleed na een kort ziekbed in juli 2016 op 101-jarige leeftijd en werd in besloten kring begraven. Op Drees na, die 199 dagen ouder werd, is De Jong de oudst geworden oud-premier van Nederland.\nOnderscheidingen en decoraties.\n Grootofficier in de Huisorde van Oranje (1958) \n Ridder Grootkruis in de Orde van Oranje Nassau (17 juli 1971)\n Bronzen Kruis met cijfer 2 (16 juli 1940 (1e toekenning, voor het met de nog niet operationele nieuwe onderzeeboot \u201cHr.Ms. O 24\u201d, in de nacht van 13 op 14 mei 1940 uitwijken naar Engeland en 8 juli 1943 (2e toekenning), voor diverse onderzeebootacties in de Middellandse Zee en Oost-Azi\u00eb)\n Oorlogsherinneringskruis met 4 gespen\n Ereteken voor Orde en Vrede met gesp\n Onderscheidingsteken voor Langdurige Dienst als officier met jaarteken XL (40)\n Herinneringssmedaille Zilveren huwelijk 1962 (Juliana en Bernhard)\n Huwelijksmedaille 1966 (Beatrix en Claus)\n Distinguished Service Cross (UK)\n War Medal 1939-1945 met Mentioned in Despatches-eikenblad (UK)\n Lieutenant in the Royal Victorian Order (Luitenant in de Koninklijke Orde van Victoria) (UK)\n Koreamedaille van de Verenigde Naties (VN)\n Gran Cruz de Mayo de la Orden del Merito Naval \u201cAlmirante Brown\u201d (Groot mei-kruis in de Maritieme Orde van Verdienste \"Admiraal De Bruin\") (Argentini\u00eb)\n Gro\u00dfes Goldenes Ehrenzeichen am Bande um die Republik \u00d6sterreich (Groot Ereteken voor Verdienste in goud met sjerp) (Oostenrijk)\n Grootkruis van de Orde van Leopold II/\"Grand-croix de l'Ordre de L\u00e9opold II\" (Belgi\u00eb)\n Gran Cruz de la Orden de Bernardo O'Higgins (Grootkruis van de Orde van Bernardo O'Higgins) (Chili)\n Officer of the Order of the Star of Africa (Officier in de Orde van de Ster van Afrika) (Liberia)\n Kommend\u00f6r av 1. klass i Sv\u00e4rdsorden (Commandeur 1e klasse in de Orde van het Zwaard) (Zweden)\nDe Jong was gerechtigd tot het dragen van de volgende insignes:\n Insigne van de Onderzeedienst ('Flipper')"}
{"id": "10742", "revid": "1057145", "url": "https://nl.wikipedia.org/wiki?curid=10742", "title": "Jelle Zijlstra", "text": " Jelle Zijlstra (Oosterbierum, 27 augustus 1918 \u2013 Wassenaar, 23 december 2001) was een Nederlands politicus, voor de ARP later het CDA, en bankier. Hij was minister-president van Nederland van 1966 tot 1967. Hij leidde in die periode het kabinet-Zijlstra. Van 1967 tot en met 1981 was Zijlstra president van De Nederlandsche Bank N.V.\nLevensloop.\nJeugd.\nNa het behalen van het MULO- en HBS-diploma in Harlingen volgde de gereformeerde Zijlstra een opleiding aan de Nederlandse Economische Hogeschool te Rotterdam.\nStudententijd.\nDe vervulling van de militaire dienstplicht en zijn onderduiken tijdens de Tweede Wereldoorlog (hij weigerde in 1943 de aan studenten verplichte loyaliteitsverklaring te tekenen) onderbraken tweemaal zijn studie. Tijdens zijn studie was hij lid en praeses van de Societas Studiosorum Reformatorum Roterodamensis (S.S.R.-R.). Hij werd lid van het dispuut U.C.R.I.G.E.S. Hij behaalde zijn doctoraalexamen economie in oktober 1945. Hij was daarna werkzaam bij de Nederlandse Economische Hogeschool als assistent en vanaf 1946 als hoofdassistent in het economisch onderzoek. In 1947 werd hij benoemd tot lector.\nCarri\u00e8re.\nWetenschappelijke carri\u00e8re.\nZijlstra promoveerde in 1948 aan de Rotterdamse Handelshogeschool op het proefschrift \"De omloopsnelheid van het geld en haar betekenis voor de geldwaarde en het monetaire evenwicht\". Hij werd nog in hetzelfde jaar benoemd tot hoogleraar in de theoretische economie aan de Vrije Universiteit van Amsterdam. Hij was lid van de Anti-Revolutionaire Partij (ARP), in 1980 opgegaan in het Christen Democratisch App\u00e8l (CDA).\nMinisterschappen.\nVan 2 september 1952 tot 24 juli 1963 was hij minister van Economische Zaken in het tweede en het derde kabinet-Drees, van Economische Zaken en van Financi\u00ebn als \"ad interim\" in het kabinet-Beel II en van Financi\u00ebn in het kabinet-De Quay.\nZijn leven lang zou Zijlstra volhouden dat zijn hart bij de economische wetenschap lag en dat hij slechts uit plichtsbesef en na lang aarzelen de politiek was ingegaan.\nBeleid.\nIn deze periode negeerde Zijlstra de oproep tot het vormen van een staatsfonds voor de aardgasbaten. Volgens critici een \"historische fout\" en leidde in ieder geval tot wat in de economische wetenschap de Hollandse ziekte is gaan heten. De Nederlandse gulden werd zo hard dat de internationale concurrentiepositie werd ondermijnd.\nZijlstra was inhoudelijk verantwoordelijk voor de geleide loonpolitiek en de sociale woningbouw.\nHoogleraarschap in de openbare financi\u00ebn.\nZijlstra werd na zijn ministerschap benoemd tot hoogleraar in de leer der openbare financi\u00ebn aan de Vrije Universiteit van Amsterdam. Van 1963 tot 1966 was hij ook lid van de Eerste Kamer der Staten-Generaal.\nMinister-president.\nNa de val van het kabinet-Cals was hij van 22 november 1966 tot 5 april 1967 minister-president en minister van financi\u00ebn van het interim-kabinet dat zijn naam draagt. De benoeming tot president van De Nederlandsche Bank, gedaan door minister Vondeling, moest voorlopig ongedaan worden gemaakt vanwege Zijlstra's premierschap. De cabaretier Wim Kan stelde in zijn oudejaarsconference van 1966, dat Zijlstra alvorens bankpresident te worden, eerst moest zorgen dat er wat op die bank stond.\nCentraal bankier.\nVanaf 1967 tot en met 1981 was Zijlstra president van De Nederlandsche Bank N.V. Samen met de directeur buitenlands beleid van de bank, Andr\u00e9 Sz\u00e1sz, ontwikkelde hij het \"harde-guldenbeleid\". De gulden werd gekoppeld aan de Duitse mark en Nederland volgde het Duitse monetaire beleid. De economie van de Bondsrepubliek Duitsland groeide razendsnel in die dagen en daar haakte Nederland graag bij aan. Ook was Zijlstra in die jaren president van de Bank voor Internationale Betalingen te Bazel.\nOp 30 april 1983 werd Zijlstra benoemd tot Minister van Staat. Hij heeft vele bestuursfuncties en commissariaten vervuld en was ook een peetoom van de latere koning Willem-Alexander.\nOverlijden.\nIn december 2001 overleed Zijlstra op 83-jarige leeftijd. Hij werd begraven op de begraafplaats bij de Dorpskerk van de Hervormde Gemeente aan het Plein te Wassenaar.\n\"Jelle zal wel zien\".\nIn 1966 zong de cabaretier Wim Kan in de oudejaarsconference het lied \"Waar we heen gaan\", met als refrein een herhaald \"Jelle zal wel zien\" op de melodie van het lied \"Yellow Submarine\" van The Beatles. Het was in Nederland in 1967 een grote carnavalshit. Een week na carnaval waren er landelijke verkiezingen."}
{"id": "10743", "revid": "1057145", "url": "https://nl.wikipedia.org/wiki?curid=10743", "title": "Jo Cals", "text": "Jozef Maria Laurens Theo (Jo) Cals (Roermond, 18 juli 1914 \u2013 Den Haag, 30 december 1971) was een Nederlands politicus. Hij was minister-president van Nederland van 14 april 1965 tot 22 november 1966. In die periode leidde hij het kabinet-Cals.\nOpleiding.\nNa het behalen van het diploma gymnasium-A aan het Bisschoppelijk College in Roermond, studeerde hij aan het Philosophicum in Rolduc met de bedoeling om priester te worden. Hij brak deze studie in 1935 echter af om rechten te gaan studeren aan de Katholieke Universiteit Nijmegen. Hij was lid van het literair-mystieke dispuut De Gong. In 1940 behaalde hij het doctoraalexamen in de rechten, maar hij fungeerde tijdens de Tweede Wereldoorlog, op verzoek van de studentenmoderator, nog als praeses van het Nijmeegsch Studentencorps Carolus Magnus.\nTweede Wereldoorlog; actief in het verzet.\nCals zat in de tweede helft van 1940 enkele weken gevangenen omdat hij op de studentensoci\u00ebteit een opruiende speech had gegeven, waarna de aanwezigen het Wilhelmus zongen. In 1941 was hij betrokken bij de Nederlandsche Unie. Na de opheffing van deze organisatie raakte hij samen met zijn vrouw langzaamaan betrokken bij het verzet. Zo was hij actief bij de Christofoorgroep, zij het niet als kernlid. De Christofoorgroep gaf een illegaal blad uit. Ook verleende hij meerdere keren onderdak aan onderduikers.\nCals hoorde in juni 1944 dat hij op een lijst met gijzelaars stond nadat een Duitse militair in Nijmegen was doodgeschoten. Hij besloot direct onder te duiken in zijn geboortestreek. Acht gijzelaars die niet uit handen van de Duitsers wisten te blijven werden kort daarna ge\u00ebxecuteerd. Kort voor Operatie Market Garden keerde Cals naar Nijmegen terug, waar hij de bevrijding van de stad meemaakte. Na de bevrijding werkte Cals een jaar voor de Politieke Opsporingsdienst, eerst in Nijmegen en daarna op provinciaal niveau.\nMaatschappelijke carri\u00e8re.\nVan 1940 tot 1950 was hij als advocaat en procureur in Nijmegen gevestigd. In deze periode was hij van 1941 tot 1949 verbonden als assistent aan de juridische faculteit van de Katholieke Universiteit Nijmegen en van 1943 tot 1945 als leraar economie, staatsinrichting en handelsrecht aan het Bisschoppelijk College te Roermond.\nPolitieke carri\u00e8re.\nVan 1945 tot 1948 was hij fractievoorzitter voor de Katholieke Volkspartij in de gemeenteraad van Nijmegen. Van 1948 tot 1950 was hij lid van de Tweede Kamer der Staten-Generaal. Van 15 maart 1950 tot 2 september 1952 was hij staatssecretaris van Onderwijs, Kunsten en Wetenschappen in het eerste kabinet Drees en tweede kabinet Drees. Vervolgens was hij tot 24 juli 1963 minister van Onderwijs, Kunsten en Wetenschappen in het derde en vierde kabinet-Drees, het tweede kabinet Beel en het kabinet-De Quay. Zijn voornaamste verdienste als Onderwijsminister is de invoering van de Mammoetwet in 1963, waarin een ingrijpende hervorming van het voortgezet onderwijs werd geregeld.\nVanaf 1963 was Cals opnieuw lid van de Tweede Kamer der Staten-Generaal. Daarnaast was hij curator van de Rijksuniversiteit Groningen, voorzitter van de Raad voor de Kunst en lid van de Raad voor de Journalistiek.\nMinister-president.\nNa de val van het kabinet-Marijnen was hij van 14 april 1965 tot 22 november 1966 minister-president en minister van Algemene Zaken van het kabinet-Cals. Na de val van het kabinet, in de Nacht van Schmelzer, werd hij op 5 december 1966 benoemd tot minister van staat.\nVan 1968 tot 1970 was Cals commissaris-generaal van de Nederlandse inzending op de wereldtentoonstelling in Osaka (Japan) en vanaf 1967 voorzitter van de Staatscommissie Cals-Donner tot herziening van de Grondwet. De voorstellen van de commissie Cals-Donner leidden in 1983 tot een algehele herziening van de Nederlandse Grondwet.\nOverlijden.\nJo Cals overleed op 57-jarige leeftijd. Hij werd begraven op de Rooms-Katholieke Begraafplaats Sint Petrus' Banden aan de Kerkhoflaan te Den Haag."}
{"id": "10744", "revid": "1057145", "url": "https://nl.wikipedia.org/wiki?curid=10744", "title": "Victor Marijnen", "text": "Victor Gerard Marie (Vic) Marijnen (Arnhem, 21 februari 1917 \u2013 Den Haag, 5 april 1975) was een Nederlandse politicus van de KVP. Hij was van 1963 tot 1965 minister-president van Nederland. Hij leidde in die periode het kabinet-Marijnen.\nNa het behalen van het diploma hbs deed Marijnen staatsexamen gymnasium. Hij behaalde in 1941 het doctoraalexamen rechten aan de Roomsch-Katholieke Universiteit van Nijmegen. Hij was daarna werkzaam bij de accountantsdienst van het ministerie van Handel, Nijverheid en Scheepvaart en van het ministerie van Landbouw, Visserij en Voedselvoorziening. In 1945 werd hij gedetacheerd bij de Raad voor het Rechtsherstel.\nIn 1949 werd Marijnen secretaris van de Stichting van de Landbouw. In 1951 volgde zijn benoeming tot algemeen secretaris voor de buitenlandse agrarische handelsaangelegenheden van het ministerie van Landbouw, Visserij en Voedselvoorziening. Vanaf 1957 was hij algemeen secretaris van de Algemene Katholieke Werkgevers Vereniging en van het Katholiek Verbond van Werkgeversvakverenigingen.\nIn het kabinet-De Quay was Marijnen van 19 mei 1959 tot 24 juli 1963 minister van Landbouw en Visserij. Aansluitend was hij tot 14 april 1965 minister-president, minister van Algemene Zaken, in het kabinet dat zijn naam draagt. Dit kabinet viel op 27 februari 1965 op de omroepproblematiek.\nVan 1965 tot 1966 was hij lid van de Tweede Kamer der Staten-Generaal. Van 1965 tot 1968 was hij voorzitter van het Openbaar Lichaam Rijnmond. In 1967 werd hij benoemd tot voorzitter van de PTT-raad. Vanaf 1968 tot zijn overlijden aan een hartinfarct was hij burgemeester van Den Haag. Marijnen werd 58 jaar oud.\nHij werd begraven op begraafplaats Westduin in Den Haag.\nMarijnen trouwde in 1944 met Miny Schreurs (1921-2013), samen hadden ze vier zonen en twee dochters."}
{"id": "10745", "revid": "1057145", "url": "https://nl.wikipedia.org/wiki?curid=10745", "title": "Jan de Quay", "text": "Jan Eduard de Quay ('s-Hertogenbosch, 26 augustus 1901 \u2013 Beers, 4 juli 1985) was een Nederlands politicus. Van 1959 tot 1963 was hij minister-president van Nederland. Hij leidde in die periode het kabinet-De Quay.\nLevensloop.\nDe Quay was de tweede zoon van het echtpaar Rudolph Balthazar Antoine Nicolas de Quay en Johanna Elisa Rosa van de Mortel. Zijn vader was luitenant-generaal. Op 8 augustus 1927 trad Jan in Beek-Ubbergen in het huwelijk met Maria Hubertina Wilhelmina (Maria) van der Lande. Het echtpaar kreeg vijf zonen en vier dochters.\nNa het behalen van het diploma gymnasium aan het Jezu\u00efetencollege Sint Willibrord te Katwijk studeerde hij, op advies van zijn latere vrouw, psychologie aan de Rijksuniversiteit Utrecht. Hij behaalde het doctoraalexamen in 1926 en promoveerde in 1927 bij Franciscus Roels tot doctor in de letteren en wijsbegeerte (psychologie) op het proefschrift \"Het aandeel der sensorische en motorische componenten in het verloop van leer- en arbeidsproces\". In 1928 werd hij benoemd tot lector in de psychotechniek aan de Katholieke Hogeschool Tilburg en in 1933 volgde zijn benoeming tot hoogleraar in de bedrijfsleer en psychotechniek aan dezelfde hogeschool. Een van zijn publicaties die in dit verband van zijn hand verschenen ging over het werk van de wever in de textielfabriek, hoe die zich het beste kon aanpassen aan het tempo van het (mechanische of half-automatische) weefgetouw.\nAan het eind van de jaren 1930 deed De Quay van zich spreken door zijn pleidooien voor de verplichte arbeidsdienst voor jeugdigen. De Quay was voor een daadkrachtiger optreden van de overheid om de economische crisis te bestrijden. In een lezing voor de Maatschappij voor Handel en Nijverheid onderschreef hij de conclusie van een conferentie van het Duitse Arbeidsfront, 'dat arbeidsdienst ook als sociaal-paedagogisch instituut van waarde was bij de niet-aanwezigheid van werkloosheid'. Tijdens de mobilisatie (1939-1940) was hij in militaire dienst als reserve-luitenant. Direct na de capitulatie van 14 mei 1940 werd De Quay door generaal Henri Winkelman benoemd tot Regeringscommissaris van de Arbeid. Hij kwam in aanmerking, omdat Winkelman en Hans Max Hirschfeld hem veel flexibeler in de omgang met de Duitsers achtten dan de zittende secretaris-generaal van Sociale Zaken, A.L. Scholtens. Als regeringscommissaris noemde De Quay in een radiotoespraak het werken in Duitsland 'een vaderlandse plicht'.\nDe Quay bleef echter niet lang in deze functie, omdat het politieke werk hem opeiste. In juli 1940 vormde hij samen met mr. Louis Einthoven en mr. Johannes Linthorst Homan het driemanschap van de omstreden Nederlandsche Unie. In de zomer van 1940 voerde het driemanschap besprekingen met de Mussolini-fascist Arnold Meijer om te komen tot een fusie tussen de Nederlandsche Unie en het Nationaal Front, dat kort daarvoor nog Zwart Front heette. Uit de notulen van die besprekingen blijkt dat De Quay zich volkomen eens verklaarde met de opvattingen van Arnold Meijer. Bij die besprekingen verklaarde De Quay zichzelf een tegenstander van de democratie en de vrije economie. De Quay rechtvaardige de Nederlandsche Unie als manier voor vaderlandslievende Nederlanders om zich te verenigen los van de bezetter en van de NSB. Hij heeft nooit spijt betuigd. In 1971 zei hij in een interview: \"Als u mij vraagt zou u 't weer doen? Dan zou ik zeggen: ja.\"\nIn de loop van 1941 raakte de Unie in onmin met de bezetter, wat resulteerde in haar verbod. Van juli 1942 tot juni 1943 was De Quay ge\u00efnterneerd in kamp Sint-Michielsgestel, waarna hij onderdook. In het kamp maakte hij deel uit van de Heeren Zeventien. Na de bevrijding van het zuiden van Nederland werd hij in oktober 1944 voorzitter van het College van Algemene Commissarissen voor Landbouw, Nijverheid en Handel, dat de volkshuishouding weer op gang moest brengen.\nVan 5 april tot 23 juni 1945 was hij minister van Oorlog in het kabinet-Gerbrandy III. Willem Drees wilde De Quay echter niet in zijn kabinetten hebben vanwege diens omstreden oorlogsverleden.\nIn de maanden na de oorlog was De Quay nauw betrokken bij de Nederlandse Volksbeweging, die het voortouw nam in de Doorbraak. Deze beweging wilde afrekenen met de verdeeldheid van de verzuiling en hoopte gebruik te kunnen maken van de overeenkomsten die vooral sociaaldemocratische en katholieke leiders hadden gevonden tijdens de internering in Kamp Sint-Michielsgestel. De Quay wist evenwel niet de sociaaldemocraten over de streep te krijgen, mede door de antipathie van Willem Drees. Uiteindelijk verliet hij de NVB en sloot zich aan bij de Katholieke Volkspartij. Hierbij speelde mee dat De Quay als diepgelovig katholiek gehoorzaam was aan de Nederlandse bisschoppen, die aandrongen op katholieke politieke eenheid. De Quay noemde zich in de jaren na de oorlog \"personalistisch socialist\", onder inspiratie van de Franse filosoof Jacques Maritain.\nToen De Quay in 1946 kenbaar maakte commissaris van de Koningin van Noord-Brabant te willen worden stelde minister-president Wim Schermerhorn een geschiedkundig onderzoek in, waarna De Quay werd gezuiverd. Van 1946 tot 1959 was De Quay commissaris van de Koningin in de provincie Noord-Brabant.\nIn 1959 werd zijn partij, de Katholieke Volkspartij, de grootste partij van het land. Hoewel De Quay niet verkiesbaar was geweest, deed zijn partij een beroep op hem om minister-president te worden. Hij verzette zich, maar stemde na bisschoppelijk advies en ook nog eens een persoonlijk beroep van koningin Juliana toch in. Hij was van 19 mei 1959 tot 24 juli 1963 minister-president van het kabinet-De Quay. Uit zijn dagboeken blijkt dat hij zelf weinig plezier beleefde aan het vervullen van dit ambt.\nVan 1963 tot 1966 en van 1967 tot 1969 was hij voor de KVP lid van de Eerste Kamer der Staten-Generaal. In het kabinet-Zijlstra was hij van 22 november 1966 tot 5 april 1967 vicepremier en minister van Verkeer en Waterstaat. Vanaf de jaren 1960 roerde hij zich op Kerkelijk vlak. De devote katholiek De Quay had veel moeite met de ingrijpende hervormingen binnen de Rooms-Katholieke Kerk na het Tweede Vaticaans Concilie. De Kerk was in zijn optiek geen democratie. Hierin stond hij tegenover Marga Klomp\u00e9, ook een KVP-coryfee, die de vernieuwingen aanmoedigde.\nArchief.\nHet archief van De Quay vormt niet alleen een bron van historisch onderzoek naar zijn persoonlijke leven, maar bevat ook veel originele documenten aangaande zijn politieke en bestuurlijke functies, over de Nederlandse Unie, de naoorlogse periode, het kabinet-De Quay en zijn activiteiten in het bedrijfsleven. Belangrijkste is de serie dagboeken die De Quay tussen 1944 en 1980 bijhield. Aanvankelijk begonnen als geheugensteuntje voor het onthouden van namen van personen die hij ontmoette, ontwikkelden deze notities zich meer en meer tot een kort verslag van wat op een dag gebeurd was. Zowel niet-ambtelijke als ambtelijke ontmoetingen en gedachten werden door elkaar opgeschreven in korte, soms werkwoordloze zinnetjes.\nHet archief van De Quay wordt bewaard in het Brabants Historisch Informatie Centrum in 's-Hertogenbosch."}
{"id": "10746", "revid": "1057145", "url": "https://nl.wikipedia.org/wiki?curid=10746", "title": "Louis Beel", "text": "Louis Joseph Maria Beel (Roermond, 12 april 1902 \u2013 Utrecht, 11 februari 1977) was een Nederlandse politicus voor de RKSP en later voor haar opvolger de KVP. Hij was tweemaal minister-president van Nederland, in de periodes 1946-1948 en 1958-1959.\nOpleiding en vroege carri\u00e8re.\nBeel behaalde in 1920 het diploma gymnasium-B aan het Bisschoppelijk College te Roermond. Hij was daarna werkzaam op de gemeentesecretarie van de gemeente Roermond. In 1924 werd hij secretaris van mgr. P.J.M. Gils, de eerste bisschoppelijk inspecteur van het bijzonder katholiek lager onderwijs in Limburg. In dit jaar schreef Beel zich ook in als rechtenstudent aan de Roomsch-katholieke Universiteit van Nijmegen.\nIn 1925 werd hij benoemd tot ambtenaar aan de Provinciale Griffie van Overijssel, nadat een sollicitatie naar het secretarisambt van de gemeente Deurne op niets was uitgelopen. Na het behalen van het doctoraalexamen rechten in 1928, was hij vanaf 1929 werkzaam bij de gemeentesecretarie van Eindhoven, sinds 1934 als plaatsvervangend gemeentesecretaris. In 1935 promoveerde hij tot doctor in de rechtsgeleerdheid op het proefschrift \"Zelfbestuur of afhankelijke decentralisatie?\".\nToen Eindhoven in 1942 een NSB-burgemeester kreeg, nam Beel vrijwillig ontslag, en begon aan huis een bureau voor bestuursrecht.\nMinister.\nVanaf 23 februari 1945 was hij minister van Binnenlandse Zaken in het kabinet-Gerbrandy III en het kabinet-Schermerhorn-Drees. Van 3 juli 1946 tot 7 augustus 1948 was hij minister-president van het kabinet-Beel I.\nDaarna was Beel in 1948 en 1949 Hoge Vertegenwoordiger van de Kroon in Nederlands Oost-Indi\u00eb. Als zodanig was hij verantwoordelijk voor de Tweede Politionele actie (Operatie Kraai), waarbij grote delen van de Nederlandse krijgsmacht zich te buiten gingen aan excessief geweld jegens burgers en revolutionaire strijders aan Indonesische zijde.\nHij was van 1949 tot 1951 hoogleraar in het bestuursrecht en de bestuurskunde aan de Universiteit van Nijmegen. Hij was ook van 1950 tot 1951 voorzitter van het Landelijk Sociaal-Charitatief Centrum.\nVanaf 6 december 1951 was hij opnieuw minister van Binnenlandse Zaken in het tweede en het derde kabinet-Drees. Op 7 juli 1956 trad hij af als minister vanwege zijn deelname in de Commissie van Drie, die onder zijn voorzitterschap onderzoek zou doen naar de problematiek die later de Greet Hofmans-affaire is gaan heten. Op 21 november 1956 werd Beel tot minister van Staat benoemd.\nNa het lidmaatschap van de Commissie van Drie werd hij regeringscommissaris voor de omroep, opnieuw voorzitter van het Landelijk Sociaal-Charitatief Centrum en curator van de Universiteit van Nijmegen. Ook bekleedde hij enkele commissariaten in het bedrijfsleven.\nIn oktober 1956 werd hij lid van de Raad van State. Na de val van het vierde kabinet-Drees was hij van 22 december 1958 tot 19 mei 1959 minister-president, tevens minister van Algemene Zaken, van het kabinet-Beel II.\nVicepresident van de Raad van State.\nVan 1959 tot 1972 was hij vicepresident van de Raad van State. Door de lange duur van zijn vicevoorzitterschap van dit college - de facto heeft de vicevoorzitter de dagelijkse leiding van het college - en zijn betrokkenheid bij vele kabinetsformaties in die periode tot in 1973 toe, werd hij wel \"onderkoning\" genoemd.\nLouis Beel werd onder andere benoemd tot minister van Staat en ontving het grootkruis in de Orde van de Nederlandse Leeuw en de Orde van Pius.\nIn de zomer van 1976 werd bij Beel leukemie vastgesteld. Hij overleed op 11 februari 1977 op 74-jarige leeftijd. Een dag voor zijn overlijden hadden prinses Margriet en haar echtgenoot Pieter van Vollenhoven hem nog op zijn sterfbed bezocht."}
{"id": "10747", "revid": "314527", "url": "https://nl.wikipedia.org/wiki?curid=10747", "title": "Willem Drees", "text": "Willem Drees (Amsterdam, 5 juli 1886 \u2013 Den Haag, 14 mei 1988) was een Nederlands politicus van de Sociaal-Democratische Arbeiderspartij (SDAP) en de latere Partij van de Arbeid (PvdA). Hij was minister-president van Nederland van 1948 tot 1958, en wordt door menigeen beschouwd als een van de belangrijkste naoorlogse Nederlandse politici. Onder zijn leiding vonden zowel de dekolonisatie van Nederlands-Indi\u00eb als de wederopbouw van Nederland plaats. Drees was een overtuigd sociaaldemocraat, maar wel zeer pragmatisch ingesteld ('niet alles kan, en zeker niet alles tegelijk').\nDrees genoot een populariteit die de partijpolitieke grenzen overschreed en kreeg de bijnaam \"Vadertje Drees\". Hij was de initiator van diverse sociale wetten. Als minister van Sociale Zaken legde hij al in 1947 met de \"Noodwet Ouderdomsvoorziening\" de grondslag van sociale wetgevingen. Vandaar ook de uitdrukking: \"Hij trekt van Drees\" (waarmee wordt bedoeld dat iemand ouderdomspensioen ontvangt). Tien jaar later loodste minister Ko Suurhoff zijn Algemene Ouderdomswet door het parlement. Deze verschilde sterk van de Noodwet. Voor de uitkeringen volgens de Noodwet had niemand premies betaald. Het was in feite het door de Bond voor Staatspensionering bepleite staatspensioen, betaald uit de belastingen.\nIn de jaren zeventig, toen zijn zoon Willem Drees jr. opgang maakte met zijn gematigd linkse partij DS'70, brak Drees met zijn partij, de PvdA, uit onvrede over de in zijn ogen steeds radicalere en onrealistische koers van de PvdA onder invloed van Nieuw Links.\nLevensloop.\nPriv\u00e9.\nWillem Drees werd geboren als zoon van Johannes Michiel Drees en Anna Sophia van Dobbenburgh. Zijn vader was bankbediende bij de Twentsche Bank en overleed toen Drees vijf jaar oud was. Zijn ouders waren lid van de Nederlandse Hervormde Kerk en behoorden daarbinnen tot de orthodoxe stroming.\nAls tiener volgde hij een aantal jaren catechisatie maar besloot uiteindelijk geen belijdenis van zijn geloof af te leggen omdat hij onoverkomelijke bezwaren had ten aanzien van de gedachte dat wie niet in het verlossingswerk van Jezus Christus gelooft voor eeuwig verloren zou zijn. Hij ontwikkelde zich daarop in de loop der jaren tot een agnost.\nDrees werd een vurig aanhanger van de sociaaldemocratie nadat hij in december 1902 in Amsterdam de viering van de verkiezingsoverwinning van Troelstra in het district Amsterdam III had bijgewoond. Zijn hele verdere leven zou hij ondanks wat punten van kritiek Troelstra blijven bewonderen.\nHij bezocht de Tweede driejarige HBS voor Jongens aan de Marnixstraat te Amsterdam van 1898 tot 1901. Daarna volgde hij handelsonderwijs aan de Eerste Openbare Handelsschool aan het Raamplein 1 te Amsterdam, van 1901 tot 1903, toen hij eindexamen deed. Hier wekte de diamantbewerkerszoon Eli d'Oliveira zijn belangstelling voor het socialisme.\nIn 1904 behaalde hij het praktijkdiploma boekhouden en in 1909 kreeg hij een diploma M.O.-staathuishoudkunde en statistiek.\nOp 28 juli 1910 trouwde Drees te Amsterdam met Catharina Hent. Ze kregen twee zoons en twee dochters, waarvan \u00e9\u00e9n dochter jong stierf. Zoon Willem Drees jr. werd ook politiek actief. Hij was minister, Tweede Kamerlid en lid van de Algemene Rekenkamer.\nLoopbaan.\nDrees was tot 1906 werkzaam bij de Twentsche Bank te Amsterdam, net als zijn vader. Hij werd daarna stenograaf bij de gemeenteraad van Amsterdam en vanaf 1907 tot 1919 bij de Staten-Generaal.\nIn 1904 werd hij lid van de Sociaal-Democratische Arbeiderspartij, die in 1946 op zou gaan in de Partij van de Arbeid. Van 1910 tot 1931 was hij voorzitter van de SDAP, afdeling Den Haag. Van 1913 tot 1941 was Drees lid van de gemeenteraad van Den Haag. In die periode was hij van 1919 tot 1931 wethouder van Sociale Zaken en tot 1933 wethouder van Financi\u00ebn en Openbare Werken.\nVan 1919 tot 1941 was hij ook lid van Provinciale Staten van Zuid-Holland en van 1927 tot 1946 lid van het partijbestuur van de SDAP. Van 1933 tot mei 1940 was hij lid van de Tweede Kamer der Staten-Generaal voor de SDAP. Vanaf 1939, toen de sociaaldemocraten voor het eerst in de regering kwamen, was Drees fractievoorzitter. Tijdens de crisis van de jaren dertig werkte Drees mee aan het zogenoemde Plan van de Arbeid, een hoofdzakelijk door Hein Vos en Jan Tinbergen opgesteld plan om door overheidsstimulering en vraagvergroting de stagnerende economie weer vlot te trekken.\nDrees was tijdens de Tweede Wereldoorlog gijzelaar in Buchenwald van 1940 tot 1941. Van 1944 tot 1945 was hij lid van het College van Vertrouwensmannen, dat het formele gezag in bevrijd Nederland zou uitoefenen tot de terugkeer van de regering.\nVan 24 juni 1945 tot 7 augustus 1948 was Drees minister van Sociale Zaken in het kabinet-Schermerhorn-Drees en in het eerste kabinet-Beel.\nVan 7 augustus 1948 tot 22 december 1958 was hij minister-president, minister van Algemene Zaken, in vier achtereenvolgende kabinetten die zijn naam dragen. Op 22 december 1958 werd hij benoemd tot minister van staat.\nDrees ontving eredoctoraten van de Nederlandse Economische Hogeschool te Rotterdam op 8 november 1948 en van de Universiteit van Maryland (VS) in 1952.\nOp 24 mei 1971 zei Drees vanwege zijn onvrede met de in zijn ogen te linkse koers van de PvdA zijn lidmaatschap van deze partij op; vooral de opkomst en invloed van Nieuw Links was hier debet aan. Nieuw Links bestond onder anderen uit de toen prominente PvdA'ers: Jan Nagel, Han Lammers, Andr\u00e9 van der Louw, Hans van den Doel, Max van den Berg en Marcel van Dam. Drees achtte de koers die Nieuw Links inzette te radicaal, niet realistisch en spilziek.\nDrees bleef tot aan zijn dood in 1988 partijloos. Hij trad niet toe tot de van de PvdA afgescheiden meer behoudende sociaaldemocratische partij DS'70, waarvan zijn zoon Willem Drees jr. herhaaldelijk lijsttrekker was.\nBetekenis.\nDrees is van grote betekenis geweest voor Nederland en voor de Nederlandse sociaaldemocratie. In de Tweede Wereldoorlog heeft hij een belangrijke plaats ingenomen in het verzet tegen de Duitse bezetters.\nVoor Nederland schuilt zijn grootste verdienste in het feit dat hij verantwoordelijk was voor de opbouw van de verzorgingsstaat. Hij stond aan de basis van veel sociale wetgeving en zette zich meer in het bijzonder in voor werklozen, ouderen en de laagstbetaalden. In de eerste historische Canon van Nederland, uit 2006, werd Drees om die reden opgenomen in het thema over de verzorgingsstaat. In de herziene versie van 2020 nam de Canon-commissie het besluit om Drees en het venster van de verzorgingsstaat te vervangen door Marga Klomp\u00e9 in een thema over de eerste vrouwelijke minister van Nederland.\nDrees zal ook in de herinnering blijven voortleven als de premier van de wederopbouw. Hij was daarmee de juiste man op de juiste plaats in de juiste tijd, waarin aan alles tekort was. Hij kon echter ook weinig plooibaar ten opzichte van andersdenkenden zijn, met name in de kwestie Nederlands-Indi\u00eb. Zelf sprak hij van \"vier jaar nachtmerrie\" over de jaren 1945-1949.\nAls minister-president kreeg hij te maken met het volgende:\nVoor de monarchie is Drees van betekenis geweest door de wijze waarop uiteindelijk de Greet Hofmans-affaire werd aangepakt. Na het onderzoek door de Commissie-Beel werden de banden tussen Greet Hofmans en Soestdijk verbroken, waarmee de dreiging van een constitutionele crisis werd bezworen.\nDe betekenis van Drees voor de sociaaldemocratie is dat hij heeft laten zien dat deze richting kan bijdragen aan een solide landsbestuur. Sinds de 'vergissing van Troelstra' in 1918 zaten de socialisten in een verdachte hoek en namen ze, behoudens in het kabinet-De Geer II, niet deel aan de regering. Door Drees werd deze uitsluiting van de sociaaldemocraten doorbroken.\nIn 2004 tijdens de verkiezing van De grootste Nederlander eindigde Drees op de derde plaats.\nIn januari 2006 werd Willem Drees door de luisteraars van het radioprogramma \"OVT\" (Onvoltooid Verleden Tijd) van de VPRO verkozen tot de beste Nederlandse premier van na de Tweede Wereldoorlog.\nAnekdotes.\nOver Drees doen allerlei anekdotes de ronde over zijn spreekwoordelijke zuinigheid, zoals die dat hij tijdens een bezoek van Amerikaanse inspecteurs voor de Marshall-hulp zijn gasten op thee met mariakaakjes zou hebben getrakteerd (wat voor de gasten reden zou zijn geweest om overtuigd te zijn van een zuinig financieel beleid in Nederland). Hoewel deze anekdote waarschijnlijk niet op waarheid berustte, klopt het beeld van zuinigheid wel. De anekdote gaat waarschijnlijk terug op een later bezoek van William Averell Harriman aan Nederland voor de viering van \u00e9\u00e9n jaar Marshallhulp, waarbij hij informeel ontvangen werd bij Drees thuis, op 3 april 1949 na de lunch. Aan zijn eenvoudige levensstijl, ook volgehouden toen hij minister-president was, had de voormalige wethouder van 's-Gravenhage de bijnaam \"Wethouder van Nederland\" te danken.\nAls geheelonthouder kreeg Drees tijdens diners geen wijn geserveerd, maar toostte hij met op wijn gelijkend druivensap.\nDrees zou ook, nadat tijdens een receptie de dochter van de Italiaanse premier Alcide De Gasperi tegen hem had gezegd dat het zo fijn was dat er nu zes katholieke ministers van Buitenlandse Zaken kwamen in de E.E.G., geconcludeerd hebben dat het maar beter was als Nederland (in 1952) geen katholieke minister van Buitenlandse Zaken kreeg. Overigens overwoog hij toen de katholieke Joseph Luns als buitenlandminister in zijn nieuwe kabinet.\nVolgens Willem Vliegen was de lijst van functies die Drees op den duur uitoefende \"een van de langste die een mensch op zich kan nemen.\" Een van die functies was het voorzitterschap van een SDAP-commissie die het vraagstuk van de cumulatie van functies onderzocht.\nOnderscheidingen en lidmaatschappen.\nDrees ontving het Grootkruis Orde van de Nederlandse Leeuw op 22 december 1958, uitgereikt door koningin Juliana persoonlijk. Hij ontving ook de erepenning van 's-Gravenhage. Voor zijn verzetswerkzaamheden ontving hij van de Amerikaanse regering de Medal of Freedom with bronze palm te Den Haag op 8 april 1953.\nDrees was lid van de Stenografenvereniging \"Steeds Sneller\", van de Nederlandse Vereniging tot Afschaffing van Alcoholhoudende Dranken (vanaf 1903), van de korfbalverenigingen D.O.S. en D.E.O.S. te Amsterdam (beide verenigingen waren door Drees zelf opgericht; hij was lid van 1905 tot 1910), later heeft hij bij korfbalvereniging ALO in Den Haag gespeeld.\nErefuncties van Drees waren\nDrees werd in 1918 ingewijd in de vrijmetselarij in Loge Silentium te Delft, waar hij relatief snel de verschillende graden doorliep; hij was gevraagd als stenograaf en moest als benoemd notulist-stenograaf van het Grootoosten der Nederlanden de rangen in de lokale logestructuur doorlopen hebben. In 1933 trok Drees zich uit de actieve vrijmetselarij terug op advies van kringen uit de SDAP. Zie voor details Jelle Gaemers, \"De rode wethouder: De jaren 1886-1940\", p.\u00a0131-132; daar wordt een brief geciteerd waarin hij zich 'practisch buitenstaander' noemt.\nHoge leeftijd.\nDrees overleed op 101-jarige leeftijd. Hij was geheelonthouder en leidde een sober leven. Ter gelegenheid van zijn honderdste verjaardag gaf de PTT een postzegel uit. Ook werd aan de Leidse universiteit een symposium georganiseerd en werd een borstbeeld van de staatsman in het Torentje geplaatst, de werkkamer van de Nederlandse minister-president. Op 4 juli 1986 vond de onthulling plaats van een gedenksteen in zijn geboortehuis aan het Haarlemmerplein 23 in Amsterdam. Na zijn overlijden werd op 25 mei 1988 in de Tweede Kamer een speciale herdenking aan hem gewijd, waarbij de ministers van staat, oud-bewindslieden uit de kabinetten-Drees en de oud-ministers-presidenten De Jong en Biesheuvel aanwezig waren. In Den Haag werd op 5 juli 1988 een monument te zijner nagedachtenis door zijn drie kinderen onthuld. Dit monument, vervaardigd door de kunstenaar Eric Claus stond aanvankelijk nabij het stadhuis aan de Groenmarkt, maar verhuisde later naar een plek vlak bij het gebouw van de Tweede Kamer."}
{"id": "10748", "revid": "14144", "url": "https://nl.wikipedia.org/wiki?curid=10748", "title": "Wim Schermerhorn", "text": "Willem (Wim) Schermerhorn (Akersloot, 17 december 1894 \u2013 Haarlem, 10 maart 1977) was de eerste minister-president van Nederland na de Tweede Wereldoorlog. Hij maakte deel uit van het kabinet-Schermerhorn-Drees dat actief was van 1945 tot 1946.\nGeodesie.\nNa het behalen van het hbs-diploma aan de Rijks-hbs te Alkmaar studeerde hij aan de Technische Hogeschool Delft. In 1918 behaalde hij het diploma civiel ingenieur; hij studeerde af op dezelfde dag als Anton Mussert. Vanaf 1918 was hij als assistent in de geodesie verbonden aan de Technische Hogeschool. In 1926 volgde zijn benoeming tot hoogleraar in het landmeten, waterpassen en geodesie. Zijn speciale interesse lag op het vlak van de fotogrammetrie.\nIn 1948 organiseerde Schermerhorn het negende congres van de ISPRS (International Society for Photogrammetry and Remote Sensing) in Den Haag, waar werd besloten tot het opzetten van het International Training Centre for Aerial Survey (ITC), een opleidingsinstituut met een focus op ontwikkelingslanden, thans International Institute for Geo-Information Science and Earth Observation geheten. In 1950 besloot de Nederlandse overheid het ITC daadwerkelijk op te richten. Schermerhorn werd de eerste rector van het ITC in Delft (vanaf 1971 verhuisde het ITC naar Enschede). Van 1951 tot 1965 was hij directeur van het Internationaal Instituut voor Luchtkartering te Delft.\nPolitiek.\nSchermerhorn nam resoluut stelling tegen de opkomende NSB. Schermerhorn was in juni 1935 een der oprichters van de buitenparlementaire beweging Eenheid door Democratie. In 1938 werd hij na een bestuurscrisis voorzitter op verzoek van Jan Goudriaan. Ook was hij jarenlang bestuurslid van de VPRO.\nTijdens de Tweede Wereldoorlog, van 1942 tot 1943 werd Schermerhorn ge\u00efnterneerd in het kamp Sint-Michielsgestel. Hier was hij een van de zogenaamde 'Heeren Zeventien'. Een groep van tien gegijzelden in Sint-Michielsgestel besloot tot de oprichting van de Nederlandse Volksbeweging zodra de bezetting voorbij was. Na zijn vrijlating in december 1943 dook hij onder. In 1944 ontsloeg de Duitse bezettende macht hem als hoogleraar. In de bezettingstijd was hij een verbindende figuur in de Nederlandse illegaliteit. Hij speelde een centrale rol in tal van overlegorganen, die de opbouw van de Nederlandse maatschappij na de bevrijding wilden vormgeven. Schermerhorn was de eerste voorzitter van de Nederlandse Volksbeweging. Na de oorlog nam hij kort zijn hoogleraarsstoel weer in aan de Technische Hogeschool Delft.\nVan 24 juni 1945 tot 3 juli 1946 was Schermerhorn minister-president en minister van Algemene Oorlogsvoering van het Koninkrijk in het Kabinet-Schermerhorn-Drees. Al snel nadat de wederopbouw was begonnen werd Schermerhorns kabinet verrast door het uitroepen van de Republik Indonesia. Nadat zijn kabinet viel hielden de katholieke leider Beel en partijgenoot Drees Schermerhorn buiten de formatie en het nieuwe kabinet. Vervolgens werd hij benoemd tot voorzitter van de Commissie-Generaal voor Nederlands-Indi\u00eb. Deze functie oefende hij uit in 1946 en 1947.\nDe door Schermerhorn nagestreefde partijpolitieke vernieuwing verliep teleurstellend. De verzuilde structuren bleken hechter dan verwacht. Van 1948 tot 1951 was hij voor de Partij van de Arbeid lid van de Tweede Kamer der Staten-Generaal en van 1951 tot 1965 lid van de Eerste Kamer. Deze functies vervulde hij als deeltijdbanen.\nPersoonlijk.\nDe broer van Schermerhorn, Dirk Schermerhorn, was ingenieur in de Sovjet-Unie en werd tijdens een stalinistische zuivering in 1937 in Moskou ge\u00ebxecuteerd. Zijn zus Neeltje Schermerhorn (1908-1965) trouwde in 1939 met de theoloog Johannes Marie de Jong (1911-1968), conrector, later rector van het Theologisch Seminarium van de Nederlands Hervormde Kerk te Driebergen (1955-1968). Schemerhorn heeft vanaf 1956 in het penthouse van het ITC gebouw in Delft gewoond. Hij overleed in 1977 op 82-jarige leeftijd.\nEerbewijzen.\nSchermerhorn ontving een eredoctoraat van de Universiteit Gent in 1946, van de Technische Hogeschool te Z\u00fcrich in 1963, van het Politecnicum te Milaan in 1964, van de Universiteit van Glasgow in 1965 en van de Technische Hogeschool te Hannover in 1965. Hij was al in 1933 benoemd tot ridder in de Orde van de Nederlandse Leeuw; veel later werd hij Grootofficier in de Orde van Oranje-Nassau.\nIn 2017 werd ir. Schermerhorn geselecteerd voor de Alumni Walk of Fame ter gelegenheid van het 175-jarig bestaan van de TU Delft. Schermerhorn kreeg dit eerbetoon omdat hij de eerste minister-president van Nederland was na de Tweede Wereldoorlog en oprichter van het International Training Center for Aerial Survey."}
{"id": "10750", "revid": "314527", "url": "https://nl.wikipedia.org/wiki?curid=10750", "title": "Greet Hofmans", "text": "Margaretha \"Greet\" Hofmans (Amsterdam, 23 juni 1894 \u2013 aldaar, 16 november 1968) was een Nederlandse alternatieve genezeres en handoplegster. Ze was negen jaar lang een vriendin en adviseur van koningin Juliana der Nederlanden en verbleef daarbij vaak op Paleis Soestdijk. Haar aanwezigheid aan het hof leidde tot een constitutionele crisis in het koningshuis die bekendstaat als de \"Greet Hofmans-affaire\".\nLevensloop.\nMargaretha Hofmans werd in Amsterdam geboren als dochter van een sportleraar. Zij was, net als koningin Juliana, een groot bewonderaar van Jiddu Krishnamurti, die in zijn kamp in Ommen vanaf 1924 tot 1930 bijeenkomsten hield. Greet Hofmans was daar een trouwe bezoekster. In Amsterdam, maar later ook in Hattem, waar ze woonde op het landgoed Molecaten, bewoond door baron Walraven van Heeckeren van Molecaten, organiseerde ze in caf\u00e9s bijeenkomsten waar ze haar \"doorgevingen\" en \"aangolvingen\" kreeg en \"de lijdende mens aan God opdroeg\".\nDe \"Greet Hofmans-affaire\".\nGreet Hofmans werd op initiatief van prins-gemaal Bernhard van Lippe-Biesterfeld door koningin Juliana in 1948 ingeschakeld om de ongeneeslijke oogziekte van prinses Marijke (de latere prinses Christina) te behandelen. Deze ziekte was ontstaan doordat haar moeder besmet was met rodehond tijdens de zwangerschap. Afgezien van het feit dat Juliana wanhopig op zoek was naar hulp voor haar jongste kind, voelde zij zich eenzaam in de vervulling van haar nieuwe taak als koningin. Met Greet Hofmans was er bij de eerste kennismaking meteen een grote verbondenheid met haar spirituele gedachtegoed.\nDe invloed van Hofmans aan het Hof beperkte zich aanvankelijk tot gesprekken tussen de koningin en de gebedsgenezeres, daarin werden adviezen gedaan die een zeer huiselijk karakter hadden. In de zomer van 1951 breidde Hofmans haar invloed uit met het mede-organiseren van de zogenaamde Oude Loo-conferenties, bijeenkomsten op het Oude Loo waar deelnemers met elkaar spraken over oecumenisch religieuze onderwerpen. Vele genodigden luisterden naar speeches van binnenlandse en buitenlandse relevante sprekers, en debatteerden met elkaar over de totstandkoming van een universele religie. Juliana raakte steeds meer onder de indruk van de bijbehorende pacifistische idee\u00ebn en bracht deze ook in toenemende mate naar buiten. Hofmans was daar beschikbaar voor consulten maar speelde in de internationale debatten geen rol aangezien ze de Engelse taal niet machtig was.\nBehalve door haar occultisme werd de aanwezigheid van Hofmans aan het hof ook bedenkelijk geacht doordat zij met haar pacifistische idee\u00ebn invloed zou krijgen op de koningin. Daardoor ontstond een crisis in het koninklijk gezin omdat prins Bernhard in deze periode van de Koude Oorlog juist, in overeenstemming met de visie van de Amerikaanse regering, een sterke bewapening en een sterke, met de Verenigde Staten verbonden NAVO-politiek voorstond.\nOp 13 juni 1956 verscheen in het Duitse tijdschrift \"Der Spiegel\" een artikel met de titel \"Zwischen K\u00f6nigin und Rasputin\". Daarna volgden veel meer publicaties in de buitenlandse pers. Naar hij zelf in een postuum verschenen interview toegaf was prins Bernhard de informant van het weekblad, waarmee hij probeerde te bereiken dat deze publicatie zou leiden tot het stopzetten van alle contacten met Hofmans, die hij al in 1950 uit paleis Soestdijk had laten verwijderen. Ook wenste hij de verwijdering van een aantal hofdignitarissen die sterke banden met haar hadden.\nHet kabinet-Drees voerde een importverbod in van het betreffende nummer van \"Der Spiegel\". Vervolgens stelde het kabinet op 28 juni 1956 een onderzoekscommissie in, de commissie-Beel, bestaande uit oud-ministers Beel en Gerbrandy, en de laatste gouverneur-generaal van Nederlands-Indi\u00eb, Jonkheer A.W.L. Tjarda van Starkenborgh Stachouwer. Na dit onderzoek werden de contacten van Greet Hofmans met het hof be\u00ebindigd. Tevens werd de hofhouding gereorganiseerd.\nDoor de geheimzinnigheid van offici\u00eble zijde en de zelfcensuur van de Nederlandse pers is de Greet Hofmans-affaire een eigen leven gaan leiden. Sommigen zijn van mening dat de affaire in feite een maskering was van een dreigende echtscheiding van het koninklijk paar. Door de publicatie (november 2008) van Fasseur (\"Juliana &amp; Bernhard, Verhaal van een huwelijk 1936-1956\") die het Koninklijk Huisarchief als bron mocht gebruiken, is gebleken dat het conflict waarschijnlijk escaleerde door het dreigen met echtscheiding door Juliana.\nHoe hoog de affaire opliep, blijkt ook uit het feit dat twee leden van de voormalige Binnenlandse Strijdkrachten, H. Tromp en M.J. Schutte, eind oktober 1956 in een brief aan prinses Wilhelmina een gewelddadige oplossing suggereerden. Hofmans en koningin Juliana\u2019s priv\u00e9secretaris Walraven van Heeckeren werden door middel van een anonieme dreigbrief, ondertekend door een \"Comit\u00e9 van Actie\", met \"liquidatie\" bedreigd als zij zich niet vrijwillig uit Juliana\u2019s omgeving zouden terugtrekken. Tevens werden bij Walraven van Heeckeren en anderen handgranaten achtergelaten.\nNaar aanleiding van het verschijnen van deze studie wist oud-journalist Friso Endt, die van 1945 tot 1972 redacteur bij \"Het Parool\" was en in 1956 een rol speelde bij de publiciteit rond deze affaire, het volgende te melden:\nVervolg.\nIn 2004 waren de resultaten van het onderzoek van Beel naar de affaire nog geheim. Op 7 februari van dat jaar schreef prins Bernhard in een open brief aan \"de Volkskrant\" hier het volgende over:\nKoningin Beatrix heeft in augustus 2005 de historicus Cees Fasseur toestemming gegeven de archieven omtrent de Hofmans-zaak, die zich in het Koninklijk Huisarchief bevinden, te raadplegen en zijn bevindingen op papier te zetten. Tweede Kamerlid Ella Kalsbeek (PvdA) diende in december 2004 een motie in, waarin gesteld werd dat het Koninklijk Huisarchief een particulier archief is, waarop de Archiefwet van toepassing zou moeten zijn. Zij stelde daarom voor alle stukken die (mede) betrekking hebben op de uitoefening van de functie van het staatshoofd over te brengen naar het Nationaal Archief. De motie werd op 25 januari 2005 aangenomen. Historicus Giebels stapte naar de Raad van State om inzage te krijgen in de stukken, maar dat college oordeelde dat de stukken uit het priv\u00e9archief van het Koninklijk Huis niet openbaar gemaakt hoeven te worden.\nOp 11 november 2008 werd het Rapport van de commissie-Beel openbaar gemaakt als bijlage bij het boek \"Juliana &amp; Bernhard\" van Cees Fasseur. De primeur voor Fasseur riep verbazing en wrevel op bij een collega-historicus zoals Lambert Giebels, die een biografie schreef over oud-premier Beel. Giebels: \"Het is een merkwaardige kwestie van gunnen. Het archief van het Koninklijk Huis is een priv\u00e9archief. Koningin Beatrix heeft vertrouwen gekregen in Cees Fasseur nadat hij de biografie over Wilhelmina schreef. Ze kennen elkaar al jaren. Zij heeft hem exclusieve toegang gegund.\"\nVerdere levensloop.\nNa haar periode aan het hof hield Greet Hofmans 'praktijk' op verschillende plekken in Baarn en in Amsterdam, onder meer in de Bosboom Toussaintstraat.\nOok ging Greet Hofmans tot 1967 door met zogenoemde 'Open Veld'-bijeenkomsten. Zij hield tot aan haar dood bewonderaars uit de hogere kringen, die in haar de verpersoonlijking van het ideale leven zagen: sober, vreedzaam, onbaatzuchtig en gericht op de medemens. Anderen zagen in haar echter een charlatan, een intrigant, een gevaarlijke toverkol of op zijn gunstigst een wereldvreemde figuur. Greet Hofmans staat op de 14e plaats van de top twintig van kwakzalvers uit de twintigste eeuw, uitgebracht door de Vereniging tegen de Kwakzalverij. Zij overleed aan de gevolgen van kanker en is begraven op de Amsterdamse begraafplaats Zorgvlied."}
{"id": "10751", "revid": "339003", "url": "https://nl.wikipedia.org/wiki?curid=10751", "title": "Thomas Gainsborough", "text": "Thomas Gainsborough (Sudbury (Suffolk), 14 mei 1727 \u2013 Londen, 2 augustus 1788) was een Engelse kunstenaar die voornamelijk bekend is geworden door zijn portretten en landschappen. Met Sir Joshua Reynolds behoorde Gainsborough tot de belangrijkste en succesvolste kunstenaars van de achttiende eeuw. Na zijn vestiging in Londen werd hij een welgesteld man door het schilderen van portretten, zoals die van koning George III en koningin Charlotte uit 1780.\nBiografie.\nJeugd en opleiding.\nGainsborough werd in de lente van 1727 geboren en gedoopt op 14 mei. Hij was de jongste van tien kinderen. Mary Burrough was de naam van zijn moeder. Veel leden van zijn familie waren Methodisten. Deze sekte keurde luxe en een dure levensstijl af en was een religie van gevoel en 'natuurlijk' sentiment. Het was geen opstandige religie, maar 'verdragen' stond er voorop.\nRond 1740 verhuisde Thomas Gainsborough van Suffolk naar Londen voor zijn kunststudie. Het bedrijf van zijn vader John had het in de jaren dertig niet gehaald en er was geen familiebedrijf meer waar de jonge Thomas aan deel kon nemen. Daarom werd hij er op uit gestuurd om graveur te worden. Hij verbleef tot 1746 in deze stad. Gainsborough werd be\u00efnvloed door Hollandse en Vlaamse meesters en de Franse graficus Hubert Gravelot, bij wie hij in de leer ging. Gravelot was leerling geweest van de Rococo schilder Francois Boucher (1703-1770) en had aan de Acad\u00e9mie royale de peinture et de sculpture in Parijs gestudeerd. Gravelot gaf les aan de (avond)academie in St. Martin's Lane, waar William Hogarth aan het hoofd stond.\nGainsboroughs eerste dateerbare schilderij is van een hond in een landschap uit 1745. In 1744 had hij zijn eigen atelier. Twee jaar later verbleef hij op 67 Hatton Gardens en trouwde hij in juli de Schotse Margaret Burr, de buitenechtelijke dochter van een edelman, naar het schijnt Henry, de derde hertog van Beaufort. Deze gaf haar jaarlijks 200 pond, haar hele leven lang. In 1749 keerden de Gainsboroughs terug naar Sudbury. Het was hem niet gelukt een client\u00e8le in Londen op te bouwen. Hun eerste dochter stierf en werd begraven op 1 maart 1748. Hun dochter Mary werd in februari 1750 geboren.\nSudbury.\nToen hij elf jaar later zich in Bath vestigde was zijn ster rijzende en had hij zich gericht op roem en fortuin. Tot 1752 bleef hij in Sudbury. Zijn vader stierf in oktober 1748. Zijn moeder leefde tot 1755. Hij schijnt haar portret niet te hebben geschilderd. Zijn dochter Margaret werd in 1752 geboren. Gainsborough zou zijn dochters gedurende vijftien jaar vaak schilderen. In Sudbury schilderde hij \"Cornard Wood\" (1748) in de stijl van de Nederlandse landschapschilder Jacob van Ruisdael (1628/29-1682). Hij werkte ook in het genre dat conversatie (een klein groepsportret, vaak in de vrije natuur) werd genoemd, en \"Mr and Mrs Andrews\" (ca. 1750) behoort tot zijn meesterwerken uit de Sudbury-periode.\nIpswich.\nEind 1752 verhuisde Gainsborough naar Ipswich, waar hij een huis huurde in het centrum van de stad. Hij zou er zeven jaar blijven, tot hij naar Bath verhuisde. Er was een plaatselijk garnizoen gelegerd bij Landguard Fort. In Ipswich kreeg Gainsborough voor het eerst opdrachten van de aristocratie. Hij werd daarbij geholpen door de stadsklerk Samuel Kilderbee, van wie hij een portret schilderde. In de late vijftiger jaren van de 18e eeuw kreeg hij ook een of twee opdrachten voor portretten in volle lengte, met name van zijn vriend William Wollaston. In deze tijd komt zijn passie voor muziek op. Zijn belangstelling ging een belangrijk onderdeel van zijn sociale leven uitmaken. Hij raakte bevriend met de plaatselijke componist Joseph Gibbs en werd lid van de Ipswich Music Club. Veel van zijn klanten waren amateur musici. De belangrijkste in die tijd was Philip Thicknesse, de gouverneur van Landguard Fort. Thicknesse zou Gainsboroughs eerste biograaf worden. Een andere belangrijke persoon voor Gainsborough was Joshua Kirby (1716-1774), een schilder van huizen en koetsen. Kirby gaf in 1754 een boek uit over perspectief. Hij had belangrijke contacten in Londen en zou later een leraar worden van de toekomstige George III. Mogelijk heeft hij Gainsborough later geholpen aan koninklijke patronage. In de herfst van 1759 verhuisde het gezin naar het modieuze Bath.\nBath.\nIn Bath veranderde Gainsborough van een provinciale schilder in een trendsetter. Toen hij de stad in 1774 verliet voor Londen had hij beroepsmatig de top bereikt. Alleen Sir Joshua Reynolds kon nog aan hem tippen in termen van materieel succes als society portretschilder. Bath gaf hem de mogelijkheden om deze hoogten te bereiken. Hij maakte een portret van ceremoniemeester kapitein William Wade. In 1760 schilderde hij \"Ann Ford\" (later Mrs Philip Thicknesse), een amateur musicus, ten voeten uit, met gekruiste benen onder de jurk, wat in die tijd onvrouwelijk werd gevonden. Ook schilderde hij \"Lady Alston\" (1761-62) en \"Countess Howe\" (ca. 1763-64). In 1766 verhuisde Gainsborough van een huis bij Bath Abbey naar John Woods 'Stonehenge', No. 17 Royal Circus. Zijn zuster Mary Gibbon, die in 1762 uit Colchester was overgekomen, verhuisde naar No. 15. Gainsboroughs bedrijf bloeide als nooit tevoren. Vanaf 1772 werd zijn neef Gainsborough Dupont zijn assistent. Hij schilderde de muzikale Mary en Elizabeth als \"The Linley Sisters\" (1772) toen ze respectievelijk 14 en 18 jaar oud waren. Later in 1785-86 zou hij Elizabeth schilderen als echtgenote van Richard Brinsley Sheridan. Hij schilderde de viola da gamba speler en componist \"Karl Friedrich Abel\" (1777) en componist en uitvoerend musicus \"Johann Christian Bach\" (ca. 1776). Gainsborough deed regelmatig mee aan de jaarlijkse tentoonstelling van de Royal Academy In Londen. Hij bleef ook landschappen maken, zoals \"The Watering Place\" (1777). Op dit vlak zag hij de schilder Richard Wilson als zijn voornaamste rivaal. Later zou hij zich ook aan zeegezichten wagen.\nLonden.\nIn de zomer van 1774 verhuisde Gainsborough van Bath naar Londen, waar hij de westelijke vleugel huurde van Schomberg House in Pall Mall, een uitstekende locatie om toegang te krijgen tot de \"high society\". James Christie, de beroemde veilingmeester, woonde in de oostvleugel en de mannen konden goed met elkaar overweg. Gainsborough zag bij hem veel schilderijen van oude meesters. Een portret in volle lengte werd in 1775-77 van \"The Honourable Mrs. Thomas Graham\" gemaakt. Hij schilderde in 1777 hertog Henry en hertogin Anne van Cumberland (broer en schoonzuster van de koning), waarna de koninklijke familie zich over hem ontfermde. Het portret van koning George III werd in 1780 geschilderd en dat van koningin Charlotte rond hetzelfde jaar. In 1783 schilderde hij vijftien portretten van koning George III en zijn familie en stelde ze tentoon in de Academy. In de jaren tachtig van de 18e eeuw was de roem van Gainsborough op zijn hoogtepunt, maar hij werd geen hofschilder van de koning, toen de plaats in 1784 vrijkwam. Reynolds, president van de Royal Academy werd de hofschilder. \"Mrs Siddons\", de gevierde trag\u00e9dienne, werd geschilderd in 1783-85. \"The Marked Cart\" was van 1786 en het schilderij zou een voorloper worden van \"The Haywain\" van de landschapschilder John Constable. Onder invloed van de Spaanse schilder Bartolom\u00e9 Murillo (1618-1682) waren ook \"fancy pictures\" in trek, met arme kinderen in een natuurlijke omgeving. Reynolds was zo onder de indruk van \"Girl with Pigs\" (1782), dat hij het schilderij van Gainsborough kocht. \"Two Shepherd Boys with Dogs Fighting\" (1783) is een heftiger voorbeeld van hetzelfde genre.\nOverlijden.\nIn 1785 werd Gainsborough zich voor het eerst bewust van een gezwel in zijn nek. Drie jaar later werd de plek pijnlijk. Hij stierf 2 augustus 1788 aan kanker. Thomas Gainsborough overleed in zijn huis in Londen en werd begraven in Kew naast zijn vriend Joshua Kirby. Hij had \"The Woodman\" in 1787 geschilderd. In 1785 was hij nog aan een mythisch thema begonnen: \"Diana and Actaeon\", maar het was onvoltooid gebleven.\nStijl.\nLater ontwikkelde Gainsborough een intiemere stijl onder invloed van Anthony van Dyck en Peter Paul Rubens. De kleuren werden warmer en de composities ingewikkelder. Meestal maakte Thomas Gainsborough portretten van grote afmetingen, waarop de geportretteerden ten voeten uit waren afgebeeld.\nThomas Gainsborough was een van de oprichters van de Royal Academy of Arts. Hij werkte veel in opdracht, maar bleef daarnaast ook landschappen en tekeningen maken. \"Blue Boy\" uit 1770 is een van de bekendste schilderijen van Gainsborough.\nDe kunststromingen die duidelijk te herkennen zijn in zijn schilderkunst zijn de romantiek en het classicisme."}
{"id": "10755", "revid": "231402", "url": "https://nl.wikipedia.org/wiki?curid=10755", "title": "Pannenkoek", "text": "Een pannenkoek is een gerecht, bestaande uit meel, ei, melk en wat zout, dat in een koekenpan met verhitte vetstof wordt gebakken. Hoewel er ook andere varianten bestaan, werd een pannenkoek oorspronkelijk van half boekweitmeel en half tarwemeel gebakken.\nPannenkoeken worden vaak opgerold of opgeplooid gegeten met zoete of hartige vulling. Men kan ze zowel warm als koud eten.\nHet bakken van pannenkoeken is ook een populair onderdeel bij het gourmetten. Hierbij worden kleine pannenkoekjes gebakken op het gourmetstel. Hiervoor staat dan pannenkoekbeslag op de gourmettafel.\nVarianten.\nEr bestaan verschillende variaties van de pannenkoek.\nInternationaal.\nIn Nederland wordt een pannenkoek die belegd is met gehakt of salami en groentes zoals champignons, taug\u00e9 en paprika, daarna bestrooid met geraspte kaas en ten slotte gegratineerd, wel een \"panza\" genoemd (samentrekking van pannenkoek en pizza).\nEen bananenpannenkoek is een pannenkoek waarbij bananen het meel, de suiker en de melk vervangen.\nPannenkoekenrestaurants.\nRestaurants die zijn gespecialiseerd in pannenkoeken worden vaak \"pannenkoekenhuis\" genoemd. Daarbij zijn er al of niet varende pannenkoekenboten. In die restaurants is er een grote keuze aan hartige en zoete pannenkoeken.\nHet succes kan mede worden toegeschreven aan de relatief korte bereidingstijd, waardoor een tafel vaker kan worden bezet. Daarnaast zijn de ingredi\u00ebnten goedkoop. Ook zijn pannenkoekenrestaurants vaak strategisch gevestigd in de buurt van natuurgebieden en wandel- en fietsroutes.\nPannenkoekenhuizen zijn erg populair onder met name senioren en kinderen. Het aantal pannenkoekenrestaurants is in Nederland tussen 2010 en 2024 met bijna 12 procent gestegen. In 2024 waren er 339 pannenkoekenrestaurants in Nederland.\nIn het westen van Noordrijn-Westfalen kennen \"Pfannkuchenh\u00e4user\", restaurants die zijn gespecialiseerd in pannenkoeken of \"Eierkuchen\", een pannenkoek met naar verhouding meer ei.\nIn Frankrijk en in het Franstalige deel van Zwitserland kent men cr\u00eaperie\u00ebn, dat zijn in Franse cr\u00eapes gespecialiseerde pannenkoekenrestaurants.\nIn Chicago (Verenigde Staten) is \"Pannenkoeken Cafe\" een keten van twee filialen, gespecialiseerd in traditionele Nederlandse pannenkoeken. IHOP (voorheen the International House of Pancakes) is een Amerikaanse ontbijtrestaurantketen, gespecialiseerd in de Amerikaanse pannenkoekenvariant. Ook in de provincie Brits-Columbia (Canada) zijn restaurants die pannenkoeken serveren, zoals de restaurantketen The Dutch Pannenkoeken House. Op Aruba bevindt zich eveneens een Nederlands pannenkoekenhuis.\nGemaksvoedsel.\nEr bestaan kant-en-klaar-pannenkoekenmixen waaraan enkel water of melk hoeft te worden toegevoegd. Voorgebakken en vacu\u00fcmverpakte pannenkoeken kunnen door korte opwarming in een magnetron of koekenpan eetklaar worden gemaakt.\nVeganistisch.\nMensen die uitsluitend plantaardig eten kunnen de eieren weglaten of vervangen door kikkererwtenmeel, boekweitmeel, bakpoeder of een speciaal eivervangend poeder. De melk kan worden vervangen door water, sojamelk, havermelk, amandelmelk, andere soorten melk of bier."}
{"id": "10756", "revid": "811889", "url": "https://nl.wikipedia.org/wiki?curid=10756", "title": "Stoommachine", "text": "Een stoommachine is een motor (of in bredere zin een machine), die door middel van onder druk staande stoom mechanische arbeid levert. Vaak ontstaat die druk als gevolg van verhitting door verbranding van steenkool. De stoommachine wordt echter niet tot de verbrandingsmotoren gerekend.\nIn de gebruikelijke stoommachines expandeert de stoom in een of meer cilinders en drukt het de zuiger(s) die zich in de cilinder(s) bevinden weg. Via een kruk-drijfstangmechanisme wordt de expansie-energie, op een vliegwiel overgebracht. Een stoommachine heeft een relatief laag rendement, dat wil zeggen dat het deel van de energie van de stoom dat in arbeid wordt omgezet, niet groot is.\nDe ontwikkeling van de (industri\u00eble) stoommachine door Savery, Papin, Newcomen en Watt, markeerde het begin van de industri\u00eble revolutie; voor het eerst was arbeidsvermogen overal realiseerbaar om machines aan te drijven, waar voor die tijd met handkracht, trekdieren, watermolens en windmolens moest worden gewerkt. De stoomlocomotief is een bekende toepassing van de stoommachine. Voor tijdelijk of licht werk kon een locomobiel worden ingezet.\nZuigerstoommachines worden, behalve in een aantal nog steeds in gebruik zijnde stoomschepen, tegenwoordig niet meer gebruikt. Waar behoefte is aan een onafhankelijke krachtbron is een stoomturbine, dieselmotor, benzinemotor of aggregaat vrijwel altijd effici\u00ebnter, goedkoper, minder vervuilend en lichter. Wel worden zuigerstoommachientjes nog als modelspeelgoed verkocht en zijn er in veel industrie- en techniekmusea nog werkende exemplaren te bezichtigen.\nVooral gedurende de 20e eeuw, en in het bijzonder in de 2e helft van deze eeuw, verloor de stoommachine steeds meer terrein. In de nijverheid leidde de toepassing van deze krachtbron tot gevaarlijke situaties, daar de kracht via een as met riemschijven en lederen drijfriemen naar de diverse machines moest worden overgebracht. De toepassing van verbrandingsmotoren en vooral van de elektromotor bracht hier verandering in, omdat deze op decentrale wijze voor bewegingsenergie kon zorgen.\nOntwikkeling van de stoommachine.\nDe ontwikkeling van de stoommachine is een empirisch proces. De theoretische achtergrond, de thermodynamica, zou later worden geformuleerd. De machine was in 1705 al uitgevonden door Thomas Newcomen en Thomas Savery, maar er was pas in 1764 algemene toepassing mogelijk na de innovaties van de Schot James Watt (1736-1819).\nDe eerste stoommachine (atmosferische of vuurmachine) in Nederland werd op 9 maart 1776 in de oude kruittoren bij de Oostpoort van Rotterdam in gebruik genomen. Deze regelde het waterniveau in de grachten.\nHeron van Alexandri\u00eb.\nHeron van Alexandri\u00eb (10-70) ontwikkelde als eerste een werkende stoommachine: de \"aeolipile\". Dit apparaat berustte niet op het zuigerprincipe, zoals de moderne stoommachine. Het bestond uit een holle metalen bol gemonteerd op een eveneens holle as. Deze as kwam aan beide zijden uit in een verhit waterreservoir. De holle bol had aan weerszijden twee openingen, waaraan een gebogen open pijp gemonteerd was. De stoom die uit het reservoir door de holle as naar de bol liep, kwam door de twee pijpuiteinden naar buiten, waardoor de bol ging draaien. Deze stoommachine werd in feite voortgedreven door het principe van een raketmotor. De machine was echter erg ineffici\u00ebnt en Heron had er geen praktische toepassing voor.\nDenis Papin.\nEen volgende pionier bij de ontwikkeling van de moderne stoommachine was de Fransman Denis Papin (1647-1712). Papin vluchtte na de opheffing van het edict van Nantes in 1685 naar Hessen, waar hij aan de Philipps-Universiteit Marburg probeerde zijn idee\u00ebn te verwezenlijken. Als gevolg van onnauwkeurige bewerkingen van het materiaal door onbekwame werklieden mislukte dit faliekant. Hij had zijn plannen intussen medegedeeld aan de Royal Society in Engeland, waar hij Robert Boyle en Robert Hooke eerder had leren kennen. Hooke liet een bekwaam constructeur met dit ontwerp een machine maken.\nThomas Savery.\nOp 2 juli 1698 patenteerde Thomas Savery de eerste stoommachine onder de titel \"An Engine to Raise Water by Fire\" (een machine om water op te pompen met behulp van vuur) en in 1702 publiceerde hij details over deze machine in het boek \"Miner\u2019s Friend\". Savery\u2019s \"stoompomp\" had geen zuiger, maar gebruikte een combinatie van onderdruk en stoomdruk om het water te verplaatsen. Door het condenseren van stoom met koud water in een gesloten pompketel, ontstond onderdruk en drukte de buitenatmosfeer (1 bar = 10 meter waterkolom) het op te pompen water in de ketel. De werking was gelimiteerd tot het opstuwen van een kolom water met ongeveer dertig voet (9 meter). Deze kon worden verhoogd tot ongeveer vijftig voet (15 meter) door daarna stoomdruk op het wateroppervlak van de pompketel te plaatsen om het water zo weg te drukken, maar de toen hoge stoomdruk op de boiler maakte de installatie onveilig en onbetrouwbaar. De bediening was handmatig en daardoor zeer traag en dus onrendabel. Er werden vervolgens nog pogingen gedaan om water te verwijderen uit de Broadwaters mijn in Wednesbury en vervolgens in Staffordshire, maar zonder succes. Deze machine was niet geschikt om water uit een mijn op te pompen en de enige bekende, werkende versies werden gebruikt voor de watervoorziening in Londen.\nThomas Newcomen.\nSavery werkte voor de \"Gezondheidscommissie voor Zeelieden\" en hierdoor kwam hij in contact met Thomas Newcomen (1663 - 1729), afkomstig uit Dartmouth in Devon. Omstreeks 1712 werden regelingen getroffen met Newcomen om zijn meer geavanceerde ontwerp van de stoommachine die in de handel werd gebracht vallend onder het patent van Savery, verder te ontwikkelen. De machine van Newcomen werkte alleen onder atmosferische druk, waarbij de gevaren van stoom onder hoge druk werden vermeden, en gebruikte het zuigerconcept, in 1690 uitgevonden door Denis Papin. Door de beide systemen te combineren ontstond de eerste stoommachine die in staat was water uit de mijnen op te pompen. Thomas Newcomen was mijnbouwkundig ingenieur, en had onafhankelijk van Denis Papin op hetzelfde principe een patent op een werkende machine verworven.\nDeze machines berustten op een geheel ander werkingsprincipe dan de moderne stoommachines. Hier werd niet gebruikgemaakt van de stoomdruk (dampspanning), maar van de onderdruk door de condensatie van de stoom. Men noemt deze machines \u2018atmosferisch\u2019 omdat de atmosferische druk al het werk doet. Door condenseren van stoom onder een kolfvormige afsluiting van een open cilinder met koud water, drukte de atmosfeer deze kolf naar beneden. Een contragewicht trok daarna de kolf weer omhoog. De bediening was aanvankelijk handmatig: per arbeidsslag moesten de nodige kranen worden bediend. Mede daardoor werkte de machine uiterst langzaam en was relatief onrendabel. Later werd het openen en sluiten van de ventielen geautomatiseerd.\nJames Watt.\nJames Watt was mecanicien en kreeg in 1763 de opdracht een Newcomen-stoommachine van de universiteit van Glasgow te verbeteren. Hij verhielp de structurele gebreken en transformeerde het tot een veelzijdig en economisch rendabel apparaat. In 1777 werd, in een mijngroeve in Cornwall, een eerste machine van hem opgesteld.\nWatts aanpassingen vanaf 1765:\nOok James Watt ondervond moeilijkheden bij de nauwkeurige bewerking van machineonderdelen, doordat hij een eigen aandrijfmechanisme nodig had voor roterende bewerkingen en door de nog primitieve technologie. Geldgebrek was een ander struikelblok.\nDe machine van James Watt maakte een verveelvoudiging van het rendement mogelijk, van ca. 1% tot ca. 4%. Hierdoor werd het mogelijk de stoommachine te gebruiken op locaties ver van kolenmijnen, wat voordien nauwelijks mogelijk was vanwege de hoge transportkosten. Door het gebruik van hogere druk in de ketels, waar James Watt zelf tegen was, vanwege het ontploffingsgevaar, kon dat rendement later verder worden opgevoerd, tot 10% en meer.\nBelgi\u00eb.\nNa Engeland was Belgi\u00eb een van de eerste landen ter wereld waar stoommachines gebruikt werden. In 1830 waren er reeds stoommachines in Brussel (stad).\nHumor.\nDe grote belangstelling voor de geschiedenis van de stoommachine is ook aanleiding tot grappen. Finse studenten verstopten in 1892 een middeleeuws aandoende kist met onderdelen en handleiding in een sloophuis in Helsinki. De stoommachine zou al in de middeleeuwen zijn uitgevonden. Ze haalden er de Franse en Oostenrijks-Hongaarse pers mee. Ook het Nederlandse blad Recht voor Allen nam het bericht over.\nStoommachines in Nederland.\nIn Nederland begon het stoomtijdperk in 1774, toen het \"Bataafsch Genootschap der Proefondervindelijke Wijsbegeerte\" de toestemming kreeg om een \"vuurmachine\" te installeren. Deze in Engeland bestelde machine werd in 1776 in bedrijf genomen met als doel om een gemaal bij de Rotterdamse Oostpoort aan te drijven. Het experiment mislukte en uiteindelijk werd de machine gesloopt. In de eerste helft van de negentiende eeuw werd sporadisch van stoom als aandrijfkracht gebruik gemaakt. Daarbij moet gedacht worden aan krachtbronnen voor gemalen, de nijverheid en transport. In de textielnijverheid vond de introductie pas geleidelijk plaats. Zo plaatste in 1820 de spinnerij van Smits te Eindhoven als een van de eerste een stoominstallatie die, naast waterkracht, in gebruik werd genomen maar slecht voldeed. In 1827 nam een eerste textielbedrijf te Tilburg een stoominstallatie in bedrijf voor het spinnen en voor het vollen van wollen weefsels. Vollen geschiedde eerder met wind- of watermolens en, indien deze krachtbronnen niet voorhanden waren, met rosmolens. In 1836 nam de Koninklijke Nederlandsche Grofsmederij een stoommachine in gebruik van Pruisisch fabricaat. In 1839 werd de eerste stoomlocomotief, de Snelheid, in gebruik genomen tijdens een proefrit tussen Amsterdam naar Haarlem. Commerci\u00eble toepassing van stoomraderboten bestond al sinds 1819, en vanaf 1836 kwamen ook stoomschroefschepen in zwang. In de tweede helft van de negentiende eeuw kwam de stoommachine algemeen in zwang, mede door grotere betrouwbaarheid en de afnemende exploitatiekosten.\nDe eerste stoommachines die in Nederland in gebruik werden genomen, waren vervaardigd in Engeland. In Nederland kwamen allereerst reparatiewerkplaatsen voor stoomschepen tot stand, zoals het bedrijf van Van Vlissingen en Dudok van Heel, de voorloper van Werkspoor. Dit bedrijf en andere gingen uiteindelijk ook zelf stoommachines en stoomketels produceren.\nMusea.\nHet Ir. D.F. Woudagemaal is het grootste stoomgemaal ter wereld ooit gebouwd, en dat zo nu en dan ook nog in werking is. Het gemaal bevindt zich in Lemmer nabij Tacozijl in Friesland. Het wordt gemiddeld eens per jaar gebruikt, tijdens perioden met veel regen en wind, om het Friese boezemwater op het vereiste peil te houden als het J.L. Hooglandgemaal bij Stavoren door omstandigheden onvoldoende capaciteit kan leveren. Sinds 1998 staat het gemaal op de UNESCO-Werelderfgoedlijst.\nIn Stoomgemaal Vier Noorder Koggen te Medemblik in Noord-Holland is het Nederlands Stoommachinemuseum gevestigd met een grote verzameling stoommachines.\nHet gemaal De Cruquius, dat werd gebruikt om de Haarlemmermeer droog te malen, heeft een zuigerdiameter van 3,66 m, het is daarmee 's werelds grootste stoommachine. In Appeltern en Halfweg staan werkende stoomgemalen. Te Nijkerk bevindt zich het werkende Stoomgemaal Arkemheen. \nIn Oisterwijk wordt een stoommachine uit 1924 bewaard van de firma Carels uit Gent in Belgi\u00eb. Het is een tweelingstoommachine die gebruikt werd om de looierij van een leerfabriek te voorzien van elektriciteit. De stoommachine heeft tot 1972 gewerkt. Vrijwilligers hebben de machine opgeknapt en laten de zuigers van 70 centimeter doorsnee regelmatig heen en weer bewegen."}
{"id": "10757", "revid": "780746", "url": "https://nl.wikipedia.org/wiki?curid=10757", "title": "Max van der Stoel", "text": "Maximilianus (Max) van der Stoel (Voorschoten, 3 augustus 1924 \u2013 Den Haag, 23 april 2011) was een Nederlands politicus voor de Partij van de Arbeid (PvdA) en diplomaat. Naast minister van Buitenlandse Zaken, was hij tevens ambassadeur van Nederland bij de Verenigde Naties en de eerste hoge commissaris inzake Nationale Minderheden van de OVSE. In 1991 werd Van der Stoel benoemd tot minister van staat. Van der Stoel bekleedde daarnaast als bestuurder verschillende vooraanstaande functies op internationaal niveau, onder meer bij de Verenigde Naties en de Europese Unie. Naast zijn werk als politicus en diplomaat was Van der Stoel van 1999 tot 2003 bijzonder hoogleraar voor Europese en internationale rechten aan de Universiteit van Tilburg en de Universiteit Leiden.\nLevensloop.\nNa het behalen van het diploma gymnasium-\u03b1 aan het Stedelijk Gymnasium in Leiden studeerde Van der Stoel rechten aan de Rijksuniversiteit Leiden. Hij behaalde daar zijn doctoraalexamen rechten in 1947 en het doctoraalexamen vrije studierichting (hoofdvak sociologie) in 1953.\nVan 1953 tot 1958 was hij medewerker van de Wiardi Beckman Stichting, het wetenschappelijk bureau van de Partij van de Arbeid (PvdA) en vervolgens tot 1965 internationaal secretaris van de PvdA. Van 1960 tot 1963 was hij lid van de Eerste Kamer der Staten-Generaal. In het kabinet-Cals was hij van 22 juli 1965 tot 22 november 1966 staatssecretaris van Buitenlandse Zaken. Van der Stoel was van 1963 tot 1965, van 1967 tot 1973 en van 1977 tot 1981 lid van de Tweede Kamer der Staten-Generaal. In 1971 was hij minister van Buitenlandse Zaken in het Schaduwkabinet-Den Uyl.\nHij was minister van Buitenlandse Zaken van 11 mei 1973 tot 19 december 1977 in het kabinet-Den Uyl. Zijn ministerschap werd gekenmerkt door steun aan mensenrechtenbewegingen, zoals Charta 77 in Tsjecho-Slowakije. Ook speelde hij een belangrijke rol tijdens de oliecrisis van 1973. Zijn beleid werd door de Arabische olieproducerende landen gezien als pro-Isra\u00ebl. Onder invloed van de olieboycot wijzigde Nederland zijn koers door een gezamenlijke EEG-verklaring te ondertekenen, waarin de \u2018legitieme rechten van de Palestijnen' erkend werden. Van 8 september 1981 tot 29 mei 1982 was Van der Stoel opnieuw minister van Buitenlandse Zaken, in het tweede kabinet-Van Agt. Van 1983 tot 1986 was hij ambassadeur bij de Verenigde Naties en daarna tot 1993 lid van de Raad van State. Op 22 mei 1991 werd Van der Stoel benoemd tot minister van staat.\nVan 1991 tot 1999 was hij VN-rapporteur voor de naleving van de mensenrechten in Irak. Van 1993 tot 1 juli 2001 was hij hoge commissaris inzake Nationale Minderheden van de Organisatie voor Veiligheid en Samenwerking in Europa (OVSE). Zowel als Kamerlid als minister was Max van der Stoel erg actief in de ondersteuning van dissidente bewegingen in totalitaire staten als het toenmalige Griekenland en Tsjecho-Slowakije.\nTot de opheffing in 1992 was Van der Stoel leider van de uiterst geheime organisatie Operati\u00ebn &amp; Inlichtingen (O&amp;I), die het verzet moest leiden mocht Nederland na de Tweede Wereldoorlog opnieuw bezet worden.\nVan der Stoel heeft een bemiddelende rol gespeeld bij het huwelijk van Prins Willem-Alexander met Prinses M\u00e1xima, waarbij hij door zijn tactvolle diplomatie ervoor zorgde dat de vader van M\u00e1xima, Jorge Horacio Zorreguieta, die minister van landbouw was tijdens het dictatoriale regime van generaal Videla in Argentini\u00eb, niet bij het huwelijk aanwezig is geweest.\nVanaf 1 juli 2001 was Van der Stoel actief als speciale adviseur van Javier Solana, de secretaris-generaal/hoge vertegenwoordiger voor het gemeenschappelijk buitenland- en veiligheidsbeleid van de Europese Unie.\nVan der Stoel overleed op 86-jarige leeftijd na een kort ziekbed.\nIn augustus 2018 verscheen zijn biografie \"De stille diplomaat. Het bewogen leven van Max van der Stoel (1924-2011)\" bij Uitgeverij Balans. Schrijfster Anet Bleich werkte er acht jaar aan.\nOnderscheidingen.\nRidderorden.\nVan der Stoel is geridderd in de volgende Nederlandse orden:\nEredoctoraten.\nVan der Stoel ontving twee eredoctoraten (doctor honoris causa):\nOnderscheidingen die naar van der Stoel genoemd zijn.\nDe Max van der Stoel Award is een internationale prijs die bij zijn afscheid door de Nederlandse regering is ingesteld. Deze prijs, momenteel ter waarde van \u20ac50 000, wordt elke twee jaar uitgereikt aan personen of organisaties die zich verdienstelijk hebben gemaakt voor de positie van nationale minderheden in het OVSE-gebied.\nDe Max van der Stoel-Mensenrechtenprijs wordt door de Tilburg University uitgereikt aan studenten die een proefschrift of scriptie hebben geschreven op het gebied van de rechten van de mens.\nDe buitenlandstichting van de Partij van de Arbeid is genoemd naar Van der Stoel."}
{"id": "10758", "revid": "3674", "url": "https://nl.wikipedia.org/wiki?curid=10758", "title": "Cichorei", "text": "Cichorei (\"Cichorium\") is een geslacht uit de composietenfamilie (\"Compositae\" of \"Asteraceae\"). Tot dit geslacht behoren onder meer witlof (witloof) en andijvie.\nWitlof.\nVan de witlof zijn ook de (groene) bladeren eetbaar, tenminste voor de bloei. Aan de bittere smaak van het melksap in de bladeren dankt de bladcichorei zijn bijnaam bitterpee (mv.: bitterpee\u00ebn). De kweek van bitterpee\u00ebn voor consumptie van de witte bladeren begon in de negentiende eeuw in de provincie Brabant rond Brussel. Dit was het gevolg van de toevallige ontdekking in de Brusselse Kruidtuin dat in het voorjaar uitlopende bladeren van in het donker bewaarde wortelen eetbaar zijn. Vandaar de naam \"Brussels lof\". Daarna is middels veredeling een speciale vari\u00ebteit ontstaan.\nGrondstof voor inuline en fructose.\nSinds de laatste jaren van de twintigste eeuw worden de wortelen van cichorei, naast de teelt voor de groente witlof, ook geteeld voor de verwerking tot inuline en zoetstof, met name fructose. De verwerking in Nederland vindt plaats in fabrieken van Sensus, net als Suiker Unie onderdeel van Cosun, in respectievelijk Roosendaal en Zwolle. Zowel inuline (een voedingsvezel) als fructose vinden hun weg in de levensmiddelenindustrie. Fructose is een natuurlijke zoetstof met echter een hogere zoetwaarde per energie-eenheid dan biet- of rietsuiker. Hiervoor zijn aparte rassen ontwikkeld, waarbij een op een suikerbiet gelijkende wortelvorm een belangrijke raseigenschap is (witlofwortelen hebben een penwortel, daar deze bij de witloftrek het meest handelbaar zijn).\nKoffievervanger.\nDe geroosterde wortel van de cichorei wordt gebruikt als koffievervanger (gewoonlijk \"surrogaat\" genoemd) of als ingredi\u00ebnt bij het koffie zetten. In het verleden werd dit soms toegepast uit noodzaak (bijvoorbeeld in moeilijke tijden zoals de Napoleontische blokkade tijdens de Franse bezetting). \nIn Damw\u00e2ld (Friesland) is een museum \"De S\u00fbkerei\" gevestigd waar alles te zien is over de cichorei als vervanger van de destijds veel te dure koffie. De omgeving van Damw\u00e2ld was de grootste concentratie van cichoreidrogerijen in Nederland.\nThans wordt cichorei vooral om gezondheidsredenen genuttigd."}
{"id": "10759", "revid": "3674", "url": "https://nl.wikipedia.org/wiki?curid=10759", "title": "Koffiecichorei", "text": "Koffiecichorei (\"Cichorium intybus\" var. \"sativum\") is een vari\u00ebteit van de wilde cichorei die voor de productie van cichorei en inuline geteeld wordt. Andere cultivars van een andere vari\u00ebteit van dezelfde soort (\"Cichorium intybus\" var. \"foliosum\") worden gebruikt voor de productie van witlof, groenlof en roodlof.\nKoffiecichorei.\nSinds de 19e eeuw wordt van de gemalen en gebrande wortels van cichorei een cafe\u00efnevrije drank gemaakt waarvan de ietwat bittere smaak lijkt op die van koffie. In de Franse tijd, rond 1800, was deze cichoreikoffie of \"peekoffie\" in Nederland populair geworden. Cichorei werd veel in de Friese Wouden geteeld en gedroogd, vooral in de gemeente Dantumadeel. In oorlogs- en crisisjaren, vooral 1940-1945, werd deze surrogaatkoffie bij gebrek aan echte koffie op grote schaal gedronken, waarbij echter de opwekkende werking van de cafe\u00efne ontbrak. Ook werd vaak een beetje 'peekoffie' aan echte koffie toegevoegd als smaakversterker.\nInulineproductie.\nSinds 1992 wordt in Nederland cichorei geteeld voor de productie van fructosestropen en inuline. Hiervoor zijn verschillende rassen geselecteerd, die een betere wortelvorm, een hogere wortelproductie en een hoger gehalte aan inuline hebben dan de oorspronkelijke wilde cichorei. Vanaf 2006 wordt in Nederland alleen nog voor de inulineproductie geteeld, omdat de productie van fructose niet langer lonend is."}
{"id": "10760", "revid": "97", "url": "https://nl.wikipedia.org/wiki?curid=10760", "title": "Caffeine", "text": ""}
{"id": "10761", "revid": "1012536", "url": "https://nl.wikipedia.org/wiki?curid=10761", "title": "Britney Spears", "text": "Britney Jean Spears (McComb (Mississippi), 2 december 1981) is een Amerikaanse popzangeres, danseres en actrice. Ze brak op haar zeventiende door met het nummer ...Baby One More Time en is sindsdien een van de bestverkopende artiesten ter wereld. Ze wordt ook wel de \"Princess of Pop\" genoemd. Spears speelde daarnaast in enkele films, waaronder Crossroads uit 2002. In 2021 werd ze door Time genoemd als een van de honderd meest invloedrijke personen ter wereld. Sinds 2022 was Spears getrouwd met Sam Asghari, maar in 2023 zijn ze gescheiden. Ze heeft twee kinderen met haar ex-man Kevin Federline.\nAanvankelijk maakte Spears voornamelijk dancepopmuziek en had ze een grote invloed op de heropleving van het \"teen pop\"-genre. Na verloop van tijd ontwikkelde ze een meer volwassen stijl en begon ze te experimenteren met verschillende genres binnen de popmuziek. Haar vijfde album, \"Blackout\" uit 2007, wordt beschouwd als een keerpunt in haar carri\u00e8re en werd geprezen door critici als haar beste album.\nNaast haar succesvolle carri\u00e8re kampte Spears met persoonlijke problemen. Ze werd onder andere beschuldigd van slechte zorg voor haar kinderen. Van 2008 tot 2021 stond ze onder curatele van haar vader en een curator, die niet alleen haar financi\u00eble zaken regelden, maar ook beslissingen namen over haar persoonlijke leven. Ondanks deze situatie bleef ze optreden en bracht ze meerdere albums uit. Het bewind over Spears leidde tot publieke verontwaardiging en resulteerde in de \"#FreeBritney\"-beweging, evenals een debat over bewindvoering in de politiek. Er zijn meerdere documentairefilms gemaakt over haar persoonlijke leven.\nLevensloop.\nJeugd en begin carri\u00e8re.\nSpears werd geboren op 2 december 1981 in McComb, Mississippi. Tijdens haar jeugd volgde Spears dans-, gym- en zanglessen, waarmee ze verschillende plaatselijke talentenjachten won. Rond 1990 vloog ze samen met haar moeder naar Atlanta om auditie te doen voor \"The Mickey Mouse Club\", maar ze was te jong. Niet veel later maakte ze haar debuut op Off-Broadway, in de musical \"Ruthless!\" In 1992 werd Spears alsnog toegelaten tot \"The Mickey Mouse Club\", wat niet van lange duur was, want de show werd geannuleerd. Tijdens deze show ontmoette ze wel onder meer Christina Aguilera, Ryan Gosling en Justin Timberlake, met wie ze later een relatie kreeg.\nIn juni 1997 werd Spears gevraagd om in de meidengroep Innosense te komen zingen, maar haar advocaat Larry Rudolph vond het beter dat ze solo zou gaan. Hij liet Spears een professionele demo opnemen en stuurde deze naar verschillende platenlabels. Drie labels wilden haar niet, want zij waren meer op zoek naar popgroepen als de Backstreet Boys en de Spice Girls of wilden geen \"tweede Madonna\". Twee weken later belde Jive Records naar Rudolph, met de mededeling dat zo'n jong meisje, dat een emotioneel liedje zo mooi kon brengen, heel erg zeldzaam was. Na een aantal opnames werd besloten dat ze een contract aangeboden kreeg. In Zweden werd haar halve album opgenomen, met onder meer producent Max Martin.\n1998\u20132000.\nNa terugkomst in de Verenigde Staten begon Spears een promotietournee voor haar debuutalbum, \"...Baby One More Time\". Met vier liedjes met twee achtergronddansers trad ze op in verschillende winkelcentra. Hierna begon haar eerste concerttournee als openingsact voor *NSYNC. Het album werd in januari 1999 uitgebracht en debuteerde op nummer \u00e9\u00e9n in de Amerikaanse Billboard 200 en was al na een maand twee keer platina. Het bereikte de top in vijftien landen en ging binnen een jaar meer dan tien miljoen keer over de toonbank waardoor het het bestverkochte album van een tiener aller tijden werd. Het liedje \"...Baby One More Time\" werd gelanceerd als de leadsingle. Jive wilde de videoclip eigenlijk animeren, maar Spears hield dat tegen en kwam zelf met het idee om te dansen in een school. Op de eerste dag werden er vijfhonderdduizend exemplaren verkocht, waarmee het twee weken op nummer 1 stond in Amerika. Met deze single werd Spears ook genomineerd voor een Grammy Award: Best Female Pop Vocal Performance. Als promotie voor de single stond ze op de omslag van het Amerikaanse muziektijdschrift \"Rolling Stone\", op een bed, met een kort broekje en een topje. Gelovige Amerikanen boycotten Spears hierom. Haar debuutalbum is inmiddels meer dan 25 miljoen keer verkocht.\nOp 28 juni 1999 begon Spears met haar eerste tournee door Noord-Amerika, die goed werd ontvangen. In maart 2000 veranderde de naam van de tournee in \"Crazy 2k\", waar ze ook nieuwe liedjes zong van haar tweede album, \"Oops!... I Did It Again\", dat in mei 2000 uitkwam. Het album was een groot succes en kwam binnen op nummer 1 met 1,3 miljoen verkochte exemplaren in de eerste week, waarmee Spears nogmaals een record brak voor hoogste nieuwe binnenkomer van een debuterende soloartiest ooit. Het album is meer dan twintig miljoen keer verkocht. In 2000 begon Spears ook weer te toeren, ditmaal onder de naam \"Oops!... I Did It Again World Tour\", wat 40,5 miljoen dollar opleverde.\n2001\u20132003.\nIn februari 2001 tekende Spears een promotiecontract met Pepsi voor zeven tot acht miljoen dollar. Haar derde album, \"Britney\", werd in november van hetzelfde jaar uitgebracht. Ook dit album kwam op nummer 1 binnen en het werd twaalf miljoen keer verkocht. Tijdens de uitreiking van de MTV Video Music Awards trad ze op met een slang, wat tot veel ophef leidde. Om het album te promoten ging ze de wereld rond met de \"Dream Within a Dream Tour\", wat 43,7 miljoen dollar opbracht. Spears werd uitgeroepen tot invloedrijkste artiest van 2002.\nIn februari 2002 kwam haar debuutfilm \"Crossroads\" uit. De film boekte een redelijk succes, maar werd door zowel pers als de meerderheid van het publiek de grond ingeboord. De film kreeg acht Golden Raspberry Awards, waarvan uiteindelijk twee daadwerkelijk werden gewonnen: slechtste actrice en slechtste originele lied. Daarentegen werd \"Crossroads\" genomineerd voor twee MTV Movie Awards en twee Teen Choice Awards. VH1 bekroonde de film bovendien met de derde plaats in hun 'Top 100 Greatest Teen Movies'. In juni opende ze haar eerste restaurant, Nyla, in New York, maar dat ging in november alweer failliet.\nIn juli kondigde ze aan zes maanden vrij te nemen maar keerde in oktober alweer terug naar de studio om haar volgende album op te nemen. Haar relatie met Justin Timberlake kwam ten einde. Zijn single \"Cry Me a River\" werd als een uithaal naar Spears opgevat. Als antwoord schreef Spears \"Everytime\". Ook zong ze samen met Christina Aguilera het lied \"Like a Virgin\". Tijdens een optreden verscheen Madonna op het podium en ze zoenden elkaar. De zoen kreeg veel media-aandacht.\nIn november 2003 bracht Spears haar vierde album \"In the Zone\" uit. Ook dit album debuteerde op de eerste positie in de Verenigde Staten en hiermee werd Spears de eerste vrouwelijke artiest met vier achtereenvolgende nummer 1-albums. Het album werd meer dan tien miljoen keer verkocht. Op het album stonden de singles \"Me Against the Music\", een duet met Madonna, \"Toxic\", dat Spears haar eerste Grammy opleverde, \"Everytime\" en \"Outrageous\".\nCompilatiealbums, moederschap, persoonlijke problemen en \"Blackout\".\nOp 3 januari 2004 trouwde Spears met haar jeugdvriend Jason Allen Alexander in Las Vegas, maar na 55 uur waren de twee alweer gescheiden. In maart 2004 begon Spears aan \"The Onyx Hotel Tour\" om haar album \"In the Zone\" onder de aandacht te brengen. Op 8 juni viel ze echter, waarbij ze haar knie bezeerde en ze zowel haar tournee als de opnames voor een videoclip vroegtijdig moest stopzetten vanwege een knie-operatie.\nOp 18 september trad ze voor de tweede maal in \u00e9\u00e9n jaar in het huwelijk, nu met danser Kevin Federline, die uit een voorgaande relatie met Shar Jackson al twee kinderen had. Spears en Federline filmden alles wat ze meemaakten tot aan het huwelijk voor haar eerste realityserie, '. Na het uitbrengen van haar eerste parfum 'Curious', kondigde Spears een tweede onderbreking van haar carri\u00e8re aan, bedoeld om een gezin te stichten. ', haar eerste compilatiealbum, kwam uit in november. De gelijknamige single, een vertolking van Bobby Browns \"My Prerogative\", en \"Do Somethin\"' werden een internationale hit. Het album werd wereldwijd ruim vijf miljoen keer verkocht.\nTegen het einde van 2004 bracht Spears een bezoekje aan een radiostation om een nieuwe demo, \"Mona Lisa\", ten gehore te brengen. Dit zou de eerste single zijn van haar volgende album \"Original Doll\". Dit album werd echter om onbekende redenen nooit uitgebracht. Op 14 september 2005 werd Spears' eerste zoon, Sean Preston Federline, geboren. In november 2005 verscheen haar eerste remix-compilatiealbum, \"\", waarop elf remixes staan.\nIn februari 2006 haalde Spears het nieuws: ze had haar zoon, Sean, op schoot in de auto, waarna de kinderbescherming een bezoekje bracht. De reden hiervoor zou zijn dat ze een woordenwisseling met een fotograaf had gehad, en dat ze hiermee absoluut fout zat. Een maand later speelde ze een gastrol in de serie \"Will &amp; Grace\" als de lesbische Amber Louise. In augustus stond ze naakt op de omslag van het Amerikaanse tijdschrift \"Harper's Bazaar\". De foto werd vergeleken met Demi Moores foto's in de \"Vanity Fair\" van augustus 1991. Op 12 september 2006 werd Jayden James Federline geboren en twee maanden later vroeg Spears een scheiding aan met Federline; de verschillen tussen de twee waren te groot. De scheiding was rond in juli van 2007, Spears en Federline werden het eens over de voogdij.\nSpears' tante, met wie ze erg hecht was, overleed in januari aan de gevolgen van eierstokkanker. In februari verbleef Spears voor iets minder dan een dag in een ontwenningskliniek; de volgende nacht schoor ze haar hoofd kaal. De volgende weken zat ze in verschillende andere klinieken, waar ze telkens kort verbleef. Nadat ze een maand lang in de kliniek Promises had afgekickt, schreef ze een korte column op haar website met de tekst \"I truly hit rock bottom. Till this day I don't think that it was alcohol or depression. [...] was like a bad kid running around with ADD.\" In mei gaf ze een aantal miniconcerten onder de noemer \"The M+M's Tour.\" Op 1 oktober raakte Spears de voogdij over haar kinderen kwijt. De reden hiervoor is echter nooit naar buiten gebracht.\nIn oktober 2007 kwam haar vijfde album \"Blackout\" uit. Het album werd nummer 1 in Canada en Ierland, en nummer 2 in de Verenigde Staten, Frankrijk, Japan, Mexico en Engeland. Met \"Blackout\" werd Spears de enige vrouwelijke artiest wier eerste vijf albums de top 2 behaalden. Er zijn van \"Blackout\" meer dan 3,1 miljoen exemplaren verkocht. \"Blackout\" wordt gezien als Spears' beste album, en het album staat in de top vijf van beste albums van het eerste decennium van de 21e eeuw volgens \"Times Online\". De ontvangst van \"Blackout\" was commercieel echter minder dan haar vorige albums. Ook de singles presteerden matiger.\nTer promotie van \"Blackout\" trad Spears op tijdens de MTV Video Music Awards van 2007. Dit optreden werd wereldnieuws: het werd gezien als het slechtste optreden ooit tijdens de MTV Awards omdat Spears onge\u00efnteresseerd en zenuwachtig zou overkomen. Een paar dagen later werden er door MTV beelden naar buiten gebracht van de generale repetitie, waar alles wel goed ging. Vrij snel erna ging een flog van flogger Cara Cunningham viral met de naam \"Leave Britney Alone!\". Hierop vraagt ze iedereen om Britney Spears met rust te laten en menswaardig te behandelen. \"Gimme More\" werd de eerste single. De tweede single \"Piece of Me\" werd in de hitlijsten veel beter ontvangen dan de eerste single. Derde single \"Break the Ice\" had iets minder succes. In december had Spears regelmatig relationeel contact met (inmiddels) voormalig paparazzi-fotograaf Adnan Ghalib.\n2008\u20132010.\nOp 3 januari 2008 weigerde Spears haar kinderen af te geven aan de vertegenwoordigers van Federline. De politie kwam ter plaatse en haalde haar over om uit de badkamer te komen, waarna ze naar het ziekenhuis werd afgevoerd omdat ze onder invloed was van drugs. De volgende dag werd de omgangsregeling met haar kinderen geschorst, en Federline kreeg weer de volledige voogdij over Sean en Jayden. Op 31 januari werd Spears op onvrijwillige basis opgenomen in het Ronald Reagan UCLA Medical Center. Spears werd onder curatele geplaatst van haar vader, James Spears, en advocaat Andrew Wallet, met volledige controle over al haar bezittingen, waaronder de rechten van haar muziek en geld. Op 6 februari werd Spears uit de kliniek ontslagen, maar haar ouders waren openlijk teleurgesteld in de kliniek.\nIn maart had Spears een gastrol in de televisieserie \"How I Met Your Mother\" waarin ze een receptioniste speelde, ze kreeg positieve recensies voor haar optreden in de serie en bracht de serie haar hoogste kijkcijfers tot dat moment. In mei keerde ze terug in de televisieserie waarin ze de verhaallijn openhield voor een terugkeer in de toekomst. In juli werd er een begin gemaakt aan een nieuwe omgangsregeling, om haar kinderen wat vaker te mogen zien.\nOp 7 september opende Spears de MTV Video Music Awards, met een vooropgenomen sketch samen met Jonah Hill. Ze kreeg voor \"Piece of Me\" drie prijzen: \"Best Female Video\", \"Best Pop Video\" en \"Video of the Year\". Twee dagen voor de opening van de MTV Awards begon de televisiezender met het filmen van de documentaire \"Britney: For the Record\", waarin Spears een kijkje in haar dagelijks leven gaf en het opnemen van haar zesde album. De documentaire werd op 3 december uitgezonden in Nederland door RTL 4. Er keken 750.000 mensen naar.\nHaar zesde album, \"Circus\", kwam uit op 2 december 2008 en werd positief ontvangen. Ook dit album werd nummer 1 in de Verenigde Staten. Spears werd hiermee in de Verenigde Staten de jongste vrouwelijke artiest met vijf nummer 1-albums en behaalde zo een plek in het \"Guinness Book of World Records\". \"Circus\" is meer dan vijf miljoen keer verkocht. De single \"Womanizer\" werd Spears' eerste nummer 1-hit na \"...Baby One More Time\". Ook deed \"Womanizer\" het internationaal goed en werd genomineerd voor een Grammy in de categorie \"Best Dance Recording\". Leadsingel \"Circus\", \"If U Seek Amy\" en \"Radar\" werden ook als single uitgebracht.\nIn januari 2009 won Spears' vader James een rechtszaak voor een straatverbod voor voormalig manager Sam Lufti, ex-vriend Adnan Ghalib en advocaat Jon Eardley, die blijkens gerechtelijke documenten gedrie\u00ebn zouden hebben samengespannen in een poging volledige controle over Spears' zaken en aangelegenheden te verkrijgen. Lufti, Ghalib en Eardley mogen de rest van hun leven niet binnen een straal van 250 meter van Spears zelf, haar bezittingen of familieleden komen. Spears begon op 3 maart 2009 aan haar tournee \"The Circus Starring Britney Spears\". Met een brutowinst van 131,8 miljoen dollar had het de op vier na hoogste opbrengst van dat jaar.\n\"The Singles Collection\", het tweede verzamelalbum, kwam uit in november. \"3\" werd haar derde nummer 1-hit in Amerika, en was het eerste liedje dat vanuit het niets op 1 binnenkwam sinds drie jaar. Later in november bracht ze een applicatie voor de iPhone en iPod touch uit, genaamd \"It's Britney\".\nIn mei 2010 bevestigden woordvoerders van Spears dat ze een relatie had met haar agent Jason Trawick, en dat ze daarom besloten hadden hun professionele relatie te be\u00ebindigen om zich zo te kunnen wijden aan hun persoonlijke relatie. In juli 2010 kwam haar eigen ontworpen kledinglijn uit bij \"Candie's\". Op 28 september speelde ze een gastrol als zichzelf in de serie \"Glee\".\n2010\u20132012.\nIn maart 2010 bevestigde het platenlabel dat Spears was begonnen aan de opnames van haar zevende album. Max Martin en Dr. Luke waren de uitvoerend producenten. Op 2 december van dat jaar maakte Spears bekend dat ze bijna klaar was met het album en dat het in maart 2011 zou uitkomen. De single \"Hold It Against Me\" verscheen op 10 januari 2011, exclusief op iTunes. Ze stond binnen enkele uren in 19 landen op nummer 1 in iTunes. \"Hold It Against Me\" werd op de eerste dag 705 keer gedraaid; het vorige record stond op naam van Mariah Carey, wier plaat 498 keer op \u00e9\u00e9n dag werd gedraaid. \"Hold It Against Me\" werd in Amerika 411.000 keer gedownload en kwam daarmee binnen op nummer 1 in de Billboard 100. Hiermee staat ze op een gedeelde 3e plek met meeste nummer 1-albums en is ze de enige artiest van wie de eerste zeven albums in de top 2 stonden. Op 2 februari werd bekend dat het album \"Femme Fatale\" zou gaan heten en op 29 maart zou uitkomen, in Nederland al op 25 maart. Haar tweede single van dit album is \"Till the World Ends\". Haar derde single werd het nummer \"I Wanna Go\". Beide nummers bereikten de top 10 in de VS, waarmee \"Femme Fatale\" het eerste album van Spears is waarvan drie singles de top 10 haalden. Ook in Canada, West-Europa en Australi\u00eb waren deze singles succesvol. Vlak na de release van \"I Wanna Go\" begon Spears de \"Femme Fatale Tour\", waarmee ze Noord-Amerika, Europa en Zuid-Amerika aandeed. Eind augustus bracht ze ook nog \"Criminal\" uit als vierde single.\nBegin april 2011 is Britney te horen op een bewerkte versie van \"S&amp;M\", een hit van popzangeres Rihanna. Deze single wordt in enkele landen uitgebracht. In Canada en Amerika weet het de nummer 1-positie te veroveren. Dit wordt Spears' vijfde nummer 1-hit in haar thuisland.\nOp 28 augustus was Spears aanwezig bij de MTV Video Awards. Ze won \"Best Pop Video of 2011\" en de \"Michael Jackson Video Vanguard Award\". Op 8 oktober bracht Britney de \"Femme Fatale Tour\" naar het Sportpaleis in Antwerpen, Belgi\u00eb, en op 19 oktober kwam Spears naar Nederland met haar \"Femme Fatale Tour.\" Op 6 oktober lekten er meerdere niet eerder uitgebrachte nummers van Spears uit. Een daarvan is \"Everyday\", dat een outtake is van het album \"Circus\". In november werd de \"Femme Fatale Tour\" uitgebracht op dvd. In december 2011, kondigen Britney en Trawick na een relatie van 2 jaar hun verloving aan.\nIn 2012 nam Spears plaats in de jury voor het tweede seizoen van het Amerikaanse televisieprogramma \"X Factor\" met Simon Cowell, Demi Lovato en L.A. Reid in de jury. Later in 2012 is zij ook te horen op \"Scream &amp; Shout\" van will.i.am, dat de eerste positie in de Nederlandse Top 40 bereikte. Haar laatste eerste positie was \"Oops!...I Did It Again\" in 2000. In Belgi\u00eb was het haar eerste nummer 1-hit sinds \"Womanizer\" uit 2008 en stond acht weken op nummer 1 in de Ultratop 50.\n2013\u20132014.\nIn 2013 zong Spears het nummer \"Ooh La La\" in, de eerste single van de soundtrack voor de film \"The Smurfs 2\", getiteld \"The Smurfs 2: Music from and Inspired By\", die wordt uitgebracht op 23 juli 2013. Het nummer werd al op 17 juni 2013 uitgebracht.\nSpears bevestigde via \"On Air with Ryan Seacrest\", dat het nieuwe album uit zal komen in de herfst in 2013 en dat ze was overstapt naar RCA Records omdat Jive failliet ging. Het achtste album zou haar laatste project bij Jive zijn, omdat ze in 1997 een contract voor acht albums had getekend. Will.i.a.m is de executive producer van het album. In 2013 bevestigde ze dat Sia samen met haar aan een speciaal nummer heeft geschreven. De leadsingle van \"Britney Jean\" is \"Work Bitch\" dat oorspronkelijk uit zou komen op 17 september, maar omdat het nummer een dag eerder lekte, hadden ze de releasedatum een dag naar voren geschoven. De video van \"Work Bitch\" werd door de recensenten zeer goed ontvangen. Ook maakte Spears officieel bekend bij \"Good Morning America\" dat ze naar Las Vegas zal gaan voor een residencyshow. Deze situeert in het theater Planet Hollywood en de show krijgt de naam . Haar tweede single is genaamd \"Perfume\". Dit nummer is geschreven door Sia Furler en door Britney zelf. Het nummer zou oorspronkelijk uitkomen op 5 november, samen met de pre-order datum van het album, maar men verschoof het twee dagen eerder naar 3 november. Spears onthulde tijdens een interview in Engeland in oktober 2013 dat haar nieuw album \"Britney Jean\" zal heten. Ze koos voor deze naam omdat haar naasten haar vaak zo noemen en omdat naar eigen zeggen dit haar meest persoonlijke album zal worden, vandaar \"Britney Jean\". Het album zelf kwam uit op 3 december 2013. Het album debuteerde op nummer 4 in de VS, waar haar vorige albums (op \"Blackout\" na) altijd op nummer 1 binnenkwamen. In de rest van de wereld presteerde het album ook ondermaats.\n2014-2020.\nIn januari 2014 won Spears de award voor \"Favoriete Pop Artiest\" tijdens de veertigste People's Choice Awards. In augustus 2014 werd bekend dat Britney: Piece of Me doorgaat tot 27 februari 2015. Ook werd bekend dat Spears haar contract bij RCA Records had verlengd voor vier albums en dat ze was begonnen aan het schrijven en opnemen van nieuwe muziek. Op 4 mei 2015 kwam haar single \"Pretty Girls\" met Iggy Azalea uit. Het nummer presteerde matig in de Verenigde Staten en Europa. Spears is ook te horen op het album \"D\u00e9j\u00e0 Vu\" van producer en dj Giorgio Moroder met een cover van \"Tom's Diner\" van Suzanne Vega. Ze ontving daarnaast tijdens de Teen Choice Awards van 2015 de Candie's Style Icon Award. In september 2015 maakte Spears bekend dat haar contract met Planet Hollywood is verlengd met twee jaar. Haar show Britney: Piece of Me is hierdoor nog in 2016 en 2017 in Las Vegas te zien. In november 2015 heeft Britney gezegd dat ze hard werkt aan haar nieuwe album en dat ze een nieuw lied heeft opgenomen.\nVanaf februari 2016 trad Spears op met een vernieuwde Piece of Me-show. De show bevatte nu nieuwe nummers als \"If U Seek Amy\", \"I Love Rock 'n' Roll\" en de twee \"In the Zone\"-tracks \"Breathe on Me\" en \"Touch of My Hand\". Ook hadden enkele nummers nieuwe choreografie\u00ebn gekregen. Op 22 mei 2016 opende Spears de Billboard Music Awards met een medley van haar hits en ontving ze de Millennium Award. Voor het optreden, waarbij onder andere \"Womanizer\", \"I'm a Slave 4 U\" en \"Toxic\" ten gehore werden gebracht, kreeg ze goede kritieken. Op 15 juli 2016 bracht ze haar eerste single \"Make Me...\" voor haar aanstaande negende studioalbum \"Glory\" uit, samen met G-Eazy. \"Glory\" kwam zelf uit op 26 augustus. Het album kreeg goede kritieken vanwege de sterke zang, de degelijke productie en het volwassen en experimentele geluid. Twee dagen na het uitkomen trad Spears op tijdens de Video Music Awards 2016, negen jaar na haar veel bekritiseerde \"Gimme More\"-optreden tijdens de VMA's van 2007. Ter promotie trad Spears ook nog op tijdens het iHeartRadio Music Festival in Las Vegas en het Apple Music Festival in Londen. Hierbij bracht ze onder andere \"Make Me...\" en \"Do You Wanna Come Over?\" van het nieuwe album \"Glory\" ten gehore.\n2021 tot heden.\nIn 2021 verscheen de documentaire \"Framing Britney Spears\" waarin wordt ingegaan op de vraag waarom Spears anno 2021 nog steeds onder curatele staat (sinds haar inzinking in 2008) en waarin ook de #FreeBritney-beweging, gestart door een groep fans om hier aandacht voor te vragen, voorkomt. Ook laat de film de druk zien waar Spears al haar hele leven onder gebukt gaat.\nOp 23 juni 2021 vond een \"status hearing\" plaats waarin het curatorschap werd besproken. Spears deed zelf via een audioverbinding haar eigen verhaal met betrekking tot het curatorschap. \"Het curatorschap doet veel meer kwaad dan goed\", zei de zangeres in haar betoog. Ze smeekte de rechter om haar vrij te laten. Eind september 2021 besliste een rechtbank in Los Angeles dat haar vader Jamie Spears geen bewindvoerder meer was van zijn dochter. Daarmee werd zijn voogdijschap over de persoon en de eigendommen van Britney Jean Spears be\u00ebindigd. Er werd ook een onderzoek opgestart naar eventuele wanpraktijken van Jamie Spears als bewindvoerder. Op 13 november 2021 werd Spears door de rechtbank na dertien jaar gevrijwaard van enig voogdijschap. Ze mag dus zelf weer beslissen waaraan ze haar geld uitgeeft en wat ze doet met haar leven.\nIn april 2022 maakte ze bekend zwanger te zijn van haar vriend Sam Asghari. Op 14 mei 2022 kwam ze met het nieuws een miskraam gekregen te hebben. Op 9 juni 2022 trad ze met Asghari in het huwelijk.\nStijl.\nHet door Britney Spears uitgevoerde werk wordt vaak genoemd als schoolvoorbeeld van hitlijstpop. Dit type popmuziek meet het succes voornamelijk aan de hand van de verkoop en airplay van individuele hitsingles. Deze nummers worden grotendeels geproduceerd door professionele producers en zijn voornamelijk gericht op jonge tieners. Haar eerste twee albums, \"...Baby One More Time\" en \"Oops!... I Did It Again\", die beide zijn geproduceerd door de Zweedse producer Max Martin, voldoen aan dit profiel. Ondanks de hoge verkoopcijfers ontvingen deze albums echter vernietigende kritieken. Daarnaast bevatten haar nummer vaak zogenaamde hooks, korte aanstekelijke zinnen die makkelijk te onthouden zijn. Ook toen haar muziek experimenteler werd zouden deze hooks een belangrijk ingredi\u00ebnt blijven.\nHaar derde album, \"Britney\", en vierde album, \"In the Zone\", vertoonden echter een duidelijke evolutie naar een andere stijl. De nummers, geproduceerd door onder andere The Neptunes, bevatten voor het eerst ook muzikale bijdragen van Spears zelf en waren gedurfder. Daarnaast onderging haar imago een verandering. Met name het nummer I'm a Slave 4 U, met een mengeling van urban en R&amp;B, wordt als keerpunt gezien waarin Spears haar imago als braaf schoolmeisje achter zich wilde laten. Dit resulteerde in een gunstigere beoordeling door invloedrijke popcritici. Het nummer Toxic viel op door een bijzondere combinatie van een dancenummer met invloeden van Bollywood, surfrock en klassieke muziek.\nHet album \"Blackout\", dat werd uitgebracht tijdens Spears' moeilijke periode in 2007, werd geprezen door critici en geldt als het beste album uit haar carri\u00e8re. Dit is het enige album waarbij Spears zelf de leidende producer was. Het album combineert elementen van dancepop en electropop, met invloeden van Eurodisco en dubstep. De muziek op dit album is artistieker en donkerder dan op haar eerdere albums. De teksten hebben meer diepgang en zijn persoonlijker en introspectiever van aard. De thema's op het album gaan onder andere over liefde, roem, omgaan met media-aandacht, seks en uitgaan. Met name het nummer Gimme More werd als vernieuwend gezien. Het nummer combineert een donker en tegelijkertijd seksueel geluid. Break the Ice had een afwijkende clip in de vorm van een anime waarin Spears een gevecht moet leveren en kloon van haarzelf vernietigd.\nHierna volgde het album \"Circus\", dat wordt gezien als een verlengstuk van \"Blackout\", maar iets luchtiger van toon is. Het album \"Femme Fatale\" heeft daarentegen een hardere elektronische sound met invloeden van onder andere dubstep. Op het album \"Britney Jean\", dat daarna verscheen, is onder invloed van will.i.am juist meer dance en house te horen.\nCijfers en records.\nVolgens de Recording Industry Association of America is Spears de op zeven na bestverkopende vrouwelijke artiest van de Verenigde Staten met 34 miljoen RIAA-gecertificeerde albums. Ook is zij een van de bestverkopende artiesten in de wereld met een geschatte verkoop van 126 miljoen albums.\nDocumentaires.\nOver het leven van Britney Spears zijn verschillende documentaires gemaakt:"}
{"id": "10764", "revid": "576948", "url": "https://nl.wikipedia.org/wiki?curid=10764", "title": "Elagabalus", "text": "Marcus Aurelius Antoninus (rond 203-4 - 11 maart 222), algemeen bekend bij zijn bijnaam Elagabalus of Heliogabalus, was een Romeinse keizer van 218 - 222.\nFamilie en priesterschap.\nElagabalus werd rond het jaar 203 als zoon van Sextus Varius Marcellus en Julia Soaemias Bassiana geboren. Zijn vader maakte aanvankelijk deel uit van de ridderlijke klasse, maar werd later tot de rang van senator verheven. Zijn grootmoeder Julia Maesa was de weduwe van de consul Julius Avitus, de zuster van Julia Domna en de schoonzus van keizer Septimius Severus.\nZijn moeder, Julia Soaemias was een nicht van de Romeinse keizer Caracalla. Andere familieleden waren onder andere zijn tante Julia Avita Mamaea en oom Marcus Julius Gessius Marcianus en hun zoon Alexander Severus. Elagabalus' familie had de erfelijke rechten in bezit op het priesterschap van de zonnegod El Gebal, van welke godheid Elagabalus bij Emesa (het moderne Homs) in Syri\u00eb de hogepriester was.\nDe godheid Elagabalus werd aanvankelijk alleen in Emesa vereerd. De naam is de Latijnse vorm van het Syrische , dat voortkomt uit Il\u0101h (\"god\") en \"Gabal\" (\"berg\" (vergelijk Hebreeuws: en Arabisch: )), wat resulteert in de samenstelling \"God in de berg\", de Emeseense manifestatie van de godheid.\nDe cultus van de godheid verspreidde zich in de 2e eeuw naar andere delen van het Romeinse Rijk. Er is bijvoorbeeld een wijding gevonden in het castellum Laurium op het grondgebied van de huidige Nederlandse stad Woerden.\nDe god werd later in het Romeinse pantheon ge\u00efntroduceerd en daarin gelijkgesteld aan de Romeinse zonnegod die tijdens de Romeinse Republiek bekendstond onder de naam \"Sol Indiges\" en gedurende de 2e en 3e eeuw als Sol Invictus In de Griekse taal is de naam van de zonnegod Helios, vandaar de naam Heliogabalus, een variant op de naam Elagabalus.\nMachtsgreep.\nToen keizer Macrinus aan de macht kwam, onderdrukte hij de dreiging tegen zijn bewind door Julia Maesa, haar twee dochters en haar oudste kleinzoon Elagabalus, de familie van zijn vermoorde voorganger, Caracalla, naar hun landgoed bij Emesa in Syri\u00eb te verbannen. Meteen na aankomst in Syri\u00eb begon Julia Maesa in samenwerking met haar adviseur en Elagabalus' tutor Gannys een complot om het regime van Macrinus omver te werpen en de veertien jaar oude Elagabalus op de keizerlijke troon te verheffen.\nElagabalus' moeder verklaarde publiekelijk, dat Elagabalus een onwettige zoon van Caracalla was en om die reden de loyaliteit verdiende van de Romeinse soldaten en senatoren die trouw hadden gezworen aan Caracalla. Nadat Julia Maesa haar rijkdom aan het derde legioen in Raphana had getoond, zwoeren zij trouw aan Elagabalus. Bij zonsopgang op 16 mei 218 riep Publius Valerius Comazon Eutychianus, commandant van het derde legioen, hem tot keizer uit. Om zijn legitimiteit verder te versterken nam Elagabalus Caracalla's namen, \"Marcus Aurelius Antoninus\", aan.\nIn reactie op deze gebeurtenissen zond Macrinus zijn pretoriaanse prefect Ulpius Julianus naar de regio met een contingent van troepen dat hij sterk genoeg achtte om de rebellie van het 3e legioen neer te slaan. Deze troepenmacht keerde zich echter tijdens de slag tegen zijn eigen commandanten en sloot zich vervolgens aan bij de troepenmacht van Elagabalus. De officieren werden gedood en het afgehakte hoofd van Ulpius Julianus werd teruggestuurd naar de keizer.\nMacrinus zond nu brieven naar de Senaat waarin hij Elagabalus aan de kaak stelde als de \"Valse Antoninus\" en beweerde dat hij gek was. Beide consuls en andere hooggeplaatste leden die deel uitmaakten van het Romeinse leiderschap veroordeelden Elagabalus. De Senaat verklaarde de oorlog aan zowel Elagabalus als aan Julia Maesa.\nDe regering van Macrinus en zijn zoon raakte verder verzwakt door de desertie van het tweede Legioen naar de kant van Elagabalus als gevolg van steekpenningen en beloften door Julia Maesa. De troepen van Macrinus werden op 8 juni 218 verslagen tijdens de slag bij Antiochi\u00eb door troepen onder bevel van Gannys. Macrinus vluchtte, vermomd als koerier, richting Itali\u00eb, maar werd later in de buurt van Chalcedon onderschept en in Cappadoci\u00eb ge\u00ebxecuteerd. Zijn zoon Diadumenianus, die voor zijn veiligheid naar het hof in Parthia was gestuurd, werd in Zeugma gevangengenomen en ook ter dood gebracht.\nElagabalus riep de datum van de overwinning in de slag bij Antiochi\u00eb als de begindatum van zijn regering uit. Hij nam de keizerlijke titel aan zonder voorafgaande instemming van de Senaat. Dit was in strijd met de traditie, maar zou gangbare praktijk worden onder 3e-eeuwse keizers. Hij zond verzoenende brieven naar Rome waarin amnestie aan de Senaat werd aangeboden en de wetten erkend werden. De regering van Macrinus en zijn zoon werd veroordeeld.\nDe senatoren reageerden hierop door Elagabalus als keizer te erkennen. Ook aanvaardden zij zijn claim dat hij de zoon van Caracalla was. Caracalla en Julia Domna werden beide vergoddelijkt door de Senaat. Zowel zijn grootmoeder Julia Maesa als zijn moeder Julia Soaemias werden verheven tot de rang van Augusta, en de gedachtenis aan zowel Macrinus als Diadumenianus werd veroordeeld door de Senaat (damnatio memoriae). De voormalige commandant van het derde legioen, Comazon, werd tot commandant van de pretoriaanse garde benoemd.\nKeizerschap.\nElagabalus en zijn entourage brachten de winter van 218 in Nicomedia in Bithyni\u00eb door. Hier werd voor het eerst duidelijk dat de religieuze overtuigingen van de keizer een probleem vormden. Een tijdgenoot, de historicus Cassius Dio, suggereert dat de nieuwe keizer Gannys liet vermoorden, omdat hij Elagabalus dwong \"gematigd en voorzichtig\" te leven. Om de Romeinen te laten wennen aan het idee dat zij nu een Orientaalse priester als keizer hadden, liet Julia Maesa een schilderij van Elagabalus in priesterlijke gewaden naar Rome sturen. Daar werd dit schilderij opgehangen boven een standbeeld van de godin Victoria in de Curia Julia (het gebouw van de Senaat). Dit plaatste senatoren in een lastige positie: steeds als zij offers brachten aan Victoria, brachten zij ook offers aan Elagabalus.\nDe legioenen waren ontzet over het gedrag van de keizer en kregen al snel spijt van hun instemming met zijn troonsbestijging. Nog terwijl Elagabalus op weg was naar Rome, braken korte opstanden uit van zowel het vierde legioen (op instigatie van Gellius Maximus) als het derde legioen (dat verantwoordelijk was geweest voor de verheffing van Elagabalus op de troon, onder commando van de senator Verus). De opstanden werd snel neergeslagen en het derde legioen werd ontbonden.\nNadat zijn entourage in het najaar van 219 Rome bereikte, verkregen Comazon en andere bondgenoten van Julia Maesa en Elagabalus invloedrijke en lucratieve posities, dit tot grote woede van vele senatoren die personen van zulke lage komaf niet waardig achtten voor zulke voorrechten. Na zijn ambtstermijn als pretoriaanse prefect, diende Comazon drie keer achter elkaar als stadsprefect van Rome en twee keer als consul. Elagabalus devalueerde de Romeinse valuta al snel. Hij verlaagde de zilverzuiverheid van de \"denarius\" van 58% naar 46,5% - het werkelijke zilvergewicht daalde van 1,82 gram tot 1,41 gram. Ook heeft hij gedurende zijn periode in Rome de \"Antoninianus\" ontmunt.\nElagabalus probeerde zijn veronderstelde minnaar, de wagenmenner Hierocles tot Caesar te verheffen, terwijl een andere vermeende minnaar, de atleet Aurelius Zoticus, werd benoemd in de niet-administratieve, maar invloedrijke positie van \"Cubicularius\" (kamermeester) Zijn aanbod van amnestie voor de Romeinse bovenlaag werd grotendeels gehonoreerd, hoewel de jurist Ulpianus werd verbannen.\nDe relaties tussen Julia Maesa, Julia Soaemias en Elagabalus waren in het begin sterk. Zijn moeder en grootmoeder werden de eerste vrouwen die werden toegelaten tot de Senaat. Beide vrouwen ontvingen senatoriale titels: Soaemias de gevestigde titel van \"Clarissima,\" en Maesa het meer onorthodoxe \"Mater Castrorum et Senatus\" (\"Moeder van het legerkamp en van de Senaat\"). Terwijl Julia Maesa zichzelf probeerde te positioneren als de macht achter de troon en dus de machtigste vrouw in de wereld, bleek Elagabalus echter zeer onafhankelijk, vasthoudend en niet in de hand te houden.\nReligieuze controverse.\nSinds de regering van Septimius Severus was de aanbidding van de zon in het gehele keizerrijk in belang toegenomen. Elagabalus zag dit als een kans om Elagabal als de belangrijkste godheid van de Romeinse pantheon te installeren. De god werd omgedoopt tot \"Deus Sol Invictus\", wat \"God de onverslagen zon\" betekent. Sol Invictus werd in het Pantheon zelfs in een positie boven Jupiter geplaatst.\nAls een blijk van respect voor de Romeinse godsdienst, verenigde Elagabalus Astarte, Minerva, Urania of een combinatie van de drie met Elagabalus als diens vrouw. Voordat hij een tempel liet bouwen die speciaal aan Elagabalus gewijd was, plaatste Elagabalus de meteoriet van Elagabal naast de troon van Jupiter in de tempel van Jupiter Optimus Maximus.\nElagabalus veroorzaakte verdere aanstoot toen hij in het huwelijk trad met de Vestaalse Maagd Aquilia Severa. Hij beweerde dat uit dit huwelijk \"godengelijkende kinderen\" zouden voortkomen. Dit was een flagrante schending van Romeins recht en traditie. Daarin werd gesteld dat elke Vestaalse Maagd die zich schuldig had gemaakt aan seksuele handelingen levend moest worden begraven.\nAan de oostelijke zijde van het Palatijn werd een royale tempel gebouwd om El Gebal te huisvesten. In dit Elagabalium werd Elagabalus vertegenwoordigd door een zwarte conische meteoriet uit Emesa. Herodianus schreef: \"Deze steen wordt aanbeden alsof hij uit de hemelen gezonden is; uit deze steen steekt een aantal kleine stukken uit; ook zijn er markeringen; hiervan willen de mensen geloven dat zij een ruw beeld van de zon vormen, want dit is hoe zij deze zien\".\nOm hogepriester van zijn nieuwe religie te kunnen worden, liet Elagabalus zijn voorhuid besnijden. Hij dwong senatoren om toe te kijken, terwijl hij begeleid door trommels en cymbalen rond het altaar van Deus Sol Invictus danste. Elke zomer hield hij bij gelegenheid van de zonnewende een aan de zonnegod gewijd festival. Dit festival werd populair bij de massa, mede wegens het gratis eten dat werd uitgedeeld. Elagabalus plaatste de steen van Emesa op een strijdwagen die was versierd met goud en juwelen. Daarmee reed hij door de stad:\nDe heiligste relieken uit de Romeinse religie werden vanuit hun respectievelijke heiligdommen overgebracht naar het Elagabalium, met inbegrip van de Grote Moeder, het vuur van de Vesta, de schilden van de Salii en het Palladium, opdat er geen andere god kon worden aanbeden, behalve als dit samen met de aanbidding van Elagabalus gebeurde.\nSeks- en gendercontroverse.\nElagabalus' seksuele geaardheid en genderidentiteit zijn het onderwerp van veel discussie. In de vier jaar dat hij tussen zijn veertiende en achttiende keizer was trouwde en scheidde Elagabalus vijf keer. Drie van zijn vrouwen zijn bij naam bekend. Zijn eerste vrouw was Julia Cornelia Paula; de tweede was de Vestaalse Maagd Julia Aquilia Severa\nBinnen een jaar verliet hij Aquilia Severa en ruilde haar in voor Annia Aurelia Faustina, een afstammeling van Marcus Aurelius en de weduwe van een man die kort daarvoor op bevel van Elagabalus was ge\u00ebxecuteerd. Aan het einde van het jaar was hij echter weer terug bij zijn tweede vrouw Aquilia Severa. Volgens Cassius Dio was zijn meest stabiele relatie echter met de menner van zijn strijdwagen, een blonde slaaf uit Caria met de naam Hierocles, naar wie hij verwees als zijn echtgenoot.\nDe \"Historia Augusta\" beweert dat hij in een openbare ceremonie in Rome ook in het huwelijk zou zijn getreden met een man genaamd Zoticus, een atleet uit Smyrna. Cassius Dio meldde dat Elagabalus zijn ogen schilderde, zijn haar epileerde en pruiken droeg alvorens zich te prostitueren in kroegen, bordelen en zelfs in het keizerlijk paleis:\nHerodianus merkte op, dat Elagabalus zijn eigen uiterlijk regelmatig benadrukte door het gebruik van cosmetica. Hij werd omschreven als zijnde \"zeer verheugd om minnares, vrouw, koningin van Hierocles te worden genoemd\". Ook zou hij grote sommen geld hebben geboden aan elke arts die hem kon uitrusten met vrouwelijke geslachtsorganen. Met name op basis van deze laatste zinsnede is Elagabalus door sommige moderne schrijvers als transgender, misschien zelfs transseksueel gekarakteriseerd.\nVerlies aan macht.\nTegen 221 werkten de excentriciteiten van Elagabalus, in het bijzonder zijn relatie met Hierocles, steeds meer op de zenuwen van de soldaten van de pretoriaanse garde. Toen Elagabalus' grootmoeder Julia Maesa begreep dat de steun voor het keizerschap van Elagabalus tanende was, besloot ze dat hij en zijn moeder, die hem had aangemoedigd in zijn controversi\u00eble religieuze praktijken, moesten worden vervangen. Als alternatieven wendde zij zich tot haar andere dochter Julia Avita Mamaea en haar zoon, de dertien jaar oude Severus Alexander.\nZij overtuigde Elagabalus ervan zijn neef Alexander tot erfgenaam te benoemen, en Alexander kreeg de titel \"Caesar\". Hij deelde dat jaar het consulaat met de keizer. Elagabalus kwam echter op deze regeling terug toen hij begon te vermoeden dat de pretoriaanse garde de voorkeur gaf aan zijn neef boven hem.\nNadat verschillende pogingen om Alexander te vermoorden waren mislukt, nam Elagabalus Alexander zijn titels af, trok zijn consulschap in en liet het nieuws verspreiden dat Alexander op sterven lag, om zo in te schatten hoe de pretoriaanse Garde zou reageren. Er volgde een rel en de pretoriaanse garde eiste om Elagabalus en Alexander in het Pretoriaanse kamp te zien.\nMoord op Elagabalus (222).\nDe keizer voldeed aan deze eis en presenteerde zich op 11 maart 222 gezamenlijk met zijn neef en hun beider moeders in het kamp van de pretoriaanse garde. Bij hun aankomst begonnen de soldaten te juichen voor Alexander. Zij negeerden Elagabalus, die vervolgens de opdracht gaf om iedereen die had deelgenomen aan deze daad van insubordinatie te arresteren en te executeren. In reactie hierop vielen leden van de pretoriaanse garde Elagabalus en zijn moeder aan:\nNa deze moordpartij werden veel medewerkers van Elagabalus gedood of afgezet. Hieronder waren ook Hierocles en Comazon. Zijn religieuze edicten werden teruggedraaid. Ook werd de steen van El Gebal naar Emesa teruggestuurd. Verder werd het vrouwen voortaan weer verboden om vergaderingen van de Senaat bij te wonen. De praktijk van \"damnatio memoriae\" - het wissen van het publieke record van een voorheen bekend personage - werd in Elagabalus' geval systematisch ter hand genomen.\nNalatenschap.\nHistoriografie.\nVeel lasterlijke verhalen die over Elagabalus en zijn excentriciteiten de ronde doen, zijn waarschijnlijk overdreven. Een van de beruchtste incidenten die hem wordt aangerekend, is in het 19de-eeuwse schilderij \"De rozen van Heliogabalus\" door Lawrence Alma-Tadema vereeuwigd. Het toont de gasten op een van Elagabalus' extravagante diners, die onder een massa van \"rozenblaadjes en andere bloemblaadjes\" worden gesmoord.\nHistoria Augusta.\nDe bron van veel van deze verhalen over de verdorvenheid van Elagabalus is de \"Historia Augusta\". De wetenschappelijke consensus over dit werk is dat het in zijn details onbetrouwbaar is. De \"Historia Augusta\" werd waarschijnlijk tegen het einde van de 4e eeuw tijdens het bewind van keizer Theodosius I geschreven. Waarschijnlijk maakte de auteur - een navolger van Suetonius - deels gebruik van een aantal oudere, geattesteerde bronnen, maar verzon hij er ook het een en ander bij. Het leven van de jeugdige keizer, zoals beschreven in de \"Historia Augustus\" wordt voornamelijk als een werk van historische fictie beschouwd.&lt;br&gt;\nDe uitspattingen die de auteur van de \"Historia Augustus\" aan Elagabalus toeschrijft moeten dus in een kritisch licht worden bezien.\nAlleen de secties 13 tot 17, die gaan over de val van Elagabalus, worden als historisch waardevol gezien.\nCassius Dio.\nOnder de bronnen die geloofwaardiger zijn dan de \"Historia Augusta\" rekent men het werk van Cassius Dio en Herodianus. Als een tijdgenoot van Elagabalus wordt Cassius Dio's relaas van diens regering als veel betrouwbaarder gezien dan de \"Historia Augusta\", hoewel Cassius Dio in zijn eigen werk aangeeft dat hij het grootste deel van de relevante periode buiten Rome doorbracht en zich daarom op verslagen uit de tweede hand moest baseren.\nBovendien was het politieke klimaat in de nasleep van de regering van Elagabalus, evenals Dio's eigen positie binnen de regering van Alexander, waarschijnlijk van invloed op zijn weergave van de waarheid over dit deel van zijn geschiedenis. Hij was niet in een positie om voluit gebruik te maken van het recht op vrije meningsuiting. Dio verwijst regelmatig naar Elagabalus als Sardanapalus, deels om hem te onderscheiden van zijn goddelijke naamgenoot, maar voornamelijk om bij te dragen aan de \"damnatio memoriae\", die na de afzetting door de Senaat over Elegabalus was uitgesproken. Koning Sardanapalus was een weeldezuchtige Assyrische autocraat, die berucht was vanwege zijn liederlijke leven.\nHerodianus.\nEen andere tijdgenoot van Elagabalus was Herodianus, een lagere Romeinse ambtenaar die leefde van ca. 170 tot ca. 240. Zijn werk, \"Geschiedenis van het Romeinse Rijk sinds Marcus Aurelius\", gewoonlijk afgekort als \"Romeinse geschiedenis\", is een ooggetuigenverslag van de regering van Commodus tot het begin van de regeerperiode van Gordianus III. Zijn werk overlapt grotendeels met de \"Romeinse geschiedenis\" van Cassius Dio. Beide teksten lijken onafhankelijk van elkaar tot stand te zijn gekomen en lijken ook consistent met elkaar te zijn.\nHoewel Herodianus geldt als minder betrouwbaar dan Cassius Dio, maakt zijn gebrek aan literaire en wetenschappelijke pretenties hem minder bevooroordeeld dan senatoriale historici. Herodianus wordt als de belangrijkste bron voor de religieuze hervormingen beschouwd, die tijdens het bewind van Elagabalus plaatsvonden. Zijn beweringen zijn bevestigd door modern numismatisch en archeologisch bewijs\n19e eeuw.\nSommige latere auteurs waren zo mogelijk nog vernietigender over Elagabalus. Zo noemde de 19e-eeuwse historicus Seth William Stevenson hem \"...the most cruel and infamous wretch that ever disgraced humanity and polluted a throne...\" (\"...de wreedste en verachtelijkste stakker die ooit de mensheid ontsierde en een troon vervuilde...\").\nRecente historici.\nSommige hedendaagse historici zijn begonnen om het bewijsmateriaal aangaande Elagabalus te herevalueren. Hieruit komt een heel ander beeld van zijn leven en regering en de redenen voor zijn ondergang naar voren. Martijn Icks haalt in \"Images of Elagabalus\" (2008; in 2012 herdrukt als de \"De misdaden van Elagabalus\") de onbetrouwbaarheid van de oude bronnen aan. Icks concludeert dat het eerder zijn onorthodoxe religieuze praktijken dan zijn seksuele gedrag was, dat de machtselite van Rome zodanig van hem vervreemdde, dat zijn eigen grootmoeder het nuttig vond om hem van kant te laten maken om hem daarna te vervangen door zijn neef.\nLeonardo de Arrizabalaga y Prado is in \"The Emperor Elagabalus: Fact or Fiction?\" (2008) nog kritischer over de antieke historici en speculeert dat noch religie, noch seksualiteit een rol hebben gespeeld in de val van de jonge keizer: Elagabalus was simpelweg de verliezer in een machtsstrijd binnen de keizerlijke familie. De loyaliteit van de pretoriaanse garde was te koop en Julia Maesa had de middelen om haar kleinzoon te slim af te zijn. Nadat Elagabalus, zijn moeder, en zijn directe kring van vertrouwelingen waren vermoord, resulteerde een grootschalige propagandaoorlog om zijn herinnering zo zwart mogelijk af te schilderen in een karikatuur die tot de huidige dag is blijven bestaan, herhaald en vaak verfraaid door latere historici, die hun eigen vooroordelen tegen verwijfdheid en andere \"ondeugden\", die de persoon van Elagabalus was komen te belichamen, de vrije loop lieten.\nIn de literatuur.\nDe Nederlandse schrijver Louis Couperus schreef een volumineuze roman over Elagabalus, \"De Berg van Licht\" (1905). Het leven en de wrede dood van de jonge keizer worden er plastisch in beschreven."}
{"id": "10766", "revid": "780746", "url": "https://nl.wikipedia.org/wiki?curid=10766", "title": "Coca-Cola", "text": "Coca-Cola is het merk cola van de The Coca-Cola Company, met diverse varianten van een koolzuurhoudende frisdrank. De basisversie (classic / original taste) is suikerhoudend. Coca-Cola is sinds 1893 als handelsmerk geregistreerd. Inmiddels zijn het logo, de flessen en de drank samen een wereldwijd bekend icoon voor de Amerikaanse levensstijl. Coca-Cola is in de meeste landen ter wereld te koop. Overal past de producent zijn marketingstrategie\u00ebn met grote volhardendheid toe. Dit heeft ervoor gezorgd dat het product vaak gezien wordt als het symbool van de Verenigde Staten, zowel als belichaming van de American Dream alsook als symbool van het \"Yankee-imperialisme\".\nGeschiedenis.\nDe geschiedenis van Coca-Cola begint in 1885, toen de apotheker John Pemberton uit Atlanta een nieuw alcoholische drank bedacht. Pemberton was een veteraan uit de Amerikaanse Burgeroorlog, die in de oorlog gewond was geraakt en verslaafd geworden aan morfine. Als alternatief voor deze drug ontwikkelde hij een drank genaamd \"Pemberton's French Wine Coca\". Naast alcohol zat hierin een extract uit de bladeren van de cocaplant, kolanoot (waar cafe\u00efne in zit), een extract uit de damianabloem en coca-ethyleen. Dit laatste ingredi\u00ebnt lijkt enigszins op coca\u00efne. Het recept was waarschijnlijk ge\u00efnspireerd op de destijds populaire alcoholische Vin Mariani. Een jaar later (1886) werd in Atlanta en het omliggende county, onder druk van de matigingsbeweging een verbod op alcoholische dranken uitgevaardigd. Pemberton maakte zijn product alcoholvrij en om de bittere smaak van de kolanoten te neutraliseren voegde hij er suikersiroop aan toe. Dit drankje werd in eerste instantie als patentmiddel (een soort officieus medicijn) verkocht in apotheken onder de naam Coca-Cola. Het werd verkocht in kruikjes en moest worden aangelengd met water. Pemberton gaf een interview in de krant waarin hij beweerde dat zijn drank hielp tegen allerlei kwalen. Toen men de siroop ging mengen met sodawater, met behulp van de soda fountains, ontstond de prikkelende drank met de kenmerkende colasmaak.\nHet idee om de drank Coca-Cola te noemen komt van Pembertons zakenpartner Frank Robinson. De zwierige letters op de verpakking zijn ook van hem. Mogelijk was de naam ge\u00efnspireerd op een Spaanse drank genaamd \"Kola Coca\". Pemberton had vier zakenpartners die de drank op de markt brachten. Deze samenwerking was niet gedocumenteerd en zou jarenlang tot juridische strijd leiden tussen de families van deze mensen. Pemberton was zelf wel eigenaar van het merk Coca-Cola waardoor hij altijd zeggenschap hield.\nDe eerste bottelarij werd in 1894 geopend in Vicksburg, Mississippi. In het begin was Coca-Cola enkel in karretjes langs de weg te koop, voor een \"nickel\" (5 dollarcent). De prijs van 5 cent werd meer dan zeventig jaar volgehouden. In 1886 kostte een glas vijf cent en later was het 5 cent per fles. Deze vaste prijs werd pas in 1959 losgelaten. Dit is opmerkelijk omdat er in die zeventig jaar inflatie is geweest, er twee wereldoorlogen waren en er tekorten zijn geweest op de ingredi\u00ebnten. Ook wilde het bedrijf zelf graag haar prijzen verhogen. Er waren meerdere redenen voor deze vaste prijs. Het had te maken met een slecht onderhandeld contract voor het uitbaten van de soda fountains, de term \"5 ct\" was een vast onderdeel van de advertenties en omdat veel flesjes via verkoopautomaten die geen wisselgeld konden geven bleef de prijs lang in stand. Pas in de jaren vijftig werd de prijs onhoudbaar. De typische fles werd in 1915 ontworpen. De hoeveelheid coca\u00efne in de drank zou in een de loop van de jaren steeds meer worden afgebouwd en in 1930 helemaal verdwijnen.\nCoca-Cola in Nederland.\nTijdens de Olympische Spelen van 1928 was Coca-Cola voor het eerst in Nederland verkrijgbaar. Het eerste verkooppunt was een kraampje op het terrein van het Olympisch Stadion in Amsterdam.\nIn 1930 werd te Amsterdam de 'N.V. Nederlandse Coca-Cola Maatschappij' opgericht, waarmee deze merklimonade haar intrede deed op de Nederlandse markt. In eerste instantie was er een ander frisdrankmerk in Nederland, Noca Nola. Pas nadat Noca Nola was overgenomen door Coca-Cola (in 1937), was de gehele Nederlandse markt beschikbaar.\nTot 1940 waren er in Nederland twee fabrieken, in Rotterdam en in Amsterdam. De siroop voor het maken van de frisdrank kwam in vaatjes uit Amerika. De fabriek in Rotterdam werd in mei 1940 verwoest. In 1945 werd de 'N.V. Nederlandse Coca-Cola Maatschappij' opgevolgd door 'The Coca-Cola Export Corporation (Holland Branch)'. In 1951 opende de NV Bottelo aan de Van Deventerstraat te Schiedam een nieuwe bottelinrichting. Sinds het jaar 2000 staat de enige Nederlandse fabriek van Coca-Cola in Dongen. Die is een erfenis van de familie Van Tuijn. Hubertus van Tuijn kwam in 1897 naar Dongen om bier te brouwen. Zoon Harry bekwaamde zich in het maken van limonade (Perla) en kleinzoon Hein maakte het familiebedrijf groot met de limonade Exota gazeuse. In 1949 haalde Hein de licentie voor de productie van Coca-Cola uit Amerika. In de jaren vijftig maakte hij in de fabriek op de Wildert Exota en Coca-Cola, gebotteld in flessen van zijn eigen glasfabriek (nu Ardagh).\nHet hoofdkantoor van Coca-Cola Nederland en Coca-Cola Enterprises Nederland is gevestigd in Rotterdam.\nCoca-Cola in Belgi\u00eb.\nTwee verschillende ondernemingen.\nIn 1927 kwam de frisdrank Coca-Cola voor het eerst naar Belgi\u00eb, als derde land in Europa, na Frankrijk en Spanje. \nIn Belgi\u00eb zijn twee verschillende ondernemingen actief onder het logo van Coca-Cola. Coca-Cola Services maakt deel uit van The Coca-Cola Company en werkt zo mee aan de wereldwijde merk-marketing (inclusief sponsoring) enerzijds en de productie en verkoop van de siroop die aan de basis ligt van de drankjes anderzijds.\nDaarnaast is in Belgi\u00eb een bottelaar actief (Coca-Cola European Partners Belgium) die zich toespitst op de productie en verkoop van het afgewerkt product: de blikjes, flesjes enz. De bottelaar koopt dus de siroop van Coca-Cola Services, voegt water en CO2 toe en verkoopt die dan via diverse distributiekanalen aan de eindgebruiker. Coca-Cola European Partners, voor 19% eigendom van The Coca-Cola Company, is actief in dertien Europese landen. In het begin van het millennium behoorde de Belgische bottel-activiteit nog tot een dochteronderneming van The Coca-Cola Company die actief was in een deel van West-Europa en Noord-Amerika.\nZowel Coca-Cola Services als Coca-Cola European Partners hebben hun Belgisch hoofdkantoor in Anderlecht.\nGeschiedenis.\nDe eerste Coca-Cola-bottelarij werd geopend in Sint-Truiden. Vanaf 1946 waren de families Meurice en Gren\u00e9 de eerste filiaalhouders en verdelers. Op 1 april 1947 werd de Limburgse Moderne Bottelarij (Limobo) opgericht door de families aan de Tiensesteenweg. Pas in 1949 was de fabriek klaar voor productie en begonnen zij met het bottelen van cola in de Spoorwegstraat. In 1952 verhuisde deze fabriek naar de Gazometerstraat. Daar zou ze blijven bestaan tot 1974. De volledige onderneming is toen verhuisd naar het industrieterrein in Hasselt.\nIn Antwerpen is het bezoekerscentrum Coca-Cola Visitors Center te vinden. Door middel van rondleidingen wordt uitleg gegeven over de geschiedenis van Coca-Cola en Coca-Cola Belgium.\nIn Anderlecht is het Coca-Cola Service Center gehuisvest. Dit is op wereldniveau het op een na grootste innovatiecentrum van Coca-Cola. Zij verzorgen de communicatie en marketing.\nIn totaal zijn er zeven vestigingen in Belgi\u00eb. Een achtste vestiging in Luxemburg maakt ook deel uit van Coca-Cola Belgium. De vestigingen zijn te vinden in Anderlecht, Gent, Antwerpen, Londerzeel, Hasselt, Heppignies, Chaudfontaine en Howald (Luxemburg).\nDoor centralisatie en reorganisatie zijn heel wat filialen en fabrieken verdwenen. Zo waren er vroeger ook fabrieken in Sint-Denijs-Westrem, Roeselare en Sint-Truiden. In Oostkamp was een distributie- en salescenter.\nCola-oorlog.\nPepsi, eveneens in Atlanta ontstaan, is een geduchte concurrent van Coca-Cola. Oorspronkelijk werd Pepsi-cola als drank voor de onderklasse gezien maar in de loop van de jaren zouden de twee in een zware marketingstrijd terecht komen met het hoogtepunt in de jaren 1980-1989. Dit werd de Cola-oorlog genoemd. In 1985 veranderde de The Coca-Cola Company na bijna een eeuw haar werkwijze. Met veel gedruis werd de \"New Coke\" gepresenteerd als opvolger van de cola waarmee de Amerikanen waren opgegroeid. Ondanks dat uit consumentenonderzoek bleek dat de nieuwe smaak beter aansloeg bleek men te weinig rekening gehouden met de nostalgische gevoelens van de consumenten. Het werd een mislukking. De mislukking wordt deels toegeschreven aan de reactie van concurrent Pepsi, die zich na de presentatie van New Coke met veel bombarie had uitgeroepen tot overwinnaar in de oorlog. Na korte tijd werd het originele product opnieuw op de markt gebracht, eerst als \"Coca-Cola Classic\". New Coke zou na verloop van tijd uit de schappen verdwijnen.\nFles.\nDe oorspronkelijke ontwerpopdracht voor de colafles specificeerde dat de fles zelfs in het donker herkend moest kunnen worden, en tevens dat een gebroken fles nog steeds als een colafles herkenbaar moest zijn. De opdracht werd toegewezen aan The Root Glass Company in Terre Haute, Indiana. De fles werd in 1915 door de glasblazer Earl R. Dean ontworpen en op 16 november 1915 werd het ontwerp gepatenteerd op naam van zijn chef, Alexander Samuelson.\nDean bestudeerde de vorm van kolanoten en cocabladeren, de ingredi\u00ebnten van Coca-Cola, met de bedoeling de vorm van de fles daarop te baseren. In de Encyclop\u00e6dia Britannica stuitte hij op een afbeelding van een cacaopeul, die de rondingen en vormen had die hij beter voor zijn doel geschikt achtte dan die van kolanoot of cocaplant. Hij nam van de cacaopeul de karakteristieke bolvorm over, evenals de verticale groeven.\nCoca-Cola heeft ook de herkenbare flesvorm geregistreerd als handelsmerk in 1960. De blikjes verschenen voor het eerst in 1955. Het logo op het blikje werd aangepast. Het staartje dat door het logo heen gaat was voorheen een boog, en nu heeft het de vorm gekregen van het flesje.\nIngredi\u00ebnten.\nDe naam Coca-Cola is afkomstig van de cocaplant voor het stimulerende effect en kolanoten voor de smaak. De samenstelling van Coca-Cola is geheim, maar in elk geval bestaat het uit:\nCola wordt gekleurd met karamel. Bij de productie van de karamel, waarbij sulfieten en ammoniak worden gebruikt, komt 4-methylimidazool (4-MEI) vrij. Dit is een van de stoffen die ontstaan bij het bakken of roosteren van voedsel. Volgens Amerikaans onderzoek zou het bij muizen en ratten kankerverwekkend zijn.\nOm de hoeveelheid binnen te krijgen waarvan de knaagdieren ziek werden, zou men volgens de Amerikaanse keuringsdienst FDA dagelijks meer dan 1000 blikjes cola moeten drinken. De Amerikaanse staat Californi\u00eb heeft desondanks de fabrikanten van cola verplicht een gezondheidswaarschuwing op de blikjes te zetten. Om dat te voorkomen heeft The Coca-Cola Company in maart 2012 zijn fabrikanten gevraagd de hoeveelheid 4-MEI te verlagen. Ook concurrent Pepsi heeft dat gedaan.\nGeheim ingredi\u00ebnt.\nCoca-Cola zou een geheim ingredi\u00ebnt bevatten. Volgens de legende weet niemand, uitgezonderd een heel beperkte groep mensen, welk bestanddeel dit is. Er wordt ook gezegd dat dit de reden is waarom andere fabrikanten de smaak van Coca-Cola niet volledig kunnen kopi\u00ebren. Diverse bronnen vermelden dat, in elk geval in de oude Coca-Colarecepten,\ndit bestanddeel bestond uit een mengsel van alcohol, sinaasappelolie, limoenolie, muskaatolie, korianderolie, kaneelolie en oranjebloesemolie. Doordat de concentratie van etherische oli\u00ebn voor de voedingsmiddelenindustrie de afgelopen eeuw sterk is toegenomen, is de exacte mengverhouding zoals deze tegenwoordig mogelijk wordt toegepast onbekend.\nOp 11 februari 2011 berichtte het Amerikaanse radioprogramma \"This American Life\" dat het geheime recept voor Coca-Cola mogelijk te zien was op een foto in het Amerikaanse dagblad \"The Atlanta Journal-Constitution\" van 18 februari 1979. De foto toonde een met de hand geschreven recept in het opengeslagen notitieboekje van Pembertons beste vriend, apotheker R.R. Evans, in 1979 in bezit van apotheker Everett Beal, dat mogelijk het originele recept was. Coca-Cola ontkende echter dat het geheim hiermee was uitgelekt.\nZuurgraad.\nCoca-Cola is zeer zuur, met een pH-waarde van ongeveer 2,6.\nDoor de toevoeging van veel suiker wordt dit voor de menselijke smaak gemaskeerd. Deze hoge zuurtegraad heeft een negatieve invloed op het tandglazuur.\nMythes over Coca-Cola.\nRond Coca-Cola zijn veel verhalen in omloop gekomen, voornamelijk broodjeaapverhalen. Een aantal van deze broodjeaapverhalen zijn:\nDe televisieserie MythBusters onderzocht gedurende het eerste seizoen een aantal mythes over de werking van Coca-Cola."}
{"id": "10767", "revid": "120470", "url": "https://nl.wikipedia.org/wiki?curid=10767", "title": "Zeeuwse bolus", "text": "Een Zeeuwse bolus is een zoet gesuikerd broodje dat oorspronkelijk afkomstig is uit de provincie Zeeland, met wortels in Spanje en Portugal. Bolussen worden gebakken van luxe wit brooddeeg dat tot een streng door donkere of lichtere bruine basterdsuiker wordt uitgerold en daarna wordt opgerold in een soort spiraalvorm. De kleur van het suikermengsel bepaalt grotendeels de uiteindelijke kleur van de bolus. Veel bakkers vormen de bolus naar eigen inzicht; de meesten hebben een eigen recept en bereidingswijze. Met name het suikermengsel om de bolusstrengen in uit te rollen verschilt per streek en bakker. Vaak wordt daar ook kaneel aan toegevoegd, maar niet iedere bakker doet dit. Het draaien van de spiraal gebeurt met een uiteinde van de deegstreng tussen duim en wijsvinger. Bolussen worden vaak bij de koffie genuttigd, waarbij de (vlakkere) onderzijde meestal met wat boter besmeerd wordt.\nNaam.\nDe naam bolus is ontleend aan het Jiddisch, de taal van Europese Joden die op haar beurt veel woorden uit andere talen heeft opgenomen. Het etymologisch woordenboek van Van Dale vermeldt dat \"bolus\" of \"boles\" het meervoud is van \"bole\", dat weer is afgeleid van het Spaanse \"bollo\" dat 'fijn broodje' betekent. Het kan ook afgeleid zijn van \"bola\", dat in de taal van de Sefardisch-Joodse emigranten, het Ladino, 'bal' of 'bol' betekent en dat teruggaat op het Latijnse \"bolus\" (worp of winst). Het Jiddische \"bole\" betekent \"fijn gebak\". Waarschijnlijk is de naam via Portugese Joden in Amsterdam beland. Vroege vindplaatsen in het Nederlands van de naam bolus voor gebak stammen uit 1802 en 1841.\nWereldwijd.\nDe bolus wordt gezien als van origine Joods en is door Joden over grote delen van de wereld verspreid. Het zijn vaak Joodse bakkers die ze maken. In New York worden in tal van delicatessenwinkels bolussen verkocht, even stroperig en mals als die van Zeeuwse bakkers, maar zoeter en tot wel twee keer zo groot. In Jeruzalem worden op veel plaatsen bolussen aangeboden. In Moskou drijven twee Joodse families drie bakkerijen die kleinere bolussen verkopen. Ook in Parijs en in Zuid-Frankrijk zijn Joodse bakkers te vinden met bolussen in het assortiment.\nZeeland.\nIn Zeeland werd de bolus voor het eerst gebakken in de eerste helft van de 17e eeuw door Sefardische bakkers. Vooral kapitaalkrachtige Sefardische joden ontvluchtten Spanje en Portugal aan het einde van de 16e eeuw omdat ze door het nieuwe katholieke gezag werden vervolgd. Zij trokken naar het noordwesten van Europa, zoals Antwerpen, Amsterdam en Middelburg. Een Joodse begraafplaats in Middelburg herinnert nog aan de Portugees-joodse gemeenschap die daar toen leefde. Het waren deze bakkers die het fundament legden voor de Zeeuwse bolus. Enerzijds brachten ze hun eetcultuur en spijsvoorschriften mee, anderzijds moesten ze zich ook aanpassen aan de heersende eetgewoonten. Sommige veranderingen werden veroorzaakt door een beperkte beschikbaarheid of hoge prijs van ingredi\u00ebnten. Het feestgebak dat in de landen van hun oorsprong in allerlei varianten werd gemaakt bestond uit gistdeeg met daarin rozijnen of sukade, dat werd gefrituurd of gebakken. Dit wordt wel gezien als de basis van de huidige (Zeeuwse) bolus. Het is niet terug te vinden wanneer de verspreiding vanuit Middelburg over heel Zeeland heeft plaatsgevonden.\nIn verschillende streken van Zeeland worden ook nog andere benamingen voor de bolus gebruikt, zoals 'draaikoek', 'drolle(n)' (in Zeeuws-Vlaanderen), 'jikkemiene' (in de Bevelanden) en 'draoier' of 'stropiedraoier' (op Walcheren). In Middelburg, Arnemuiden en Veere wordt ook wel gesproken van 'koekedraoiomme', ook hier is een verband met de bereidingswijze. Bij een dialectverkiezing werd ooit de aanduiding 'klevende liefde' als mooiste gekozen.\nWedstrijd.\nGevestigde bakkers.\nIn 1988 werd de eerste wedstrijd voor bolusbakkers in Zeeland georganiseerd. De toenmalige directeur van de VVV-Zeeland, Adrie Bontebal daagde meer dan 120 bakkers uit de provincie uit om deel te nemen. De wedstrijd werd georganiseerd door de VVV en de bakkerspatroonorganisatie in de Campveerse Toren in Veere. Aan die wedstrijd deden 82 bakkers mee. De jury werd voorgezeten door Albert Mol. Het jaar daarop was de juryvoorzitter Pierre Kartner (als Vader Abraham), die voordat hij landelijk bekend werd banketbakker was in Breda. Overigens werden in die tijd tijdens de bakkerswedstrijden naast brood, cake en koek ook al wel bolussen beoordeeld. Sinds 1986 kunnen bakkers in Zeeland strijden om de Zeelandtrofee voor de beste bakker.\nSinds 1998 worden elk jaar, sinds 2002 in maart op de dinsdag in \"de week van de bolus\" (rond week 12) de Zeeuwse Kampioenschappen Bolusbakken gehouden, georganiseerd door de NBOV regio Zeeland. Een van de doelen hiervan is de promotie van Zeeuws cultuurgoed.\nEr zijn twee verschillende momenten waarop de keuring plaatsvindt. De wedstrijddag wordt voorafgegaan door een blinde keuring, een zogenaamde \"mystery shopper\" bezoekt de deelnemende bedrijven en koopt bij elk daarvan vijf bolussen. Dat gebeurt anoniem, dus zonder medeweten van de deelnemers. Deze bolussen worden door een jury van vier keurmeesters beoordeeld, onder meer op gaarheid, kleur, volume en structuur. Ook het uiterlijk en de 'mechanische kwaliteit' (blijft de vorm behouden bij het eten) en natuurlijk de smaak tellen mee. Bolussen die aan deze wedstrijd meedoen moeten altijd minstens 60 gram en ten hoogste 80 gram wegen. Op de wedstrijddag zelf (twee \u00e0 vier weken later) levert elke deelnemende bakker acht bolussen in, die eveneens door een jury van vier keurmeesters gekeurd worden. De helft van de score is gebaseerd op de blinde keuring, de andere helft op de bolussen die op de wedstrijddag worden ingebracht. De bolus met de hoogste gemiddelde score is de uiteindelijke winnaar. Uit de uitslagen wordt de top vijf bekendgemaakt. De winnaar krijgt de Bolustrofee en mag zich een jaar lang 'Beste Zeeuwse Bolusbakker' noemen. Het aantal deelnemende bakkers loopt terug omdat het aantal ambachtelijke bakkers minder wordt, maar ook omdat de bedrijfsvoering de personele belasting van een wedstrijddag soms moeilijk kan toelaten.\nIn 2016 werd de wedstrijd uitgebreid met een extra consumentenkeuring: ook het publiek mocht zijn oordeel geven over de drie winnaars van de eerste twee ronden. De score werd bepaald uit 0,7 maal de professionele waardering en 0,3 maal die van het publiek. Hiervoor werd op 28 mei een zogenoemde \"Bolusdag\" georganiseerd, waarop de nummers 1, 2 en 3 uiteindelijk door de consumenten werden bepaald.\nIn 2017 is de opzet van de wedstrijd opnieuw gewijzigd. Op 14 maart werden de wedstrijden om de Zeelandtrofee en om de Bolustrofee samengevoegd. Naast bolussen werden ook Zeeuwse bollen en brood gekeurd. De wedstrijd vond plaats in het Scalda College (ROC Zeeland) in Middelburg, waar ook de bakkersopleiding zetelt.\nIn 2018 werd de wedstrijd gehouden in Rilland en de Bolustrofee uitgereikt door tv-presentatrice Anita Witzier. In 2019 heeft de NBOV om organisatorische redenen besloten de boluswedstrijd niet te houden, met het voornemen in het voorjaar van 2020 de draad weer op te pakken.\nLeerlingbakkers.\nAan de wedstrijd doen sinds 2012 tevens leerlingen van het Scalda College uit Middelburg (ROC Zeeland) mee. De bolussen, die door tientallen juniorbakkers op school worden gemaakt, worden eerst door hun docenten gekeurd en de tien beste worden vervolgens op de wedstrijd ingebracht. De uitslagen bij deze wedstrijd waren:\nIn 2015 won Van Meijel uit Clinge zowel de professionele als de leerlingprijs."}
{"id": "10771", "revid": "344538", "url": "https://nl.wikipedia.org/wiki?curid=10771", "title": "Lourens Alma Tadema", "text": "Lourens Alma Tadema (Dronrijp, 8 januari 1836 \u2013 Wiesbaden, 25 juni 1912), ook bekend als Laurens Alma Tadema en Lawrence Alma-Tadema (sinds 24 mei 1899 \"Sir\" Lawrence Alma-Tadema), was een Nederlands-Brits kunstschilder, die werkte volgens de academische traditie. Hij was een van de meest gerenommeerde schilders van het laat-19e-eeuwse Groot-Brittanni\u00eb.\nHij werd geboren in het Friese Dronrijp en ging naar school in de vlakbij gelegen Friese hoofdstad Leeuwarden. Na zijn opleiding tot schilder aan de Koninklijke Academie van Antwerpen werkte Tadema eerst een kleine tien jaar in Belgi\u00eb, alvorens hij zich in 1870 in Londen vestigde, waar hij de rest van zijn leven zou doorbrengen. Als schilder viel hij op door een klassieke onderwerpkeuze, gladde afwerking en realistische stofuitdrukking. Hij werd beroemd door zijn historische afbeeldingen van luxe en decadentie in het Romeinse Rijk, met smachtende figuren in prachtige marmeren interieurs, afgebeeld tegen een achtergrond van een blauwe Middellandse Zee of een azuurblauwe hemel.\nHoewel hij tijdens zijn leven werd bewonderd om zijn afbeeldingen van de klassieke oudheid, viel zijn werk na zijn dood en met name na de Eerste Wereldoorlog in ongenade. Waarna het zo'n veertig jaar werd genegeerd \u2013 niet toevallig net tijdens de hoogtijdagen van het modernisme. Pas eind jaren zestig nam de belangstelling voor zijn werk weer toe, in eerste instantie vanwege zijn belang voor de 19e-eeuwse Engelse kunst. Sinds het einde van de 20e eeuw worden in stijgende mate astronomische prijzen voor zijn werken betaald.\nJonge jaren.\nDe schilder die later onder een iets andere naam bekend zou worden, werd geboren als Lourens Alma Tadema. Hij was het zesde kind van Pieter Jiltes Tadema (1797-1840), de dorpsnotaris, die drie zoons had uit een eerder huwelijk en het derde kind van zijn moeder, Hinke Dirks Brouwer (rond 1800-1863). Hinke Brouwer was de halfzuster van de eerste vrouw van Pieter Tadema. Haar eerste kind stierf reeds op jonge leeftijd en het tweede kind was Artje (rond 1834-rond 1876), Lourens' zuster, op wie hij bijzonder gesteld was \u2013 zijn eerste opusnummer werd een portret van Artje. \"Tadema\" is een oude Friese familienaam, terwijl de namen \"Lourens\" en \"Alma\" van zijn peetoom kwamen, een zwager van zijn moeder. Lourens zou later de Engelse voornaam \"Lawrence\" als voornaam gebruiken en de naam \"Alma\" aan zijn achternaam toevoegen, opdat zijn naam aan het begin van tentoonstellingscatalogussen, onder de \"A\" in plaats van onder de \"T\" voorkomt. Hij gebruikte zelf geen streepje tussen zijn twee achternamen; dat werd door anderen nagevolgd en is sindsdien de conventie geworden.\nBeide ouders stamden uit de doopsgezinde gemeenschap van Bolsward. De familie Tadema verhuisde in 1838 van het kleine Dronrijp naar de nabijgelegen stad Leeuwarden. Hier woonde hij aan de Uniabuurt nummer 8, waar nu caf\u00e9 De Ossekop is gevestigd. Zijn vader overleed toen Lourens vier jaar oud was. Zijn moeder bleef achter met vijf kinderen: Lourens, zijn oudere zuster, Artje en de drie oudere jongens uit het eerste huwelijk van zijn vader. Zijn moeder hield van kunst en besloot dat tekenlessen een onderdeel van de opvoeding van de kinderen zouden vormen. Lourens kreeg les van een lokale tekenaar, die was ingehuurd om zijn oudere halfbroers te onderwijzen.\nIn Leeuwarden bezocht Lourens het gymnasium. Het was de bedoeling dat hij rechten zou gaan studeren om daarna advocaat te worden, maar op zijn vijftiende stortte hij in 1851 lichamelijk en geestelijk in. Tering, dacht men en de verwachting was dat hij nog maar kort te leven had. Hij kreeg de vrijheid om de rest van zijn leven aan tekenen en schilderen te besteden. Aan zijn lot overgelaten herwon hij echter zijn gezondheid en besloot een carri\u00e8re als kunstenaar na te streven.\nOpleiding in Belgi\u00eb.\nIn 1852 begon hij zijn opleiding aan de kunstacademie in Antwerpen. Hier kreeg hij les van Gustaaf Wappers, Jozef Van Lerius en Jan Antoon Verschaeren en bestudeerde hij onder andere vroeg-Nederlandse en -Vlaamse kunst. Tijdens de vier jaar dat Tadema als student stond ingeschreven won hij diverse prijzen. Hij signeerde zijn schilderijen met \"L. Alma Tadema\".\nNog voordat hij de academie verliet, werd hij tegen het einde van 1855 assistent van de schilder en professor Louis Jean de Taeye, bij wie Alma Tadema aan de academie lessen geschiedenis en historische kostuums had gevolgd. Hoewel De Taeye geen bijzonder goede schilder was, had Alma Tadema respect voor hem en werd hij zijn atelierassistent. Hij werkte drie jaar voor De Taeye, die hem liet kennismaken met geschiedenisboeken over de Merovingische periode. Daaruit kwam zijn voorkeur voor Merovingische onderwerpen in het begin van zijn carri\u00e8re voort. Ook werd hij aangemoedigd om in zijn schilderijen historische nauwkeurigheid na te streven; als kunstenaar zou hij hier bekend om worden. Alma Tadema verliet de studio van De Taeye in november 1858. Hij keerde korte tijd terug naar Leeuwarden alvorens zich in Antwerpen te vestigen, waar hij begon te werken met de schilder Hendrik Leys, wiens atelier hoog aangeschreven stond in Belgi\u00eb en die een paar jaar later baron zou worden.\nOnder zijn begeleiding schilderde Alma Tadema zijn eerste belangrijke werk: \"De opvoeding van de kinderen van Clovis\" (1861). Toen dit werk dat jaar op het kunstcongres in Antwerpen werd tentoongesteld, veroorzaakte het schilderij een sensatie onder critici en kunstenaars. Er wordt gezegd dat deze gebeurtenis de basis legde voor zijn roem en reputatie. Alma Tadema vertelde dat, hoewel Leys het voltooide schilderij beter vond dan hij had verwacht, hij kritisch was over de behandeling van marmer, dat hij vergeleek met kaas. Alma Tadema nam deze kritiek zeer serieus: hij verbeterde zijn techniek en werd 's werelds beste schilder van marmer en graniet, bekend om zijn realistische stofuitdrukking. Ondanks de verwijten van zijn leermeester werd \"De opvoeding van de kinderen van Clovis\" eervol ontvangen door zowel critici als kunstenaars. Het werd uiteindelijk verkocht en vervolgens geschonken aan koning Leopold I van Belgi\u00eb.\nVroeg werk.\nTot aan het midden van de jaren 1860 vormden Merovingische thema's Alma Tadema's favoriete onderwerp. Aangezien deze onderwerpen echter geen brede internationale uitstraling hadden, stapte hij over naar thema's in het leven in het oude Egypte. Deze schilderijen waren meer in trek. Alma Tadema besteedde veel aandacht aan het zo realistisch mogelijk weergeven van deze sc\u00e8nes uit het Frankische en Egyptische leven en deed veel onderzoek. Hij werkte samen met Leys aan de wandschilderingen op het Schoon Verdiep van het Antwerpse stadhuis, historische taferelen uit de geschiedenis der Nederlanden voorstellend. In 1862 verliet Alma Tadema het atelier van Leys en begon zijn eigen carri\u00e8re.\nHet jaar 1863 was een belangrijk keerpunt in het persoonlijke en professionele leven van Alma Tadema: op 3 januari overleed zijn invalide moeder en op 24 september trad hij op het stadhuis van Antwerpen in het huwelijk met Marie-Pauline Gressin Dumoulin, de dochter van Eugene Gressin Dumoulin, een Franse journalist, die in de buurt van Brussel woonde. Er is niets bekend over hun eerste ontmoeting en slechts weinig over Pauline zelf, aangezien Alma Tadema na haar dood in 1869 nooit over haar sprak. Haar beeltenis komt voor in een aantal van Alma Tadema's olieverfschilderijen en hij portretteerde haar drie keer. Het opvallendste portret is \"Mijn atelier\" (1867). Het echtpaar kreeg drie kinderen. Hun oudste en enige zoon Eugenius leefde slechts een paar maanden en stierf aan de pokken. Hun twee dochters, Laurence (1865-1940) en Anna (1867-1943) hadden beiden artistieke ambities: Laurence in de literatuur, Anna in de schilderkunst. Geen van beiden zou trouwen.\nVan 1863 tot en met 1869.\nAlma Tadema en zijn vrouw brachten hun huwelijksreis in Florence, Rome, Napels en Pompe\u00ef door. Dit eerste bezoek aan Itali\u00eb wekte zijn interesse voor het leven van het oude Rome. Met name de ru\u00efnes van Pompe\u00ef inspireerden hem blijvend.\nIn de zomer van 1864 ontmoette Alma Tadema Ernest Gambart, de voornaamste kunsthandelaar van die periode. Gambart was diep onder de indruk van het werk van Tadema, die destijds werkte aan \"Egyptische schakers\" (1865). De kunsthandelaar bestelde vierentwintig schilderijen en stelde drie in Londen ten toon. In 1865 verhuisde Alma Tadema naar Brussel, waar hij werd benoemd tot Ridder in de Leopoldsorde.\nNa een aantal jaren met een slechte gezondheid gekampt te hebben overleed zijn vrouw Pauline op 28 mei 1869 op twee\u00ebndertigjarige leeftijd te Schaarbeek aan de pokken. Haar dood liet Tadema ontredderd achter. Hij schilderde bijna vier maanden niets. Zijn zus Artje zorgde voor zijn twee dochters, toen twee en bijna vier jaar oud, nam de rol van huishoudster op zich en bleef bij het gezin tot 1873, toen zij in het huwelijk trad.\nTijdens de zomer van 1869 kreeg Alma Tadema gezondheidsklachten, waar de artsen in Brussel geen diagnose voor konden stellen. Gambart adviseerde hem uiteindelijk om in Londen medisch advies in te winnen. Al snel na zijn aankomst in Londen in december 1869 werd Alma Tadema thuis uitgenodigd bij de schilder Ford Madox Brown. Daar ontmoette hij Laura Theresa Epps, die toen zeventien jaar oud was. Het was van zijn kant liefde op het eerste gezicht.\nVerhuizing naar Engeland.\nDoor het uitbreken van de Frans-Pruisische Oorlog in juli 1870 voelde Alma Tadema zich gedwongen om naar Londen te verhuizen. Verliefdheid op Laura Epps speelde een grote rol in deze beslissing. Ook was zijn agent Gambart van mening dat deze verhuizing voordelig zou kunnen zijn voor zijn carri\u00e8re als kunstenaar. Toen hem gevraagd werd naar de reden van de verhuizing, zei Tadema eenvoudig:\nMet zijn nog jonge dochters en zijn zus Artje kwam Alma Tadema in het begin van september 1870 in Londen aan. De schilder nam snel contact op met Laura. Er werd afgesproken dat hij haar schilderlessen zou geven. Tijdens een van deze lessen vroeg hij haar ten huwelijk. Hij was toen vierendertig en Laura nog maar achttien. Haar vader was aanvankelijk tegen de verbintenis gekant, maar ging uiteindelijk akkoord onder voorwaarde dat zij moesten wachten tot zij elkaar beter kenden. Alma Tadema en Laura Theresa Epps trouwden in juli 1871. Laura werd ook een bekend kunstenares. Zij figureert in tal van Alma Tadema's schilderijen, zoals \"De vrouwen van Amphissa\" (1887) en \"Interrupted\" (1880, opus CCXIII (213)). Dit tweede huwelijk was langdurig en gelukkig, maar bleef kinderloos. Laura werd de stiefmoeder van Laurence en Anna.\nDirect na zijn aankomst in Engeland, waar hij de rest van zijn leven zou doorbrengen, nam zijn carri\u00e8re een grote vlucht. Hij werd een van de beroemdste en best betaalde kunstenaars van zijn tijd. Tegen 1871 had hij alle belangrijke Prerafa\u00eblitische schilders ontmoet en tot vrienden gemaakt. Mede onder invloed van de Prerafa\u00eblieten werd zijn palet feller, varieerde hij zijn kleuren, en ging hij tot een lichtere penseelvoering over.\nIn 1872 voerde Alma Tadema een identificatiesysteem in voor zijn schilderijen door een opusnummer in Romeinse cijfers onder zijn handtekening af te beelden en achteraf ook aan zijn eerdere schilderijen opus-nummers toe te kennen. \"Portret van mijn zuster, Artje\", geschilderd in 1851, kreeg opusnummer I (1), terwijl het twee maanden voor zijn dood voltooide \"Voorbereidingen in het Colosseum\", opusnummer CCCCVIII (408) kreeg. Dit maakte het moeilijker om vervalsingen van zijn werk voor echt door te laten gaan.\nIn 1873 werd Alma Tadema genaturaliseerd tot Engelsman. Het jaar daarvoor hadden hij en zijn vrouw vijf en een halve maand door het vasteland van Europa gereisd. Zij bezochten Brussel, Duitsland en Itali\u00eb. In Itali\u00eb konden ze opnieuw oude ru\u00efnes bezoeken. Deze keer kocht hij foto's, vooral van ru\u00efnes. Hiermee begon zijn grote collectie van materiaal voor toekomstige schilderijen. In januari 1876 huurde hij een atelier in Rome. De familie keerde in april terug naar Londen. Op de terugreis werd nog de Parijse Salon bezocht.\nEen belangrijk schilderij uit deze periode is \"Een audi\u00ebntie bij Agrippa\" (An Audience at Agrippa's, 1876). Toen een bewonderaar van het schilderij een flink bedrag bood voor een schilderij met een soortgelijk thema, draaide Alma Tadema Agrippa om in \"Na de audi\u00ebntie\" (1879).\nIn 1879 werd hij toegelaten tot de Royal Academy of Arts. In 1899 werd hij in Engeland geridderd en hij mocht zich daarom \"Sir Lawrence\" noemen. Alma Tadema was ook commandeur in de Orde van de Nederlandse Leeuw en werd in 1881 opgenomen in de exclusieve Pruisische Orde \"Pour le M\u00e9rite\".\nIn 1883 keerde hij terug naar Rome en vooral naar Pompe\u00ef, waar sinds zijn laatste bezoek verdere opgravingen hadden plaatsgevonden. Hij besteedde veel tijd aan deze opgravingen. Met zijn groeiende kennis van het Romeinse dagelijks leven, verschaften deze excursies hem vele onderwerpen voor zijn schilderijen. Sommige critici vonden echter dat hij soms te ver ging en zoveel voorwerpen op zijn schilderijen afbeeldde, dat deze soms aan museumcatalogi deden denken. Een ander punt van kritiek betrof zijn weergave van de antieke witmarmeren beelden in felle kleuren. Het was in die jaren nog nauwelijks bekend, dat ze in de Oudheid beschilderd waren geweest.\nEen van zijn beroemdste schilderijen is \"De rozen van Heliogabalus\" (1888), gebaseerd op een episode uit het leven van de losbandige Romeinse keizer Heliogabalus. Het schilderij beeldt de psychopathische keizer af, terwijl deze tijdens een orgie bezig is een gast te bedekken onder een confetti van rozenblaadjes. De afgebeelde bloesems werden in de winter van 1887-1888 gedurende vier maanden wekelijks van de C\u00f4te d'Azur naar het atelier van de kunstenaar in Londen verstuurd.\nAndere belangrijke werken uit deze periode zijn \"An earthly paradise (Een aards paradijs)\" (1891), \"Unconscious rivals (Onbewuste rivalen)\" (1893), \"Spring (Lente)\" (1894), \"The Coliseum (Het Colosseum)\" (1896) en \"The Baths of Caracalla (De thermen van Caracalla)\" (1899). Hoewel Alma Tadema's faam berust op schilderijen met thema's uit de Klassieke oudheid, schilderde hij ook portretten, landschappen en aquarellen. Ook maakte hij een aantal etsen. Andere schilders maakten vele etsen naar zijn schilderijen.\nAlma Tadema was een rondborstige en vrolijke man. Zijn luxueuze en grotendeels marmeren atelier in Londen was een trefpunt voor de society, waar het er vrolijk aan toeging. Alma Tadema was athe\u00efst.\nLatere jaren.\nAlma Tadema's productiviteit verminderde met de jaren. Dit was gedeeltelijk te wijten aan een slechte gezondheid, maar ook zijn obsessie om zijn nieuwe huis te decoreren speelde hierbij een rol. Hij verhuisde in 1883 naar dit nieuwe huis. Vanaf 1880 tot in de jaren 1890 exposeerde hij veel en ontving hij veel prijzen en eerbewijzen, waaronder in 1889 de eremedaille op de Wereldtentoonstelling van 1889 in Parijs, zijn verkiezing in 1890 tot erelid van de Oxford University Dramatic Society en de \"Grote Gouden Medaille\" op de Wereldtentoonstelling van 1897 in Brussel. In 1899 werd hij in Engeland geridderd, de achtste kunstenaar afkomstig van het continent die deze eer te beurt viel. Niet alleen hielp hij bij de organisatie van de Britse inzending op de wereldtentoonstelling van 1900 in Parijs, ook stelde hij twee van zijn werken ten toon, wat hem het \"Grand Prix Diploma\" opleverde. Hij heeft ook geholpen bij de wereldtentoonstelling van 1904 in St. Louis, waar zijn werk ruim was vertegenwoordigd en goed werd ontvangen.\nIn deze jaren was Alma Tadema zeer actief met ontwerp en productie van theater. Hij ontwierp bijvoorbeeld veel kostuums. Verder van de schilderkunst verwijderd begon hij ook meubels te ontwerpen, vaak gemodelleerd op basis van Pompeijaanse of Egyptische motieven, illustraties, textiele vormen en frames. Deze diverse activiteiten onderstreepten zijn brede talent. De opgedane kennis gebruikte hij ook weer bij het maken van zijn schilderijen; vaak beeldde hij de door hem ontworpen meubels af in zijn schilderijen, ook kleedde hij zijn vrouwelijke modellen in de door hem ontworpen kostuums. De schilderijen van Alma Tadema uit deze periode tonen vaak vrouwen op marmeren terrassen met uitzicht op de Middellandse Zee, zoals in de \"Silver favourites (Zilveren favorieten)\" (1903). Tussen 1906 en zijn dood zes jaar later schilderde Alma Tadema weliswaar minder, maar nog steeds produceerde hij ambitieuze schilderijen, zoals \"The finding of Moses (Het vinden van Mozes)\" (1904).\nOp 15 augustus 1909 overleed Alma Tadema's vrouw Laura op zevenenvijftigjarige leeftijd. De door verdriet getroffen weduwnaar overleefde zijn tweede vrouw minder dan drie jaar. Zijn laatste grote compositie was de \"Voorbereiding in het Colosseum (1912)\". In de zomer van 1912 bezocht Alma Tadema, vergezeld door zijn dochter Anna, het Kaiserhof Spa in Wiesbaden om daar een behandeling voor maagzweren of maagkanker te ondergaan. Hij overleed er op 28 juni 1912 op de leeftijd van zesenzeventig jaar en werd op 5 juli bijgezet in een crypte van St Paul's Cathedral in Londen, een zeer grote eer voor iemand die niet Brits van geboorte was. De dienst werd bijgewoond door vele Britse en Nederlandse hoogwaardigheidsbekleders, o.a. door vertegenwoordigers van het Britse koningshuis.\nAlma Tadema liet twee vrijgezelle dochters achter, de schrijfster Laurence Alma-Tadema (Laurence) en schilderes Anna Alma-Tadema. Het atelier is bewaard gebleven, maar het is na hun dood vervallen en later in appartementen opgedeeld. In de jaren na zijn overlijden werd het neoclassicistische werk van Alma Tadema door kunstkenners niet meer op prijs gesteld.\nSchilderstijl en navolging.\nDe schilderijen van Alma Tadema vallen op vanwege de aandacht voor details, de gladde afwerking en de realistische stofuitdrukking. Zijn meeste werken tonen ge\u00efdealiseerde sc\u00e8nes uit de geschiedenis, vooral de klassieke oudheid.\nAlma Tadema streefde er door zorgvuldig archeologisch en architectonisch onderzoek naar, dat ieder gebouw op zijn doeken met Romeinse methoden nagebouwd zou kunnen worden. Dit leidde ertoe dat Hollywood-regisseurs zijn schilderijen als bron gebruikten om hun visie op de antieke wereld te ontwikkelen. Voorbeelden zijn \"Intolerance\" (1916) van D.W. Griffith en \"Ben Hur\" (1926). Van Cecil B. DeMille zijn te noemen \"Cleopatra\" (1934) en de epische remake van \"De Tien Geboden\" (1956). Jesse Lasky Jr, de medeauteur van \"De Tien Geboden\", beschreef hoe de regisseur decorbouwers meestal aan de hand van uitgespreide afdrukken van Alma Tadema's schilderijen uitlegde welk effect hij wilde bereiken. Kort geleden werden de schilderijen van Alma Tadema als een centrale inspiratiebron gebruikt voor het Romeinse epos \"Gladiator\", dat met een Oscar bekroond werd. Alma Tadema's schilderijen dienden in 2005 als voorbeeld voor het ontwerp van het interieur van het Cair Paravel-kasteel in de film \"\".\nWaardering.\nIn Nederland.\nUit zijn eigen familiekring kende hij de schilder Hendrik Willem Mesdag, een achterneef van hem. De grootmoeder van moederszijde van Alma Tadema heette Riemke Tacos Mesdag. Alma Tadema gaf zelfs nog schilderles aan Mesdags vrouw Sientje van Houten, een zuster van de liberale Groningse politicus Samuel van Houten. Hij introduceerde Hendrik Mesdag in Belgi\u00eb bij de in Belgi\u00eb wonende schilder Willem Roelofs. De gebroeders Maris (Willem, Matthijs en Jacob) kende hij uit zijn tijd dat hij in Antwerpen aan de academie studeerde.\nIn Nederland wijdde de literator Carel Vosmaer verschillende artikelen aan het werk van Alma Tadema. De Haagse schrijver Louis Couperus bezocht hem in 1898 in Londen. Hij kon het echter minder goed met Alma Tadema vinden, ondanks de gedeelde interesse in de oudheid. Couperus was echter wel zeer onder de indruk van het huis van de schilder.\nIn de periode van 1918 tot 1990 werd Alma Tadema in Nederland niet of nauwelijks gewaardeerd en in Nederlandse musea was zijn werk lange tijd spaarzaam vertegenwoordigd. Het Van Gogh Museum en het Fries Museum bezitten werk van hem. Laatstgenoemd museum organiseerde in 2016/2017 een grote overzichtstentoonstelling, die vervolgens in Londen en Wenen te zien was.\nPas sinds de jaren negentig trekt hij ook in Nederland weer meer belangstelling. In december 2010 werd hij zelfs door de toenmalige staatssecretaris van cultuur Halbe Zijlstra aangehaald in een brief aan de Tweede Kamer, waarin Zijlstra zijn voornemen om op cultuur te bezuinigen toelichtte. Alma Tadema zou hebben gezegd: \"Zolang ik schilder, ben ik kunstenaar, als het af is, ben ik zakenman\".\nInternationale herwaardering.\nDe waardering voor het werk van Alma Tadema kende hoge pieken en diepe dalen. In de vroege jaren twintig van de 20e eeuw viel zijn werk in ongenade. In een afrekening met de victoriaanse tijd werd hij door belangrijke critici als John Ruskin de slechtste schilder van de 19e eeuw genoemd. De prijzen voor zijn werk bereikten een dieptepunt rond 1960: maar een of twee procent van de prijzen die er enige decennia eerder voor betaald waren. Sinds de jaren zeventig wordt het werk van Alma Tadema weer meer gewaardeerd en verzameld en zijn de prijzen voor zijn werk met factoren 1.000 \u00e0 10.000 gestegen.\nEind jaren zestig van de 20e eeuw ontstond er opnieuw belangstelling voor de Victoriaanse schilderkunst. Een aantal goed bezochte tentoonstellingen zorgde voor een nieuwe impuls. Allen Funt, de bedenker en presentator van de Amerikaanse versie van de tv-show \"Candid Camera\", was een verzamelaar van Alma Tadema's schilderijen in een tijd dat de reputatie van de schilder een dieptepunt had bereikt. In korte tijd kocht hij 35 werken, ongeveer 10% van de Alma Tadema's totale productie. Toen Funt door zijn accountant (die vervolgens zelfmoord pleegde) werd opgelicht, was hij in november 1973 gedwongen om zijn historische collectie bij Sotheby's in Londen te verkopen. Deze verkoop wakkerde de belangstelling voor Alma Tadema langzamerhand opnieuw aan.\nEen duidelijk voorbeeld van de fluctuerende waardering toont de prijsgeschiedenis van \"The Finding of Moses\" (1904), een van Alma Tadema's beroemdste historische werken. De eerste koper had in 1904 5.250 pond voor het werk betaald. Vervolgens werd het werk in 1935 verkocht voor 861 pond en in 1942 voor 265 pond. In 1960 gaf de Newman Gallery opdracht aan veilinghuis Christie's om het werk te verkopen. Bij de veiling werd de reserveringsprijs echter niet bereikt, waarop het veilinghuis het werk zelf inkocht voor 252 pond. Het werk kwam nog in de jaren 60 via andere eigenaars voor $\u00a025,000 in handen van Allen Funt. In mei 1995 bracht het bij een veiling van Christie's in New York zo'n 1,75 miljoen pond op. Op 4 november 2010 werd \"The Finding of Moses\" voor 35.922.500 dollar (ongeveer 27 miljoen euro) bij Sotheby's New York verkocht aan een onbekende bieder, een recordprijs voor een werk van Alma Tadema en voor een Victoriaans schilderij.\nWerk.\nOnvolledige lijst van zijn werk.\nVoor de opuslijst naar V. Swanson zie."}
{"id": "10772", "revid": "16239", "url": "https://nl.wikipedia.org/wiki?curid=10772", "title": "Alma-Tadema", "text": ""}
{"id": "10773", "revid": "49512", "url": "https://nl.wikipedia.org/wiki?curid=10773", "title": "Petrus Josef Sietse de Jong", "text": ""}
{"id": "10774", "revid": "17", "url": "https://nl.wikipedia.org/wiki?curid=10774", "title": "Jozef Maria Laurens Theo Cals", "text": ""}
{"id": "10775", "revid": "780746", "url": "https://nl.wikipedia.org/wiki?curid=10775", "title": "Diadumenianus", "text": "Marcus Opellius Antoninus Diadumenianus was zeer korststondig (23 dagen) Romeins keizer: 16 mei - 8 juni 218.\nDiadumenianus was slechts 8 jaar oud toen hij in april 217 tot Caesar (onderkeizer of kroonprins) werd benoemd en diende onder zijn vader Macrinus. Later, op 16 mei 218 werd hij verheven tot \"augustus\" (medekeizer) met zijn vader wat gepaard ging met een flinke bonus aan de pretoriaanse garde. Zijn vader werd echter op 8 juni door de legioenen bij Antiochi\u00eb in Syri\u00eb verslagen en Elagabalus werd keizer. Macrinus heeft nog geprobeerd zijn 10-jarig zoontje in veiligheid te stellen voordat hij noordwaarts vluchtte, maar Diadumenianus werd gevangengenomen en later in juni gedood. Zijn hoofd werd aan Elagabalus, de nieuwe keizer, als trofee aangeboden."}
{"id": "10776", "revid": "172835", "url": "https://nl.wikipedia.org/wiki?curid=10776", "title": "Macrinus (keizer)", "text": "Marcus Opellius Macrinus (Caesarea in Mauretania, ca. 164 - Archela\u00efs, het huidige Aksaray, juni/juli 218) was Romeins keizer van 11 april 217 tot 8 juni 218. Zijn keizersnaam was \"Marcus Opellius Severus Macrinus\".\nMacrinus, een Noord-Afrikaan van Fenicisch en Berberse afkomst, was de eerste keizer die bij de start van zijn bewind geen deel uitmaakte van de Romeinse Senaat. Hij begon zijn carri\u00e8re in Rome onder keizer Septimius Severus (193-211). Onder diens zoon en opvolger, Caracalla (211-217) werd hij in 212 tot een van de twee pretoriaanse prefecten benoemd. In 216-217 begeleidde hij de keizer op diens campagne tegen de Parthen. Toen hij geloofde bij Caracalla in ongenade te zijn gevallen, en hij daarom voor zijn leven vreesde, smeedde hij een moordcomplot dat op 8 april 217 succesvol ten uitvoer werd gebracht. Na enige dagen aarzeling verhief het leger hem tot opvolger van de vermoorde keizer.\nOp 8 juni 218 werd hij door acties van Caracalla's familie in Syri\u00eb verslagen en later gedood door troepen die trouw waren aan zijn opvolger Elagabalus.\nAfkomst en carri\u00e8re.\nMacrinus werd geboren in 164. Hij was afkomstig uit Caesarea, de hoofdstad van de Romeinse provincie Mauretania Caesariensis, de huidige Algerijnse stad Cherchell. Macrinus maakte deel uit van de ridderstand. Misschien hoorden zijn onbekende ouders daar al toe; het kan echter ook zijn dat hij zich deze rang in de loop van zijn leven zelf verwierf.\nPas in de geschiedschrijving uit de late oudheid zijn details overgeleverd over zijn vermeende opkomst uit arme omstandigheden, maar deze zijn niet geloofwaardig. Er is hier sprake van laster, bedoeld om hem in diskrediet te brengen en als onwaardig parvenu af te schilderen. De contemporaine historicus Cassius Dio deelt alleen mee dat Macrinus van Fenicisch en Berberse afkomst was. Daarmee werd bedoeld dat zijn voorouders geen aanzienlijke posities hadden bekleed. Aangezien Macrinus in zijn jeugd echter de benodigde opleiding moet hebben genoten die hij voor zijn latere carri\u00e8re benodigde, kan het niet anders of zijn familie moet over genoeg middelen hebben beschikt om hem een goede opleiding tot jurist te laten volgen.\nIn Rome startte Macrinus een carri\u00e8re als advocaat. Hij kwam in contact met de machtige, uit Libi\u00eb afkomstige pretoriaanse prefect Plautianus. Deze stelde hem aan als beheerder van zijn grote vermogen. Toen Plautianus in 205 ten val kwam en op bevel van de zoon van de keizer Caracalla om het leven werd gebracht, geraakte ook Macrinus in groot gevaar. De stadsprefect Lucius Fabius Cilo stond echter voor hem in en redde hem zijn leven.\nHij begon nu aan een ridderlijke loopbaan. Eerst was hij \"advocatus fisci\" (raadsman van de Fiscus), vervolgens benoemde keizer Septimius Severus hem tot \"prefect vehiculorum per Flaminiam\". Dit gaf hem het toezicht op het wagenverkeer op de Via Flaminia. Ten slotte benoemde keizer Caracalla hem in het jaar 212 tot de hoge positie van een van de twee pretoriaanse prefecten van de pretoriaanse garde. Hij bereikte de top van de ridderlijke carri\u00e8reladder en had nu een van de machtigste posities in het keizerrijk. In de jaren 216-217 vergezelde hij Caracalla op diens campagne tegen de Parthen.\nVerheffing tot keizer.\nDe omstandigheden die tot de dood van Caracalla en de verheffing tot keizer van Macrinus hebben geleid, worden door Cassius Dio in detail beschreven. De belangrijkste punten uit Cassius Dio's verslag worden door hedendaagse onderzoekers geaccepteerd en worden in moderne beschrijvingen van de gebeurtenissen algemeen overgenomen.\nMacrinus bevond zich in het voorjaar van 217 in een acute noodsituatie: in profetie\u00ebn was hem de keizerlijke waardigheid voorspeld. Dit was ook echter ook Caracalla ter ore gekomen; ook was een schriftelijk verslag over deze waarzegging naar de keizer onderweg. Ulpius Julianus, een vertrouweling van Macrinus, die deze later tot pretoriaanse prefect benoemde, waarschuwde Macrinus voor het dreigende levensgevaar. De verspreiding van deze profetie was waarschijnlijk onderdeel van een tegen de pretoriaanse prefecten gerichte intrige. In de nu ontstane situatie moest Macrinus wel een existenti\u00eble bedreiging zien, dit omdat Caracalla alles wat zijn bewind leek te bedreigen bloedserieus nam. Om zijn arrestatie en executie te voorkomen, zag Macrinus geen andere keus dan om een moordcomplot tegen Caracalla te smeden. Hij bediende zich daarbij van een groep van drie ontevreden soldaten. Op 8 april 217 werd de moord in Mesopotami\u00eb uitgevoerd.\nAangezien Caracalla geen kinderen had, stierf met hem de lijn van de stichter van de dynastie Septimius Severus uit. Dit betekende het voorlopige einde van de Severische dynastie. Het voor de oorlog tegen de Parthen verzamelde leger was trouw aan die dynastie, maar moest nu noodgedwongen een opvolger voor Caracalla kiezen. Blijkbaar slaagde Macrinus er in zijn betrokkenheid bij de moord te verhullen. Aanvankelijk vond hij echter weinig steun. De soldaten zagen veel meer in Marcus Oclatinius Adventus, zijn collega pretoriaans perfect. Deze was echter al op gevorderde leeftijd en kon nauwelijks nog zien. Ook het feit dat Adventus analfabeet was, werd niet als storend gezien. Van beslissend belang was dat Adventus zich vanuit het perspectief van het leger op militair gebied had bewezen, dit terwijl Macrinus op geen enkele militaire prestatie kon bogen. Het was pas nadat Adventus met een verwijzing naar zijn leeftijd de keizerlijke waardigheid had geweigerd, dat de soldaten zich na dagenlange twijfel lieten overhalen om Macrinus op 11 april tot keizer te verheffen. Deze was, zoals het hoorde, bang om zijn ambitie te tonen, en nam zijn verheffing met schijnbare tegenzin aan. Met zijn keizerlijke naam \"Marcus Opellius Severus Macrinus\" knoopte hij demonstratief bij de Severische traditie aan.\nVerhouding met de senaat.\nMacrinus was de eerste keizer in de Romeinse geschiedenis, die op het moment van zijn verheffing tot keizer niet tot de senatoriale stand behoorde. Hij maakte deel uit van de ridderlijke stand. Hoewel Caracalla hem in het begin van het jaar 217 zowel de \"ornamenta consularia\" (rangonderscheidingstekens van een consul) als de titel \"vir clarissimus\" (\"hooggespecteerde man\"), die eigenlijk alleen bestemd was voor leden van de senatoriale stand, had verleend, was daaraan toch geen opname in de senaat verbonden. Dergelijke onderscheidingen konden weliswaar gezien worden als verhoging van rang, maar betekenden niet, dat de ge\u00eberde voortaan een zetel in de Senaat kon innemen en daadwerkelijk gelijkgesteld werd aan een consul, dus een senator werd. Dat het bezit van de \"ornamenta consularia\" niet gelijkstond aan een afgesloten, werkelijke uitoefening van het ambt van consul, bevestigde Macrinus zelf door het consulaat, dat hij in het jaar 218 als keizer op zich nam, als zijn eerste te beschouwen. Staatsrechtelijk betekende zijn verheffing tot keizer een belangrijk precedent; het lidmaatschap van de senaat was nu niet langer een noodzakelijke voorwaarde voor het verkrijgen van de keizerlijke waardigheid.\nAangezien Caracalla door vele senatoren werd gehaat, werd zijn dood in de Senaat met voldoening ter kennisgeving aangenomen. Onder deze omstandigheden kon zijn opvolger, die immers niet uit Caracalla's dynastie afkomstig was, in senatoriale kringen vanaf het begin af aan op een zekere welwillendheid rekenen, ook al was hij vanuit senatoriaal perspectief niet gekwalificeerd om de keizerlijke waardigheid te dragen. De Senatoren stelden met voldoening vast dat de nieuwe heerser zich intensief inzette om hun steun te verkrijgen. Hij bekende zich bijvoorbeeld tot het principe om geen ter dood veroordelingen tegen senatoren uit te spreken. Cassius Dio, die als senator en consul vanuit senatoriaal perspectief oordeelde, bracht deze gematigd, welwillende houding in zijn geschiedkundig werk tot uitdruk. Hij spaarde echter ook geen kritiek op maatregelen van Macrinus, die hij verkeerd vond of waarvan hij van mening was dat deze de traditionele voorrechten van de senatoren schonden.\nIn principe heerste in senatoriale kringen de opvatting dat Macrinus vanwege zijn nederige, ridderlijke afkomst, niet naar de keizerlijke macht had mogen grijpen. Volgens Cassius Dio's overtuiging zou het zijn plicht zijn geweest, zijn eigen ambities opzij te zetten en zijn gezag als pretoriaanse prefect te gebruiken, om voor een keizersverheffing van een senator te zorgen Er bestond echter bereidheid om van deze als usurpatie geziene aanmatiging, weg te kijken, zolang de nieuwe heerser zich maar, zich bewust zijnde van zijn nederige afkomst, bescheiden gedroeg, en aan de verwachtingen van de senatoriale elite voldeet. Het werd hem echter zeer kwalijk genomen dat zijn regering daar in de praktijk weinig rekening mee hield.\nEen behoorlijke blunder beging Macrinus vanuit senatoriaal perspectief bijna onmiddellijk na de start van zijn bewind. In de brief, waarin hij de Senaat formeel op de hoogte stelde van zijn verheffing tot keizer, voerde hij de al de keizerlijke titulatuur. Hij had de bevestiging van zijn ambtsaanvaarding door de Senaat niet afgewacht. Hoewel deze bevestiging in de praktijk bijna een formaliteit was, werd dit gedrag als een minachting van een voorrecht van de Senaat gezien. Als blunder werd ook gezien, dat hij optrad tegen personen, die hij ervan verdacht, zijn heerschappij vanwege zijn afkomst als onwettig te beschouwen, dit in plaats van zich om de welwillendheid van deze oppositionelen te verzekeren.\nEr ontstond ook felle kritiek op zijn personeelsbeleid. Daartoe hoorde de benoeming van parvenu's tot provinciale gouverneurs, hoewel deze vanuit het standpunt van de critici niet over de nodige kwalificaties beschikten. Bijzonder aanstootgevend was de benoeming van Adventus, de man die Macrinus door zijn afwijzing van zijn verheffing tot keizer aan de macht had geholpen tot stadsprefect. Dat Macrinus dit zeer belangrijke senatoriale ambt in de hoofdstad aan een ongeschoolde man met een krijgshaftig verleden toevertrouwde, een man, die tevens niet was opgenomen in de Senaat, werd door de senatoren als een serieuze provocatie gezien. Al snel bewees Adventus zich als zodanig incompetent dat Macrinus werd gedwongen om hem terug te roepen; Zijn opvolger werd de historicus Marius Maximus.\nBovendien nam de Senaat het de keizer kwalijk dat hij zich niet met het gehoopte nadruk inzette om de misdaden van de informanten van Caracalla op te helderen. De verklaring van de keizer, dat hij de Senaat geen relevante acten kon overhandigen, simpelweg omdat deze in het keizerlijk paleis niet waren gevonden, stuitte op wantrouwen. Men verdacht hem ervan de informanten te steunen om zo conflicten te vermijden. Verontwaardiging wekte ook de keuze van de twee pretoriaanse prefecten: Macrinus bezette deze twee sleutelposten met Ulpius Julianus en Julianus Nestor, twee mannen die onder Caracalla het Romeinse koeriersnet hadden geleid en die zich door deelname aan het informantendom gehaat hadden gemaakt.\nBuitenlands beleid.\nMacrinus was militair onervaren. Tot zijn benoeming tot pretoriaans prefect had hij een zuiver burgerlijke carri\u00e8re gemaakt. Zijn gebrek aan militaire vaardigheden droeg bij tot zijn impopulariteit in het leger. Aan een voortzetting van Caracalla\u2019s agressieoorlog tegen de Parthen was hij niet ge\u00efnteresseerd. Daarom bood hij vrede aan, waarbij hij de schuld van de oorlog aan zijn voorganger gaf. Als teken van goede wil liet hij de Parthische gevangenen vrij. De Parthische koning der koningen Artabanus IV beoordeelde deze mildheid echter als een teken van zwakte en stelde navenant hogere eisen: herstelbetalingen en een volledige terugtrekking van de Romeinen uit Mesopotami\u00eb. Zonder op een antwoord te wachten liet hij ook zijn leger oprukken. Toen de Parthen de strategisch belangrijke stad Nisibis naderden, werden de Romeinen gedwongen zich op te maken voor de strijd.\nIn de buurt van Nisibis botsten de twee legers in de buurt van een waterstroom op elkaar. Eerst kwam het tot een strijd om deze watervoorziening. De Romeinen verloren die strijd. Daarna begon een grote slag die drie dagen zou hebben geduurd. Uiteindelijk wisten de numeriek sterkere Parthen de overhand te krijgen. Daarna begonnen er vredesonderhandelingen die in 218 met een vredesverdrag werden afgesloten. De Romeinen moesten zich extreem hoge herstelbetalingen aan de Parthen - ongeveer 200 miljoen sesterti\u00ebn - laten welgevallen. Er lijkt bij dit verdrag echter geen sprake te zijn geweest van verlies van grondgebied. Deze laatste Romeinse-Parthische oorlog eindigde dus met een Romeinse nederlaag. Het was echter geen eclatante nederlaag, aangezien Macrinus zich in zijn bericht aan de Senaat blijkbaar als overwinnaar kon voorstellen, waarop de Senaat hem de overwinnaarsnaam \"Parthicus\" aanbood. Gezien het contrast tussen zijn propaganda en de realiteit, weigerde Macrinus echter deze naam aan te nemen. In de praktijk gebruikte hij de titel echter wel: op een Africaanse inscriptie wordt hij \"Parthicus maximus\" genoemd en op munten liet hij zijn vermeende \"victoria Parthica\" verheerlijken.\"\nOok met de Armeni\u00ebrs, die tegen Caracalla hadden gevochten, kwam Macrinus tot een vergelijk. Bij hen regeerde op dat moment koning Tiridates II, die uit het Parthische koningsgeslacht van de Arsaciden afkomstig was. De keizer liet de door Caracalla gevangengezette moeder van Tiridates vrij en erkende zijn aanspraak op de troon door hem een kroon toe te zenden. Ook gaf hij Caracalla\u2019s Armeense oorlogsbuit terug.\nTegenover de Daci\u00ebrs toonde zich Macrinus zich eveneens vredelievend. Hij retourneerde de gijzelaars, die Caracalla van hen had ontvangen. Daarna zagen zij af van verdere vijandelijkheden.\nFinancieel en economisch beleid.\nEen primair probleem was de voortdurende dreiging van een staatsfaillissement, dit als het gevolg van de enorme toename van de kosten voor militair personeel onder de vroege Severische dynastie. Keizer Septimius Severus had de soldij van de legionairs al van 1.200 tot 2.400 sesterti\u00ebn per jaar verdubbeld. Zijn zoon Caracalla had een verdere verhoging tot 3.600 sesterti\u00ebn doorgevoerd. Zo was de soldij, die meer dan een eeuw lang constant was gebleven, in vijftien jaar verdrievoudigd.\nVolgens een door Cassius Dio overgeleverde schatting van Macrinus veroorzaakte de verhoging van de soldij door Caracalla alleen al een extra jaarlijkse kostenpost van 280 miljoen sesterti\u00ebn, dat wil zeggen 70 miljoen denarii. Daarnaast had Caracalla de troepen verwend door regelmatige extra eenmalige betalingen (donativum) uit te betalen. De legionairs waren dit als een gewoonterecht gaan beschouwen. Als een verdere zware last op de begroting drukten verder de kosten van Macrinus' vredesverdrag met de Parthen. Deze kosten bedroegen rond de 200 miljoen sesterti\u00ebn.\nDe toename van de militaire personeelskosten was vanuit oogpunt van de staatsfinanci\u00ebn desastreus. De voorkeursbehandeling van de militairen ging echter ten koste van het economisch productieve deel van de bevolking en de monetaire stabiliteit. Ook veroorzaakte het bij de verwende soldaten exorbitante verwachtingen. De kloof tussen deze verwachtingen en de noodzakelijke spaardrang cre\u00eberde een gevaarlijke situatie voor de keizer. Deze was zich echter bewust van de explosiviteit van de situatie. In een brief aan de stadsprefect van Rome beklaagde hij zich over zijn dilemma: Hij merkte op dat de financi\u00eble toestand het niet toestond om de huidige soldij op hetzelfde niveau te houden, zeker niet als aanvulling daarop er nog regelmatig donatieven bij kwamen, aan de andere kant was een vermindering van de soldij niet afdwingbaar. Gezien dit dilemma zag hij zich gedwongen tot een voorzichtige aanpak. In plaats van naar belastingverhogingen te grijpen of willekeurige confiscaties te bevelen, verkocht hij keizerlijk bezit en deed hij een poging om tot kostenbesparingen te komen. Voor soldaten die reeds in dienst waren, bleef de soldij gelijk aan 3.600 seserti\u00ebn, dit om geen rebellie uit te lokken, voor nieuwe rekruten verminderde hij de soldij echter tot 2.400 sesterti\u00ebn. Hij hoopte dat de veteranen rustig zouden blijven, omdat zij geen financieel verlies leden en dat de makkelijker te controleren nieuwe rekruten geen oproer zouden begonnen. Net zoals de nieuwe rekruten moesten de leden pretoriaanse garde wel genoegen nemen met een verlaging van hun soldij met 1.200 sesterti\u00ebn (33,3%), terug naar het niveau dat ook werd betaald in de tijd van Septimius Severus. Er deed zich echter een door Macrinus niet voorziene ontwikkeling voor. In het door Caracalla voor de veldtocht tegen de Parthen in Syri\u00eb leger bleken de oudgedienden solidair met de nieuwe rekruten, die hun slechtere betaling niet zomaar wilden accepteren. De oudgediende legionairs vreesden dat zij slechts tijdelijk van deze bezuinigingsmaatregel gespaard bleven en dat hen vroeger of later dezelfde soldijverlaging te wachten stond. Om die reden stiet Macrinus' gedeeltelijke vermindering van de soldij op onverwachte massale weerstand; in zijn brief aan de stadsprefect moest hij de mislukking van zijn loonpolitiek erkennen. In de laatste fase van zijn regering bevond de keizer zich financieel in een uitzichtloze situatie.\nBlijkbaar probeerde Macrinus een deflationaire politiek te bedrijven, aangezien hij de hoeveelheid edelmetaal in de gouden munt de aureus, die Caracalla met zijn muntverzwakking had verlaagd tot 1/50 pond, weer tot 1/45 pond verhoogde. Hij verlaagde de door Caracalla verhoogde belastingdruk, dit door de bepalingen van zijn voorganger ten aanzien van de erfenis en vrijlatingsbelastingen te schrappen. Caracalla had deze belastingen van 5% tot 10% verdubbeld.\nVal.\nJulia Domna, de moeder van Caracalla, en Julia Maesa, haar zuster, besloten om Macrinus uit de weg te ruimen. Ze lieten op 16 mei 218 het leger Maesa's kleinzoon Elagabalus (14 jaar oud) tot keizer uitroepen. Op 8 juni kwam het bij Antiochi\u00eb tot een veldslag tussen de opstandige troepen van Elagabalus en troepen die loyaal waren aan Macrinus. Beide legers ontbeerden ervaren aanvoerders, maar Elagabalus' vroegere leraar en opvoeder, de eunuch Gannys, slaagde er ondanks zijn gebrek aan militaire training in de troepen goed te leiden. Een vertoon van persoonlijke moed van de kant van Elagabalus en zijn familie sterkte zijn soldaten, zodat zij Macrinus' leger konden overwinnen. De keizer vluchtte in vermomming naar Rome, maar werd op weg daarnaartoe herkend en niet lang erna in Cappadocia ge\u00ebxecuteerd. Zijn achtjarige zoon Marcus Opellius Antoninus Diadumenianus, die kort voor de beslissende slag tot medekeizer benoemd was, volgde het lot van zijn vader niet veel later.\nNa zijn dood.\nNa zijn dood liet Elagabalus de senaat een \"damnatio memoriae\" over Macrinus uitspreken. Dit betekende dat zijn afbeeldingen werden vernietigd en dat zijn naam op stenen en metalen inscripties en op papyri werd weggekrast. Dit vernietigingswerk werd grondig uitgevoerd; zelfs op gegraveerde sieraden werd Macrinus' naam uitgewist, iets wat anders in dergelijke gevallen ongebruikelijk was. In Egypte ging men bijzonder consequent te werk. Daar werd de herinnering aan Macrinus niet alleen vernietigd door zijn naam uit te wissen, maar werd Elagabalus als directe opvolger van Caracalla voorgesteld.\nDe oordelen van contemporaine historici vielen in het algemeen negatief uit. Cassius Dio nam het Macrinus kwalijk dat hij het had gewaagd om naar de keizerlijke waardigheid te grijpen, ook al was hij geen lid van de Senaat. Als standsbewuste senator zag Cassius Dio in deze \"parvenu\" uit de ridderstand een usurpator, wiens smadelijke einde een rechtvaardige straf was voor diens verwerpelijke aanmatiging. Hij hield hem voor een fatsoenlijk man met beperkte vaardigheden, die niet opgewassen was tegen de uitdagingen die zijn belangrijke ambten hem stelden en die als keizer een fatale arrogantie aan de dag had gelegd. Bovendien zou hij een lafaard zijn geweest, had hij een misplaatste voorliefde voor luxe en kon hij zich geen respect verschaffen. Ook zijn tijdgenoot Herodianus maakte melding van Macrinus' luxueuze leven, dat hij veroordeelde. Hij beoordeelde de keizer iets gunstiger dan Cassius Dio en prees zijn harde optreden tegen Caracalla's informanten en de rechtszekerheid, die daardoor weer was ontstaan, Hij bekritiseerde echter de nalatigheid en besluiteloosheid van Macrinus, die zich als voor hem fataal had bewezen.\nDe onbekende auteur van de vita (levensbeschrijving) van Macrinus in de laat antieke \"Historia Augusta\" nam de negatieve oordelen van de tijdgenoten van de keizer over. Het verhaal werd zelfs nog aangedikt met verschillende fictieve gegevens. De vita van Macrinus wordt in termen van bronwaarde wel beschouwd als een van de slechtste keizersbiografie\u00ebn in de \"Historia Augusta\". Er wordt beweerd dat Macrinus zowel wat betreft gedrag als uiterlijk weerzinwekkend zou zijn geweest: een meedogenloze, arrogante, zich aan luxe overgevende en door zijn wreedheid, berucht mens. Onder verwijzing naar een vermeende uitspraak van Aurelius Victor, vermeldt de \"Historia Augusta\" dat Macrinus oorspronkelijk een keizerlijke slaaf was geweest, die als mannelijke prostitu\u00e9e had gewerkt. Keizer Septimius Severus had de voor niks deugende slaaf echter naar Noord-Afrika gestuurd. De geloofwaardigheid van deze informatie is zeer onzeker. Volgens een andere overlevering was Macrinus gladiator en jager geweest. Daarnaast bevat de \"Historia Augusta\" informatie over de vrouw van Macrinus, die Nonia Celsa zou hebben geheten, en die vanwege haar vermeende immoraliteit belachelijk wordt gemaakt. Al deze informatie - ook de naam - is waarschijnlijk uit de lucht gegrepen.\nTen tijde van het renaissance-humanisme vertrouwde men de weergave in de \"Historia Augusta\" nog. Zo beschreef de 14e eeuw auteur Benvenuto da Imola keizer Macrinus als een wrede, bloeddorstige, met alle ondeugden behepte, voormalige slaaf.\nHet moderne wetenschappelijk onderzoek heeft het overgeleverde beeld van Macrinus kritisch beschouwd en is tot een evenwichtiger beeld gekomen. Alfred von Domaszewski meende in 1909 dat Macrinus een \"redelijk man\" met lovenswaardige bedoelingen was geweest, maar als militair leider ongeschikt en \"op geen enkele wijze\" tegen zijn taak opgewassen. Op soortgelijke wijze oordeelde Hans-Georg Pflaum in 1960. Alfred Heuss was in 1960 van mening dat Macrinus \"op zich een deugdzaam mens\" was geweest. Hermann Bengtson stelde in 1973 vast dat Macrinus \"zonder twijfel de beste bedoelingen had\" In 1988 wordt Macrinus door Karl Christian beschreven als \"dat wat men een rechtschapen mens noemt\"."}
{"id": "10777", "revid": "231402", "url": "https://nl.wikipedia.org/wiki?curid=10777", "title": "217", "text": "Het jaar 217 is het 17e jaar in de 3e eeuw volgens de christelijke jaartelling."}
{"id": "10778", "revid": "231402", "url": "https://nl.wikipedia.org/wiki?curid=10778", "title": "218", "text": "Het jaar 218 is het 18e jaar in de 3e eeuw volgens de christelijke jaartelling."}
{"id": "10779", "revid": "97", "url": "https://nl.wikipedia.org/wiki?curid=10779", "title": "Minister president", "text": ""}
{"id": "10780", "revid": "97", "url": "https://nl.wikipedia.org/wiki?curid=10780", "title": "Barend Willem Biesheuvel", "text": ""}
{"id": "10781", "revid": "97", "url": "https://nl.wikipedia.org/wiki?curid=10781", "title": "Louis Joseph Maria Beel", "text": ""}
{"id": "10782", "revid": "231402", "url": "https://nl.wikipedia.org/wiki?curid=10782", "title": "Minister-President", "text": ""}
{"id": "10783", "revid": "97", "url": "https://nl.wikipedia.org/wiki?curid=10783", "title": "Jan Eduard de Quay", "text": ""}
{"id": "10784", "revid": "97", "url": "https://nl.wikipedia.org/wiki?curid=10784", "title": "Victor Gerard Marie Marijnen", "text": ""}
{"id": "10785", "revid": "12997", "url": "https://nl.wikipedia.org/wiki?curid=10785", "title": "Willem Schermerhorn", "text": ""}
{"id": "10786", "revid": "264532", "url": "https://nl.wikipedia.org/wiki?curid=10786", "title": "Kabinet", "text": ""}
{"id": "10787", "revid": "538448", "url": "https://nl.wikipedia.org/wiki?curid=10787", "title": "Ministerraad", "text": "Een ministerraad wordt gevormd door alle ministers van een regering, dus zonder eventuele staatssecretarissen of onderministers. De ministerraad bepaalt over regeringsbeleid en besluiten worden meestal door meerderheid genomen.\nBelgi\u00eb.\nDe ministers uit de federale regering vormen de Ministerraad. De gemeenschappen en de gewesten hebben overeenkomstig de Belgische Grondwet (GW) geen ministerraad, maar een Regering. \"De facto\" spreekt men echter ook hier van ministerraden.\nIn Belgi\u00eb mag de federale ministerraad hoogstens 15 leden tellen (art. 99 GW). De raad wordt paritair samengesteld, wat wil zeggen dat er bij een even aantal evenveel Franstalige als Vlaamse ministers in de ministerraad zetelen. Bij een oneven aantal ministers geldt het principe dat de voorzitter van de ministerraad onafhankelijk optreedt, waardoor het evenwicht bewaard kan worden.\nDe Ministerraad en de Gemeenschaps- en Gewestregeringen moeten personen van verschillend geslacht tellen (art. 11\"bis\", tweede lid GW).\nGrondwettelijk gezien maken staatssecretarissen (art. 104, tweede lid GW) noch ministers van Staat deel uit van de ministerraad. De staatssecretarissen kunnen echter wel worden opgeroepen deel te nemen aan een vergadering van de ministerraad. De raad wordt geleid door de eerste minister en is de belangrijkste vergadering van de uitvoerende macht, hier worden immers de belangrijkste beleidskeuzes vastgelegd. Ministers van Staat kunnen worden opgeroepen in de Kroonraad.\nDe ministerraad vergadert niet alleen met het oog op de totstandkoming van formele beslissingen, maar poogt ook een gezamenlijke en vertrouwelijke gedachtewisseling mogelijk te maken.\nDe ministerraad als instelling heeft zijn oorsprong in gewoonte en traditie. Door de evolutie van onze instellingen is deze raad echter ge\u00ebvolueerd tot een van de belangrijkste machtsepicentra van de Belgische politiek.\nVolgens de normale gang van zaken vergadert de ministerraad \u00e9\u00e9n keer per week, met name op vrijdagmorgen in de Wetstraat 16 in Brussel. Tijdens de vergaderingen zetelen de leden van de ministerraad aan een lange ovale tafel, waar ieder lid beschikt over een door de voorzitter toegewezen vaste plaats.\nBehalve de ministers woont alleen de secretaris van de ministerraad de vergaderingen bij.\nVolgens het principe van de regeringssolidariteit wordt er binnen de ministerraad niet over beleidsbeslissingen gestemd, maar worden beslissingen genomen op basis van consensus.\nKernkabinet.\nHet \"kernkabinet\" is een vergadering van de premier met de vicepremiers van een ministerraad. De andere ministers (of staatssecretarissen) maken er dus in principe geen deel van uit.\nDe regeringsleider (premier/eerste minister of minister-president) wordt geacht partijneutraal te zijn, terwijl de vicepremiers of viceminister-presidenten hun partij vertegenwoordigen. Daarom is er doorgaans ook een vicepremier van de partij van de premier zelf. In een kernkabinet worden dan de belangrijkste zaken besproken voordat ze in de voltallige ministerraad formeel worden besproken. In de Belgische Grondwet wordt enkel de ministerraad vermeld; het kernkabinet is dus een informele bijeenkomst waar enkel politieke akkoorden kunnen worden genomen maar geen formele beslissingen.\nIn de Vlaamse Regering-Jambon bijvoorbeeld bestaat (anno 2019) het kernkabinet uit minister-president Jan Jambon (N-VA) en viceminister-presidenten Hilde Crevits (CD&amp;V), Bart Somers (Open Vld) en Ben Weyts (N-VA).\nNederland.\nIn Nederland maken alle ministers deel uit van de ministerraad; elke minister heeft stemrecht. Staatssecretarissen maken geen deel uit van de ministerraad; ze hebben alleen toegang tot de raad als ze zijn uitgenodigd. In de Nederlandse ministerraad wordt overlegd over het algemeen regeringsbeleid, besluiten worden bij meerderheid genomen. De ministerraad wordt soms aangevuld met de gevolmachtigde ministers van Aruba, Cura\u00e7ao en Sint-Maarten, deze grotere raad wordt de Rijksministerraad genoemd. De minister-president is voorzitter van de ministerraad."}
{"id": "10789", "revid": "15168", "url": "https://nl.wikipedia.org/wiki?curid=10789", "title": "Quaoar", "text": "(50000) Quaoar (kwa-war uitgesproken) is een planeto\u00efde van het type cubewano in de Kuipergordel op 6,5 miljard km van de zon. De planeto\u00efde werd op 4 juni 2002 ontdekt door Michael Brown en Chadwick Trujillo van het California Institute of Technology. De planeto\u00efde bevond zich op foto's gemaakt door de Samuel Oschintelescoop van de Palomarsterrenwacht (San Diego) en kreeg de voorlopige naam 2002\u00a0LM60. Quaoar is ongeveer half zo groot als Pluto en was het grootste nieuwe object dat in het zonnestelsel is ontdekt tussen Pluto in 1930 en Sedna in november 2003. Quaoars baan om de zon is veel minder excentrisch dan de baan van Pluto en helt ook minder (Quaoar 8 graden, Pluto 17 graden). Quaoar heeft (net als Saturnus) een ring; iets dat volgens de huidige inzichten in de zwaartekrachttheorie eigenlijk niet zou kunnen\nQuaouar heeft een maantje, Weywot, ontdekt in 2006. \nIn juli en augustus 2002 maakten Brown en Trujillo foto's van Quaoar met de nieuwe \"Advanced Camera for Surveys\" (ACS) van de Ruimtetelescoop Hubble. Deze ACS-camera heeft een zeer grote beeldscherpte, waardoor Quaoar niet te zien was als een punt, maar als meerdere beeldpunten. Hierdoor kon de diameter bepaald worden op ongeveer 1250 km. Met de diameter bekend kon het albedo (terugkaatsingsvermogen van licht) berekend worden: twaalf procent van het opvallende licht wordt weerkaatst. Dit is een hoge waarde, als de TNO's ook zoveel licht terugkaatsen zijn hun afmetingen waarschijnlijk overschat. Later is de diameter van Quaoar gecorrigeerd naar ongeveer 1110 km.\nBaan.\nNadat Quaoar gevonden was werd onderzocht of Quaoar voorkwam op oude sterrenfoto's. Men vond Quaoar op foto's van 5 augustus 2001, 14 juni 2001, 1 augustus 1997 en 17 mei 1983. Hierdoor kon de bijna cirkelvormige baan van Quaoar nauwkeurig berekend worden.\nNaamgeving.\nDe ontdekkers Brown en Trujillo hebben de naam ontleend uit de taal van de Tongvastam die in de omgeving van het huidige Los Angeles woonde. Het is de naam van de scheppingsgod van de Tongva-indianen die in het gebied leefden waar zich nu de Palomarsterrenwacht bevindt. Volgens een legende van de Tongva daalde Quaoar neer uit de hemel, zorgde voor orde in de chaos, bouwde de wereld op de ruggen van zeven reuzen, schiep de lagere diersoorten en ten slotte ook de mens. De Tongva mochten ook de naam kiezen voor het maantje van Quaoar en zij kozen Weywot, de zoon van Quaoar.&lt;br&gt;\nDe IAU, de Internationale Astronomische Unie, benoemt de Kuipergordelobjecten naar scheppingsgoden uit verschillende culturen.\nRing.\nIn 2023 werd ontdekt dat Quaoar een ring heeft. De ring staat bovendien verder van Quaoar dan volgens de huidige theorie\u00ebn mogelijk is. Die theorie behelst dat er een limiet is aan de diameter van ringsystemen. Buiten deze zgn. Rochelimiet zou een ring door getijdekrachten instabiel zijn en uit elkaar vallen; de stukken zouden dan geleidelijk samenkomen en zouden (in het geval van Quaoar) binnen 10-20 jaar een maantje vormen. Maar de ring van Quaoar heeft een diameter van 4000 km, 7,4 x de straal van Quaoar zelf en dat is ruim buiten de Rochelimiet, die hier op ca. 1800 km afstand zou liggen. De ring lijkt ook ongelijk te zijn. Op sommige plaatsen lijkt hij erg dun, een paar kilometer breed, terwijl hij elders meer dan een paar honderd kilometer breed kan zijn. De ringdeeltjes zouden, indien verzameld, een maan vormen van ongeveer 5 kilometer breed, aldus Dr. Morgado, een van de ontdekkers.&lt;br&gt;\nHet bestaan van de ring kan dus niet worden verklaard; al wordt gespeculeerd dat verstoringen in Quaoar's zwaartekrachtveld, veroorzaakt door het maantje Weywot daar een rol bij kunnen spelen. De kwestie is niet triviaal: astronomen wijzen erop dat begrip over het samenklonteren - of het niet-klonteren - van brokstukken en deeltjes in het heelal de sleutel is tot het begrijpen van het proces van planeetvorming en dus van het begin van het zonnestelsel.&lt;br&gt;\nDe ring is niet met telescopen zichtbaar en het bestaan ervan is afgeleid uit indirecte waarnemingen. Daarvoor wachtten astronomen tot Quaoar voor een ster langs zou trekken, en dus als het ware van achteren door zo'n ster werd beschenen. Daarvoor moesten de telescoop, Quaoar en zo'n ster precies in een rechte lijn achter elkaar liggen. Door op zo'n moment zeer precies de helderheid van die ster te meten zagen zij dat die helderheid vl\u00e1k voor en vl\u00e1k na het passeren van Quaoar een 'dipje' toonde, wat alleen zou kunnen worden verklaard door aan te nemen dat een ring om de planeto\u00efde de ster 2x kort verduisterde.\nClassificatie.\nOp 24 augustus 2006 is besloten door IAU dat Quaoar niet de status van planeet kreeg. Er was voorgesteld om voor dergelijke objecten de naam plutino of mesoplaneet te gebruiken. De offici\u00eble status van Quaoar is echter planeto\u00efde."}
{"id": "10791", "revid": "67498689", "url": "https://nl.wikipedia.org/wiki?curid=10791", "title": "Deventer", "text": "Deventer (; Nedersaksisch: \"D\u00e8v'nter\" of \"Daeventer\", in het Deventers: \"D\u00e8mpter\") is een Nederlandse stad in de provincie Overijssel. De stad is de hoofdplaats van de gelijknamige gemeente en is gelegen aan de rivier de IJssel. Deventer maakte in de middeleeuwen deel uit van het Hanzeverbond, een belangrijk Noord-Duits handelsnetwerk.\nDeventer is een van de oudste steden van Nederland. De plaats staat al in 9e-eeuwse bronnen van het bisdom Utrecht vermeld. In een oorkonde uit 877 wordt gesproken over zeven hoeven in \"Daventre portu\" (de haven Deventer). In 952 wordt Deventer in een schenkingsoorkonde van koning Otto I als stad vermeld. Nadat de plaats in de loop der tijd steeds meer rechten en privileges had verworven, ontving ze in 1123 van keizer Hendrik V de beschikking over de gemeentelijke gronden. Dit wordt door historici beschouwd als het moment van verkrijgen van stadsrechten door de inwoners. De stad heeft het oudste stenen huis, het oudste wandelpark en met de Athenaeumbibliotheek ook de oudste wetenschappelijke bibliotheek van Nederland.\nDe stad Deventer telde op inwoners en is daarmee veruit de grootste kern van de gemeente, die in totaal ruim 100.000 inwoners telt.\nNaam.\nEtymologie.\nDe naam Deventer wordt etymologisch op verschillende manieren verklaard. Allereerst wordt ze toegeschreven aan een in de 8e eeuw of eerder ontstane samenstelling van twee Oudsaksische vormen. De naam zou dan zijn ontstaan uit \"deve-treo\", wat zoiets betekende als \"aan een waterloop gelegen geboomte\" of \"dode boom\". 'Deven' betekende in het Gotisch hetzelfde als gestorven, de Oudengelse of Oudsaksisch naam 'treo' betekende boom.\nDaarnaast wordt weleens verhaald dat Deventer zijn naam dankt aan het stadje Daventry in Engeland, waar de christelijke missionaris Lebuinus (Liafwin) vandaan zou zijn gekomen. Dit kan niet kloppen, want Daventry bestond toen nog niet. Het is echter denkbaar dat Deventer en Daventry dezelfde etymologische oorsprong hebben. \nIn de 10e eeuw schreef de benedictijn Hucbald dat Deventer vernoemd was naar een monnik met de naam Davo, die met Lebuinus meereisde. Ook dit lijkt niet waarschijnlijk. De plaats Davo bestond elders al en in de eeuw oudere tekst die Hucbald als bron gebruikte, wordt niets over deze vernoeming gezegd.\nBijnamen.\nGezien de politiek overwegend linksgeori\u00ebnteerde bevolking werd Deventer in de 20e eeuw aangeduid als 'Moskou aan de IJssel'. Ook wordt Deventer aangeduid als 'Koekstad', vanwege de bekende Deventer koek. Lokale carnavalsvierders hebben het over 'Stokvissengat', naar de stokvis die er vroeger verhandeld werd.\nGeschiedenis.\nOp het huidige grondgebied van de gemeente Deventer zijn restanten gevonden uit de Romeinse tijd. In het stadsdeel Colmschate lag in de Romeinse tijd een Germaanse nederzetting. Tijdens opgravingen zijn Romeinse munten uit de 3e en 4e eeuw gevonden, evenals een beeldje van de Romeinse godin Victoria.\nVanaf de 8e eeuw is de plek waar Deventer nu ligt vrijwel continu bewoond. De IJssel speelde een belangrijke rol voor jagers, vissers, boeren en veehouders, die zich vestigden op de oever. Waarschijnlijk is de stad gesticht door de later heilig verklaarde Angelsaksische missionaris Lebuinus (Liafwin), die in 768 de IJssel overstak, en een houten kerkje stichtte op de plek waar nu de naar hem genoemde Grote of Lebuinuskerk staat. Deventer bleef een religieus centrum binnen het bisdom Utrecht en ontwikkelde zich tot de hoofdplaats van het Oversticht.\nTussen 1000 en 1500 werd Deventer een bloeiende handelsplaats, die deel uitmaakte van het Hanzeverbond. Met name in de 11e en 12e eeuw vormde het samen met Tiel een zeer belangrijke handelsplaats. Deventer was ook een havenstad. Grote schepen konden aan de kade aanleggen. De Schipbeek mondde vroeger uit aan de zuidkant van het centrum en vormde een natuurlijke haven. In deze periode werd de verdedigingswal tegen Vikingaanvallen, waar de stad al in 882 mee begonnen was, uitgebreid met stadsmuren, torens en poorten. Er waren vijf grote en een groot aantal kleinere stadspoorten.\nDeventer was een belangrijk centrum voor religieuze hervorming, met name doordat het de geboorteplaats is van Geert Grote, grondlegger van de beweging van de Moderne Devotie die van grote invloed was op Thomas a Kempis en later op Desiderius Erasmus. De destijds wijd en zijd bekende Latijnse School van Deventer, waar zij alle drie les hebben gehad, speelde hierin een belangrijke rol en kende haar glorietijd van 1483 tot 1498 onder het rectoraat van Alexander Hegius, de belangrijkste leerling van Rudolf Agricola. Tot ongeveer 1500 was de stad het belangrijkste humanistische boekdrukcentrum van Noord-Europa.\nAl vanaf de Middeleeuwen strekte het bestuur van Deventer zich niet alleen uit tot de grenzen van de stad zelf, maar ook tot een ruim gebied buiten de vesting. In deze zogenoemde wigbold, plattelandsgebied bestaande uit weiden en tuinderijen, gold het stadsrecht.\nTijdens de Tachtigjarige Oorlog werd Deventer in 1591 na een tien dagen durend beleg veroverd door Staatse troepen onder bevel van prins Maurits. Het bestuur van de stad kwam toen in handen van protestanten. Na deze reformatie werd de band tussen de Latijnse School en de katholieke kerk verbroken. Daarnaast werd met behulp van een erfenis het Athenaeum Illustre opgericht dat vervolgstudiemogelijkheden bood aan leerlingen van de Latijnse School. \nGedurende de middeleeuwen waren Deventer, Zwolle en Kampen uitgegroeid tot de hoofdsteden van Overijssel, die elkaar beconcurreerden maar ook genoodzaakt waren tot samenwerking. Vanaf 1317 was er al sprake van een bondgenootschap. Na de Tachtigjarige Oorlog werd Overijssel een gewest van de Republiek der Verenigde Nederlanden met een eigen bestuur. De Gedeputeerde Staten van Overijssel vergaderden beurtelings in elk van de drie steden. In 1632 werd hiervoor in Deventer het Landshuis gebouwd, dat werd gebruikt totdat in de Franse Tijd Zwolle als hoofdstad van het \"Departement van den Ouden IJssel\" werd aangewezen en nadien ook de enige hoofdstad van Overijssel werd. \nIn 1783 werd in Deventer een vrijkorps opgericht met radicaal-liberale idee\u00ebn: het volk moest meer invloed krijgen op het bestuur. In 1795 brak de Franse tijd aan, waarmee in heel Nederland de beginselen van vrijheid, gelijkheid en broederschap werden ingevoerd. Op 4 mei 1809 bracht koning Lodewijk Napoleon een bezoek aan Deventer. Deventer werd in 1851 een gemeente in de zin van de gemeentewet uit 1848. Na de invoering van de vestingwet (1874) werden de Nederlands steden ontheven van hun plicht om hun vestingwerken te onderhouden en mocht ook het tot die tijd direct buiten de oude vesting vrij te houden schootsveld bebouwd worden. De eerste wijken die hier eind 19e eeuw ontstonden waren de Molenbelt en de Ossenweerd. De eerste industrie werd gevestigd aan de zuidoostkant van de oude vesting, langs de spoorlijn en de oude haven, en wat later ook aan de noordwestzijde langs de IJssel.\nTijdens de Tweede Wereldoorlog werd Deventer verschillende malen door de geallieerden gebombardeerd, met honderden burgerslachtoffers als gevolg. Van de circa 11.000 woningen bleven er slechts 2500 onbeschadigd. Met name het gebied rond de strategisch belangrijke bruggen werd door bommen getroffen; ook het historisch stadscentrum liep daarbij grote schade op. Veel schade veroorzaakten ook neerstortende Duitse V1-vliegende bommen. Deze werden ten oosten van de stad afgeschoten, waren bestemd voor Engeland, maar verlieten soms defect hun baan. In 1942 telde Deventer bijna 500 Joden van wie de meesten in het Noordenbergkwartier woonden. Een groot aantal van hen werd gedeporteerd en keerde niet terug. Vlak voor het moment van de daadwerkelijke bevrijding op 10 april 1945 vond in de stad het Twentol-drama plaats, waarbij zeven verzetsstrijders om het leven kwamen. Na de Tweede Wereldoorlog werd hard gewerkt aan de wederopbouw. Naast de bruggen voor het weg- en spoorvervoer werd een sluis aangelegd, de Prins Bernhardsluis, om zo de binnenvaart te bevorderen. Sinds 1951 verbindt deze de IJssel met het basiskanaal.\nVanwege de politieke verhoudingen werd Deventer in de 20e eeuw door sommigen 'Moskou aan de IJssel' genoemd. De bevolking bestond tot in de jaren zeventig voor een groot deel uit arbeiders die werkzaam waren in de grote textiel-, metaal-, en andere fabrieken.\nEind jaren vijftig had de bebouwing de grenzen van de gemeente bereikt. In 1960 werd voor verdere uitbreiding daarvan het deel van de gemeente Diepenveen geannexeerd dat nu de wijken Keizerslanden, Borgele en de Platvoet, alle drie gerealiseerd in de jaren zestig, beslaat; alles bij elkaar grofweg het gebied tot aan (bewesten) de Zandwetering.\nNadat eind jaren zestig een plan om de stad uit te breiden over de IJssel, het zogeheten Dubbelstadplan, niet haalbaar werd geacht, richtte Deventer zijn blik weer naar het oosten: in 1974 werd wederom een deel van Diepenveen geannexeerd. Op 1 januari 1999 werd de gemeente Diepenveen opgeheven en bij Deventer gevoegd. Op 1 januari 2005 gebeurde hetzelfde met de gemeente Bathmen.\nGeografie.\nStadsparken.\nWorpplantsoen.\nHet buitendijks aan de IJssel gelegen Worpplantsoen is een van de oudste stadswandelparken van Nederland. Het gebied aan de westkant van de rivier was al in 1578 langs paden en wegen beplant met bomen. In de 17e eeuw ontstonden er steeds meer hoven (tuinen), compleet met tuinhuisjes. In 1699 werd voor het eerst melding gemaakt van een plantage (park) aan de IJsseloever. Ook waren hier herbergen en uitspanningen gevestigd. Nadat de Fransen het park en de bebouwing in 1813 hadden verwijderd, werd een nieuw park aangelegd. In het tuinengebied wat verder van de rivier verrees geleidelijk aan een woonwijk met de naam \"De Hoven\". In het park staat een muziekkoepel. In de zomer vinden er optredens en evenementen plaats en wordt er gepicknickt en gebarbecued.\nRijsterborgherpark.\nHet Rijsterborgherpark staat in Deventer algemeen bekend als het \"Oude Plantsoen\". Het is gelegen aan de voormalige buitengracht tussen spoorbaan en binnenstad. De aanleg vond plaats nadat in de 19e eeuw de Deventer vestingwerken waren ontmanteld, maar daarvoor was er al sprake van een \"wandeling\" (een wandelpad) ter plaatse. Het park werd rond 1880 ontworpen door de bekende landschapsarchitect Leonard Springer. Tussen het groen staan op een aantal plaatsen kunstwerken, een \"Vogeleiland\" met allerhande pluimvee, een paviljoen en een muziekkoepel. Het Rijsterborgherpark is een rijksmonument.\nNieuwe Plantsoen.\nHet Nieuwe Plantsoen is na 1893 bij de aanleg van de Deventer waterleiding ontstaan als waterwingebied. Ook deze parkaanleg werd ontworpen door L. Springer. Het park herbergt een drinkwaterpompstation en door het park verspreid liggen pompkelders met de opening een meter boven het maaiveld, de zogenoemde 'molshopen'. Van een diepte van 80-125 meter wordt hier jaarlijks 1,5 miljoen kubieke meter zuiver water opgepompt. Ook staat er sinds 1893 een karakteristieke uit baksteen opgetrokken watertoren. In de jaren zestig van de 20e eeuw werd het park uitgebreid met een hertenkamp. Het parkbos had lang te lijden van achterstallig onderhoud maar begin 21e eeuw is hiervan veel goedgemaakt.\nGooikerpark.\nDe aanleg van het \"Gooikerspark\", gelegen tussen de nieuwe oostelijke woonwijken van het stadsdeel Colmschate, kwam in 2010 gereed. Het is ongeveer 18 hectare groot. Een belangrijk onderdeel vormt het natuur- en milieueducatiecentrum 'De Ulebelt' met kinderboerderij en natuurspeelplaats.\nZandweteringpark.\nIn 2011 werd begonnen met de aanleg van een park op het hoogspanningskabeltraject tussen de Zandwetering en de locatie voor de nieuwe woonwijk Steenbrugge ten noorden van de stad. Deze 45 hectare grote 'parkrandzone' sluit aan op het wijkpark van het Wezenland en het 150 jaar oude en zeven hectare grote 'Steenbruggerbos'. Het park bevat onder meer een heuvel met amfitheater, een boomgaard, speelgelegenheid en betonnen wandel- en fietspaden. Ongeveer dertien hectare heeft tevens de functie van waterbergingsgebied.\nNatuurgebieden.\nRond de stad ligt een aantal kleine en middelgrote natuurgebieden. Aan de westzijde van de IJssel ligt het in 1995 ontwikkelde en in 2015 voor een grotere capaciteit van de IJssel grotendeels vergraven uiterwaardengebied \"Ossenwaarden\". In het oosten zijn er het voormalige militair oefenterrein \"Wechelerveld\" en het nabij het Overijssels Kanaal rond de \"Douwelerkolk\" gelegen overblijfsel van voormalig landgoed \"De Wijtenhorst\". De uiterwaard nabij Diepenveen is rond 2013 in verband met het project Ruimte voor de rivier omgevormd tot een extensief gebruikt agrarisch terrein en natuur- en recreatiegebied. Van deze \"Keizerswaarden\" bij het landgoed Rande is de sterk vergrote \"Munnikenhank\", die doorloopt tot aan natuurgebied \"Hengforderwaarden\" bij Olst, een belangrijk onderdeel.\nKleinere parken zijn de 'Jan Luykenkolk', het 'Wezenlandpark', het 'Godebaldpark' en 'Park Braband'.\nWater.\nDe nederzetting Deventer is gesticht op een rivierduin aan de IJssel. Deze rivier heeft in de loop der eeuwen een grote rol gespeeld voor de stad, vanwege de handel die deze waterweg meebracht. In 1241 had de stad de Katentol in erfpacht gekregen van het stift Elten. Deze tol, die is genoemd naar het Katerveer onder Zwolle, moest in het Deventer tolhuis bij de Zandpoort worden betaald, en leverde in de middeleeuwen veel geld op.\nDe IJssel leverde door de eeuwen heen ook veel problemen op, omdat zij vaak buiten haar oevers trad. Deventer heeft een waterkering, maar de Welle ('wal', de naam van de straat over de kade) staat met hoogwater geregeld onder water. Door dijkdoorbraken van de IJssel zijn in en rondom de stad kolken ontstaan, zoals de Douwelerkolk en de Klinkenbeltskolk.\nNaast de IJssel kent Deventer nog een aantal wateren. De Schipbeek is een deels in opdracht van de stad gegraven beek die in Duitsland ontspringt en bij Deventer in de IJssel uitmondt. In vroeger tijd was de beek bevaarbaar, waardoor onder meer hout en Bentheimer zandsteen aangevoerd kon worden. Een andere waterweg die voor de scheepvaart werd aangelegd en in Deventer in de IJssel uitmondt is een zijtak van het Overijssels kanaal, waardoor Deventer in verbinding kwam met een groot kanalenstelsel door Overijssel. Het is halverwege de 19e eeuw gegraven en in 1858 geopend.\nTen oosten van Deventer begint in de Gooiermars de al in de 13e eeuw gegraven Zandwetering. Zij werd aangelegd om overtollig water af te voeren dat door bedijking van de rivier niet meer rechtstreeks in de IJssel kon vloeien. Het gedeelte bij de stad kreeg daarbij in de 21e eeuw steeds meer een functie als waterberging en natuur- en recreatiegebied. De Zandwetering vormt voor een groot deel de noordelijke grens van de 20e-eeuwse bebouwing van de stad Deventer.\nWijkoverzicht.\nDe stad Deventer is bestuurlijk opgedeeld in vijf stadswijken. Hieronder volgt een korte weergave van deze vijf stadsgedeelten en de beschrijving van een aantal daarin gelegen wijken en buurten. Wijk 6 is het buitengebied van de gemeente Deventer met daarin een aantal dorpen en buurtschappen.\nWijk 1.\nDe Binnenstad (het stadscentrum) en de wijk De Hoven, ook wel de Worp genoemd, vormen samen Wijk 1. De Hoven is de enige wijk van Deventer aan de westelijke kant van de IJssel.\nDe Hoven.\nNadat in 1605 de vestingwerken rond de stad Deventer werden uitgebreid raakten de Deventer burgers hun tuin- en koolhoven kwijt. Deze waren toen gelegen voor de Noordenbergpoort en Brinkpoort. In 1621 werden aan de westelijke kant van de IJssel nieuwe hoven aangelegd. Het waren vierkante stukken grond van 200 bij 200 Rijnlandse voet, dat is ongeveer 62,5 bij 62,5 meter. Van oost naar west waren er paden aangelegd tussen de tuinen, op veel hoven stond een tuinhuis of theekoepel. Het huidige stratenpatroon volgt nog steeds deze in 1621 aangelegde paden. Vanaf eind 19e eeuw werden er steeds meer tuinen met woningen bebouwd.\nWijk 2.\nWijk 2 bestaat uit Zandweerd-Zuid, de Driebergenbuurt en het Rode Dorp, Voorstad Centrum, Voorstad Oost en Bekkumer. De buurten zijn ontstaan na het vervallen van de Vestingwet in 1874. De buurten zijn ten noorden van de spoorlijnen naar naar Apeldoorn en Arnhem aangelegd en vormen als het ware een schil om de binnenstad. Wijk 2 wordt dan ook wel de 'Oude Schil' genoemd.\nRode Dorp.\nHet Rode dorp is een woonwijk die grotendeels tussen 1914 en 1916 werd gebouwd naar ontwerp van de architect J. Haga. Ze is ruwweg gelegen tussen de Boxbergerweg, de Diepenveenseweg, de Hoge Hondstraat en de spoorlijn Deventer-Zwolle. De wijk telde na voltooiing zo'n 680 woningen, waarvan zo'n 110 met winkel of ander bedrijfje aan huis. Een groot gedeelte heeft rood gekleurde pannendaken, vandaar de naam. Het zijn naar huidige maatstaven kleine rijtjeshuizen en bijna allemaal huurwoningen. In 2019 woonden er ongeveer 2600 mensen, waarvan 43.7% met een migratieachtergrond.\nNa opheffing van de Vestingwet in 1874 kon men in de gemeente Deventer buiten de oude stad woningen beginnen te bouwen voor de in krotten aan sloppen en gangen behuisde arbeidersklasse. De eerste woningen verrezen uit particulier initiatief, maar vanaf 1913 werden op de Deventer Enk de grotere complexen van de \"\"Vereniging tot Verbetering van den Woningtoestand in de gemeente Deventer\" en de \"Gemeentelijke woningstichting\"\" gebouwd. De gemeente sloot voor de financiering een hypotheek af met een looptijd van vijfenzeventig jaar.\nIn 1974 werd een forse renovatie voltooid. Onder meer werd aan de achterzijde van veel huizen een nieuwe keuken plus natte cel en een schuurtje gebouwd. De wijk was in 2012-13 weer aan een opknapbeurt toe. In tegenstelling tot verschillende andere arbeiderswijken in de gemeente Deventer is het Rode Dorp niet gesloopt maar werden daken en gevels ge\u00efsoleerd en veel achterstallig onderhoud uitgevoerd.\nWijk 3.\nOok ten oosten van de oude binnenstad werd na het vervallen van de Vestingwet een aantal woonbuurten gebouwd. De buurten die onder Wijk 3 vallen zijn de Raambuurt, Buitengracht, Knutteldorp, Pothoofd, Hoornwerk, Bergweide, Deltabuurt en de Rivierenbuurten.\nKnutteldorp.\nKnutteldorp werd aangelegd op een stuk grond dat voordien dienstdeed als verdedigingswerk. De aanleg vond plaats tussen de jaren 1921 en 1930 in opdracht van de \"Vereeniging tot Verbetering van den Woningtoestand\". Het dorp is ontworpen in een tuindorp-concept door architect W.P.C. Knuttel en telde destijds 334 arbeiderswoningen. De toegangspoorten gelden als belangrijkste uiterlijke kenmerk van het dorp. De meeste bewoners van Knutteldorp waren aanvankelijk arbeiders die werkten in de fabrieken van de Raambuurt. De 'dorpelingen' hadden een eigen identiteit, die afweek van de oorspronkelijke 'Deventenaar'. Dat werd mede bevorderd doordat Knutteldorp zijn eigen winkels en voorzieningen had. Het Knutteldorp ligt ingeklemd tussen Pothoofd, Raambuurt en het Havenkwartier, dat onderdeel is van het bedrijventerrein Bergweide. Vanaf de jaren zeventig is het dorp grondig gerestaureerd. Vanaf 1994 zijn bijna alle huizen in Knutteldorp afgebroken en zijn er nieuwe huizen gebouwd, waarbij het oorspronkelijke stratenplan is gehandhaafd. Het enige bouwwerk dat is blijven staan is het poortje tussen de Almensestraat en het Bellendonkplein.\nPothoofd.\nTen zuiden van het centrum, ingeklemd tussen de IJssel, de Raambuurt en Knutteldorp, ligt de buurt het Pothoofd. Vroeger was dit een overslagkade, nu staan er zes appartementenflats van de Belgische architect Jo Crepain. Het stratenpatroon is flink veranderd. Er hebben ooit grote kranen en silo's gestaan en er was een spooremplacement. Van hier vertrokken stoomtrams naar Zutphen, Borculo en Emmerich. Het stationsgebouw, nu het wijkgebouw van Speeltuinvereniging 'Wijk16', is een van de weinige bouwsels daar nog naar verwijzen. Tijdens de 19e eeuw is door de overslag van graan uit Amerika op het Pothoofd als adventiefplant de Kleine teunisbloem terechtgekomen. In Deventer werd deze bloem daarom pothoofdplant genoemd. Sindsdien kennen men in de plantkunde de term pothoofdplant voor een onopzettelijk van elders aangevoerde soort. De dichter Jac. van Hattum ontleende er in 1936 de titel van zijn po\u00ebziebundel \"De pothoofdplant\" aan. Ook Jac.P.Thijsse, bestempelde als medeauteur van \"Heijmans, Heinsius en Thijsse's ge\u00efllustreerde flora van Nederland\", de eerste uitgave van een flora in Nederland (1898), reeds planten die door menselijk toedoen verschenen op plekken als havens en spoorweglocaties, als \"Pothoofdplanten\".\nWijk 4.\nWijk 4 bestaat voornamelijk uit naoorlogse woonwijken. Dit zijn Zandweerd-Noord, Borgele-Platvoet, Tuindorp en Keizerslanden met de deelwijken Landsherenkwartier en Oranjekwartier. Alleen de Ziekenhuisbuurt is ouder.\nWijk 5.\nNa de annexatie van grondgebied van de voormalige gemeente Diepenveen werd het grootste deel van Wijk 5 gebouwd. De wijk bestaat uit Colmschate-Zuid (Dorp Colmschate, Snippeling, Veldpape, Oxerhof, Bannink, Colmschater Enk, Bramelt, Roessink, Essenerveld en Swormink), Colmschate-Noord (Het Oostrik, Blauwenoord, Groot Douwel, Klein Douwel) en de Vijfhoek (Op den Haar, Steinvoorde, Graveland, Jeurlink, Fetlaer, Spikvoorde en Spijkvoorderenk).\nCultuur.\nTaal.\nNet zoals andere steden in Nederland heeft Deventer zijn eigen stadsdialect, het Deventers. Dit dialect wijkt iets af van het dialect dat in de regio gesproken wordt. Een van de verschillen is de brouwende uitspraak van de r, dit deelt het Deventers met het Zwols en Kampers, maar niet met het omliggende Sallandse platteland. Een verschil met de twee andere stadsdialecten is dat men in Deventer de h niet laat vallen. Er is dus geen sprake van de h-deletie. Er zijn ook andere verschillen, in Zwolle zegt men bijvoorbeeld h\u00f6ntien/huntien, en in Deventer hundjen (hondje). Ook het gebied ten westen van Deventer kent het woord hundjen. In de omstreken van Deventer maakt men verkleinwoorden met een umlaut+jen of (s)ken. In de rest van Salland doet men dat met een umlaut+(ch)ien. Het Deventers sluit daarmee aan op het Achterhoeks. Een ander verschil is dat als men het over het getal vijf heeft, men in Deventer vuuf zegt en in Zwolle vief.\nBezienswaardigheden.\nMonumenten.\nEen deel van Deventer is een beschermd stadsgezicht. Verder zijn er in de stad en de gemeente honderden rijksmonumenten:\nOok zijn er een aantal oorlogsmonumenten, zie:\nCentrum.\nDeventer is een bezienswaardige stad met een monumentaal centrum. Het middelpunt van de binnenstad wordt gevormd door de Brink, een langgerekt marktplein omzoomd door bomen en terrassen. Het herbergt diverse monumentale panden en objecten. Een blikvanger op het plein is de Waag, een laatgotisch waaggebouw uit 1528 waar nu Museum De Waag is gehuisvest, het voormalige Historisch Museum Deventer. Midden op het plein staat de Wilhelminafontein, die in 1898 bij een Deventer ijzergieterij gemaakt is. Ze werd geplaatst ter ere van de inhuldiging van koningin Wilhelmina \u00e9n de aanleg van de stadswaterleiding. Voor het Penninckshuis, de toegang tot de achter de monumentale panden verborgen doopsgezinde kerk bevindt zich een standbeeld van Albert Schweitzer; de bekende tropenarts en zendeling heeft tijdens zijn leven meermalen het orgel van de Lebuinuskerk bespeeld. Aan het plein bevinden zich verder veel horecagelegenheden.\nReligieuze gebouwen.\nDe bekendste kerk van Deventer is de Lebuinuskerk, een laatgotische kerk met romaanse (11e-eeuwse) delen en een torenkoepel uit 1612-1613 naar ontwerp van Hendrick de Keyser. Tegen de Lebuinuskerk aan ligt de Oude Mariakerk, die eind 13e eeuw gebouwd werd, maar al sinds 1591 niet meer als kerk in gebruik is. Het is nu een ru\u00efne waarvan nog \u00e9\u00e9n zijbeuk intact is, deels verscholen achter huizen en winkeltjes.\nDe gotische Sint-Nicolaas- of Bergkerk, met twee romaanse westtorens, uit ca. 1200 staat op het hoogste deel van het middeleeuwse Bergkwartier, dat op een oude rivierduin gebouwd werd. Deze kerk fungeert als concert- en expositieruimte. Het 15e-eeuwse Buiskensklooster is een voormalig zusterhuis van de Zusters van het Gemene Leven, een groep volgelingen van Geert Grote en de Moderne Devotie. Nu is het in gebruik als stadsarchief en bibliotheek en heeft het een toegankelijke kloostertuin.\nAndere bijzondere godsgebouwen in de stad zijn de Broederenkerk, van oorsprong een kloosterkerk uit de 14e eeuw, de door Aldo van Eyck en zijn echtgenote ontworpen Maranathakerk van de Molukse gemeenschap en de Grote Synagoge, een eind-19e-eeuws gebouw in Moorse stijl. De klassiek uitgevoerde Merkez Moskee uit 2003 aan de Smyrnastraat is sinds 2013 een van de eerste in Nederland waarvan dagelijks de oproep tot gebed te horen is.\nAndere gebouwen.\nEen andere bezienswaardigheid is het Stadhuis van Deventer aan het Grote Kerkhof, tegenover de Lebuinuskerk, gevestigd in een 17e-eeuws pand met een middeleeuwse kern. Het naastgelegen opvallende Landshuis maakt daar sinds de jaren 80 van de 20e eeuw ook onderdeel van uit. Aan hetzelfde plein bevindt zich ook de Latijnse school, een gebouw dat van de 15e tot de 19e eeuw als zodanig in gebruik is geweest is. De Proosdij in de Sandrasteeg is het oudste stenen woonhuis (uit omstreeks 1130) van Nederland.\nDe Bolwerksmolen uit 1863, een houtzaagmolen, bevindt zich aan de overkant van de IJssel bij de Wilhelminabrug en werd in 2006 geheel herbouwd. Uit de negentiende eeuw stamt ook de watertoren, die in 1893 in neorenaissancistische stijl gebouwd werd in het Nieuwe Plantsoen en in 2022 nog in gebruik is als watertoren.\nWijken.\nHet Bergkwartier is een van oorsprong middeleeuws stadsdeel met veel gerestaureerde woonhuizen en winkels. In 2007 werd een huizenrij aan de Walstraat doorbroken om een loopdoorgang naar het nieuwe winkelcomplex Het Boreel te maken. Hierbij stuitte men op resten van een oude stadsmuur met tufstenen toren, daterend uit de 13e eeuw. Daarnaast werden er twee kleinere traptorens gevonden. Het geheel werd begin november 2009 helemaal opgegraven.\nNet buiten de voormalige Bergpoort ligt de Raambuurt, een 19e-eeuwse industriewijk. Hier was onder andere de ijzergieterij Nering B\u00f6gel gevestigd. Een voormalige graansilo is in gebruik als depot voor archeologische vondsten. Tussen de verkeersbrug en de spoorbrug loopt langs de IJssel de deels verlaagde Wellekade. Deze voormalige havenkade telt een aantal aanlegsteigers en een wandelpad langs de IJssel.\nMusea en galerie\u00ebn.\nHet gemeentelijke Historisch Museum Deventer bestond van 1914 tot 2014. De organisatie van exposities op historisch en cultureel gebied werd daarna in handen gelegd van de nieuwe stichting Deventer Verhaal. Nu is Museum De Waag gevestigd in hetzelfde pand, namelijk de Waag aan de Brink. Het museum exposeert afwisselend archeologische vondsten, schilderijen en zilverwerk. Ook zijn er driedimensionale reconstructies en relicten van de industri\u00eble geschiedenis van Deventer te zien. Het museum toont vooral pronkstukken uit de \"Deventer Collectie\" die de laatste honderd jaar en nog langer geleden bijeen gebracht is.\nHet Speelgoedmuseum is gevestigd aan de Brink nabij de Waag. Het heeft uit blik gemaakt mechanisch speelgoed in de collectie.\nHet Kunstenlab organiseert tijdelijke exposities van hedendaagse kunst, in eigen expositieruimtes en in de openbare ruimte. Daarnaast is het een kunstuitleen, een servicebureau voor kunstenaars en bemiddelt het in atelierruimte. Het Kunstenlab is sinds 2017 gevestigd in het Havenkwartier, een herontwikkelingsgebied waar de gemeente Deventer ruimte biedt aan onder andere ateliers, cultuur- en mediabedrijven en experimentele initiatieven in architectuur.\nHet Etty Hillesum Centrum is een expositie- en herinneringscentrum betreffende de plaats die de Joodse gemeenschap tot de Tweede Wereldoorlog innam in de stad Deventer. Het is ook een plek voor culturele, educatieve en ontmoetingsactiviteiten gericht op verdraagzaamheid en vrijheid. De inspiratiebron daarbij is het leven en werk van Etty Hillesum. Het centrum is gevestigd in een voormalige synagoge aan de Roggestraat.\nBibliotheken.\nDeventer heeft een openbare bibliotheek en leeszaal aan de Stromarkt in het centrum van de stad, er zijn steunpunten in de rest van de gemeente. Ook de Stadsarchief en Athenaeumbibliotheek aan het Klooster, de oudste stadsbibliotheek van Nederland, maakt er deel van uit.\nGrote evenementen.\nDeventer kent enkele landelijk bekende evenementen, met name de Deventer Boekenmarkt en het Dickens Festijn. De boekenmarkt wordt gehouden op de eerste zondag van augustus gehouden aan de IJsselkade en op andere straten en pleinen. Het is de grootste boekenmarkt van Europa. Tijdens het Dickens Festijn is de oude binnenstad voor een belangrijk deel ingericht in 19e-eeuwse stijl en wordt het bevolkt door personages uit de verhalen van Charles Dickens.\nOp de avond voor de boekenmarkt vond Het Tuinfeest plaats, een openlucht po\u00ebziemanifestatie in de binnenstadstuinen. Sinds 2022 is dit vervangen door 'Po\u00ebziefestival DichterBij' in theater Mimik. Deventer op Stelten is een straattheaterfestival door het hele centrum met tientallen deelnemende groepen en honderden voorstellingen, deels op stelten.\nDe \"Deventer Zomerkermis\" wordt begin juni gedurende een week gehouden en is de grootste in Oost-Nederland. De jaarlijkse \"Goede Vrijdagmarkt\" gaat terug tot de middeleeuwen en trekt ook veel bezoekers uit de regio. Sinterklaas houdt zijn laatste jaarlijkse offici\u00eble intocht traditioneel op 5 december in Deventer.\nDe Gulden Adelaar, een gemeentelijke cultuurprijs, wordt eenmaal per twee jaar uitgereikt. De 'Deventer Promotieprijs' voor de opvallendste bijdrage aan de vermarkting van het merk 'Deventer' wordt jaarlijks uitgereikt.\nSport en recreatie.\nDeventer kent een aantal zeer oude sportverenigingen. De \"Deventer IJsclub\" werd opgericht in 1849 en is de oudste ijsclub van Nederland. De oudste nog bestaande veldsportvereniging is Koninklijke UD uit 1875. Verder behoren ook atletiekvereniging \"A.V. Daventria 1906\", de Deventer Hockey Vereniging van 1913 en Roei- en Zeilvereniging Daventria die werd opgericht in 1884 tot de oudste verenigingen van Nederland op hun gebied. Worstelvereniging \"K.D.O. Deventer\" bestaat sinds 1913.\nVoetbalclub Go Ahead Eagles komt uit Deventer. De club werd vier keer kampioen van Nederland. Het stadion van de club is De Adelaarshorst, dat als een van de weinige stadions van een Nederlandse betaaldvoetbalclub nog in een woonwijk ligt. In 2015 werd het stadion, waarvan de bouw begon in 1922, ingrijpend gerestaureerd.\nHet in 1993 geopende sport- en recreatiecentrum De Scheg, met onder meer een kunstijsbaan en een zwembad, is een centrum voor binnensporten. Vanwege de komst van de semi-overdekte ijsbaan werd het IJsselstadion in 1992 gesloten. Op die baan zijn diverse Europese- en Wereldkampioenschappen allround schaatsen gehouden. Sinds 2011 is de ijsbaan van De Scheg geheel overdekt met een tentdakconstructie.\nDwars door Deventer loopt de Europese wandelroute E11, ter plaatse beter bekend als Marskramerpad. De route komt van de richting Wilp en komt via het pontje over de IJssel bij De Worp in het centrum. De route verlaat de stad via het noorden richting Diepenveen.\nEten en drinken.\nEen traditionele lekkernij is de Deventer koek.\nEconomie.\nDe Deventer economie is van oudsher bekend vanwege de uitgeverijen. Diverse grote uitgeverijen en drukkerijen hebben een vestiging in Deventer, waaronder Wolters Kluwer en tot 2019 Roto Smeets. Bekende van oorsprong Deventer bedrijven zijn Bussink, maker van de Deventer koek, beddenfabrikant Auping en koffiebranderij Ten Have. Andere grote bedrijven die een vestiging hebben in Deventer zijn AkzoNobel en Nefit.\nWinkels en markten.\nEr zijn vele winkels en uitgaansgelegenheden in het uitgestrekte centrum rondom het grote stadsplein de Brink. Bekende Deventer winkelstraten zijn de Walstraat, de Lange Bisschopstraat (de Lange B.), de Korte Bisschopstraat (de Korte B.), de Kleine Overstraat, de Grote Overstraat, de Smedenstraat en de Nieuwstraat. Vlak bij het centrum ligt het nieuwe complex De Boreel, waarin winkels die grote vloeroppervlaktes vragen, in gehuisvest zijn. De bedoeling is om dit complex via de oude Walstraat met het centrum te verbinden. De koopavond in het centrum is op donderdag. Verspreid door de stad liggen verschillende andere grotere en kleinere winkelcentra. Omliggende dorpen hebben hun eigen winkelaanbod. Alle winkelcentra buiten het centrum van Deventer houden de koopavond op vrijdag. Deventer heeft 16 koopzondagen per jaar zowel voor de binnenstad als voor de winkelcentra in de wijken. De meeste supermarkten zijn iedere zondag geopend.\nOmdat Deventer een echte handelsstad was waren er vroeger veel locaties binnen de grachten waar markten werden gehouden. Straatnamen herinneren daar nog aan. Zo is er de \"Nieuwe Markt\" (groenten en fruit), \"Stromarkt\" (hooi en stro) en de \"Houtmarkt\" (hout). Op de \"Kleine Poot\" was de botermarkt, waarvan het gebouwtje nog bestaat. Daarnaast vonden op de \"Brink\" grote jaarmarkten plaats. Buiten de grachten ontstonden ook markten, zoals onder andere de handel in vee op de \"Beestenmarkt\".\nTegenwoordig zijn er nog diverse weekmarkten in Deventer, zowel in het centrum als in de buitenwijken.\nBedrijventerreinen.\nHet grootste bedrijventerrein van Deventer is bedrijventerrein \"Kloosterlanden\". Op het bedrijventerrein zijn ongeveer 300 bedrijven gevestigd. Het oudste bedrijventerrein is daarentegen het bedrijventerrein \"Bergweide\", dat in de jaren 1920 werd aangelegd en waar de Nieuwe Haven die 1927 in gebruik kwam met onder meer het Havenkwartier deel van uitmaakt. Het Havenkwartier is na de Tweede Wereldoorlog sterk ontwikkeld doordat het een betere verbinding kreeg voor binnenvaartschepen naar de IJssel toe. Aan het einde van de 20e eeuw verpauperde het bedrijventerrein, waarna al vele plannen gemaakt zijn om het gebied te herstructureren of te herindelen. Op het gehele bedrijventerrein Bergweide zijn ongeveer 150 bedrijven gevestigd.\nHet jongste bedrijventerrein van Deventer is \"Handelspark De Weteringen\". Dit is gelegen nabij de afslag Deventer-Oost van de Rijksweg A1 en telt ongeveer 75 bedrijven. Er zijn vergevorderde plannen voor een bedrijventerrein ten zuiden van de A1. Eind 1999 ging daartoe Epse-Noord, een deel van de toenmalige buurgemeente Gorssel, over naar Deventer. Het in de jaren daarna danig verrommelde agrarische gebied werd voorbereid voor de komst van \"Bedrijvenpark A1\". De Raad van State gaf er in januari 2012 groen licht voor. Begin 2013 werd gestart met de aanlegwerkzaamheden voor het bedrijventerrein; per oktober 2014 waren twee kavels op het terrein verkocht. In dit gebied is onder meer een vestiging van horecabedrijf Van der Valk gepland en direct ten noorden ervan, langs de A1, zijn in de zomer van 2015 twee windturbines gebouwd (Windpark Kloosterlanden). Plannen voor een bedrijventerrein op het Linderveld in het buitengebied ten noorden van Deventer stuitten op een veto van de Raad van State.\nKantoren.\nDe gemeente Deventer onderscheidt drie kantorenzones. De grootste is kantorenlocatie \"Hanzepark\" vlak bij de A1, dit kantorenpark is gerealiseerd in de jaren negentig en is 12 hectare groot. Naast het Hanzepark is de \"Zuid-as\" een kantorenzone. Deze loopt van ongeveer het station van Deventer langs het Havenkwartier naar de A1. Onder andere de Gasunie heeft er een kantoor staan, er staat het grote en kleurrijke bedrijvenverzamelgebouw l'Arc en ciel door I'M Architecten, het bedrijvenverzamelgebouw Hanze Staede in organische bouwstijl door architect Max van Huut, en het utiliteitsgebouw van verpakkingsbedrijf Ardagh. De derde kantorenstrook is de \"As binnenstad - Colmschate\" en volgt de provinciale weg 344. In 2016 stond 23% van de totale kantoorruimte in Deventer leeg.\nMedia.\nDeventer kende tussen 1837 en 1926 het weekblad \"Deventer Courant\". Vanaf 1885 verscheen het \"Deventer Dagblad\", dat sinds 2003 verder ging als katern van het regionale dagblad \"de Stentor\". \"Deventer Post\" en \"De Stedendriehoek\" (Deventer-Apeldoorn-Zutphen e.o.) zijn wekelijkse huis-aan-huisbladen.\nDe lokale omroep is Salland1 (radio en tv). Daarnaast is er een commerci\u00eble tv-kanaal Salland TV en een commerci\u00eble radiozender Koekstad Radio. \nGrote delen van de film \"A Bridge Too Far\" zijn in 1976 opgenomen in en bij Deventer.\nOnderwijs.\nBasisonderwijs.\nDeventer kent basisscholen van uiteenlopende signatuur, van openbaar tot bijzonder onderwijs zoals confessioneel onderwijs (op godsdienstige of levensbeschouwelijke grondslag): protestants, katholiek, evangelisch, interconfessioneel en islamitisch onderwijs; alsook algemeen bijzonder onderwijs: montessori-, dalton- en vrijeschoolonderwijs. Ook is er speciaal onderwijs. Het merendeel van de openbare basisscholen valt onder de Stichting Openbaar Primair Onderwijs Deventer (OPOD); het merendeel van de christelijke basisscholen valt onder de bovenregionale Stichting Varietas (voorheen Quo Vadis).\nVoortgezet onderwijs.\nHet Etty Hillesum Lyceum is een scholengemeenschap voor het voortgezet onderwijs die onderdeel uit maakt van de Stichting Carmelcollege. Het is in 2000 ontstaan na een fusie van drie scholengemeenschappen, te weten de Alexander Hegius Scholengemeenschap (openbaar), Christelijke Revius Scholengemeenschap (protestants-christelijk) en het Geert Groote College (katholiek). Het lyceum heeft zes vestigingen:\nHet lyceum telt 5.319 leerlingen en 520 medewerkers.\nVan ca. 1150 tot 1848 kende Deventer een Latijnse School, die in het begin als kapittelschool aan de Lebuinuskerk verbonden was. Het gebouw aan de Grote Kerkhof 5-6 waar de school vanaf de tweede helft van de 15e eeuw in gevestigd was is sinds 1968 een rijksmonument.\nLager en middelbaar beroepsonderwijs.\nIn 1999 werd Aventus (voorheen ROC Aventus) opgericht voor het middelbaar beroepsonderwijs. Scholen van dit regionale opleidingsconglomeraat zijn in Deventer gevestigd aan de Middelweg en de Holterweg.\nIn 1905 werd in Deventer de eerste vrouwenarbeidsschool van Nederland opgericht. Het was als school voor huishoudonderwijs de tegenhanger van de al bestaande ambachtsschool voor jongens. Meisjes werden er aanvankelijk met name opgeleid tot dienstbode of naaister, leervakken waren onder meer: nuttige handwerken, hand- en machinenaaien, patroontekenen, knippen, breien, stoppen, kostuumnaaien, tekenen, boekhouden, strijken, wassen en koken. Vanaf 1925 was de opleiding gevestigd in een speciaal gebouwd complex aan Diepenveenseweg 136. Het schoolgebouw bleef tot 2010 in gebruik, laatstelijk als ZMOK-school. In 2019 kreeg het een woonbestemming.\nHoger onderwijs.\nSaxion (voorheen Saxion Hogescholen) is sinds 1998 een voortzetting van onder meer Hogeschool IJselland die in 1986 te Deventer werd opgericht.\nIn 1912 werd de Middelbare Koloniale Landbouwschool opgericht, voortgesproten uit de Rijkslandbouwschool Wageningen. Nadat de dekolonisatie zijn intrede deed werd de naam gewijzigd in Tropische Landbouwschool. In 1957 werd de school omgevormd tot de Rijks Hogere School voor Tropische Landbouw. Na een fusie met opleidingen uit Boskoop, Wageningen en Velp werd het de Internationale Agrarische Hogeschool Larenstein. De school was gevestigd aan de kruising Ceintuurbaan/Brinkgreverweg, Het gebouw kreeg in 2018 een woonbestemming.\nVan 1630 tot 1878 was er het Athenaeum Illustre, een zogeheten illustere school voor hoger onderwijs. De studies theologie, recht, letteren en geneeskunde werden er aangeboden. De school was eerst gevestigd in het voormalige Lamme van Dieseklooster en van 1836 tot aan de sluiting in een pand aan de Grote Poot dat daarna plaats zou bieden aan Soci\u00ebteit De Hereeniging.\nVerkeer en vervoer.\nVerkeerswegen.\nDeventer is per auto onder meer bereikbaar via de A1, N337, N344 en de N348.\nWaterwegen.\nAfvarend op de IJssel heeft Deventer een aantal havens:\nAchter de sluis ligt het industriehavencomplex, dat bestaat uit een basiskanaal met een arm naar het zuiden en het oosten. Die oostelijke arm staat in verbinding met het Kanaal Deventer-Raalte (ook dit is onttrokken aan de scheepvaart) en een doodlopend deel van de oude Schipbeek. Dit stuk is in gebruik als woonschepenhaven. Beide armen zijn 360 m lang en 60 m breed. De havens binnen de sluis zijn bevaarbaar voor schepen tot 2300 ton.\nVeerpont.\nBij km 944,9 vaart een fiets- en voetveer tussen het stadscentrum en woonwijk De Hoven. In de loop der jaren voeren er meerdere pontjes onder de naam 'Stokvis'. In 2021 kwam de 'Stad Deventer' in dienst, een nieuw gebouwde pont met elektrische aandrijving. Deze biedt ruimte aan honderd passagiers per overtocht. Het veer is continu te volgen via een webcam die de IJssel ter plaatse in beeld brengt.\nSpoorwegen.\nDeventer telt sinds 1989 twee treinstations, station Deventer en het voorstadstation Deventer Colmschate. Eerder heeft Deventer meerdere zogenoemde stopplaatsen gekend. De meeste daarvan zijn rond 1920 gesloten. Naast de huidige spoorverbindingen vanaf het treinstation Deventer, over de spoorlijnen Arnhem - Deventer - Zwolle, Apeldoorn - Deventer en Deventer - Almelo, bestond van 1910 tot en met 1935 een treinverbinding op de spoorlijn Deventer - Ommen. Deze werd ge\u00ebxploiteerd door de Overijsselsche Lokaalspoorweg-Maatschappij Deventer - Ommen (OLDO), maar moest vanwege concurrentie van de autobus de treindienst stoppen.\nIn de dienstregeling 2024 stoppen de volgende treinseries in Deventer:\nIJsselbruggen.\nDeventer telt drie bruggen over de IJssel. Van zuid naar noord zijn dit:\nEr zijn plannen voor een vierde brug op lange termijn. Deze zou ten noorden van de stad moeten komen.\nStads- en streekvervoer.\nIn de 19e en 20e eeuw was Deventer aangesloten op het uitgebreide tramnetwerk van de Achterhoek. De tramlijn tussen Deventer en Borculo werd van 1885 tot en met 1944 door de Geldersch-Overijsselsche Stoomtram Maatschappij (G.O.S.M.) en haar opvolgers ge\u00ebxploiteerd. Een andere trammaatschappij, de \"Tramweg Maatschappij Zutphen-Emmerik\", exploiteerde de tramlijn tussen Deventer en Zutphen. Het stond op het Pothoofd. Het was niet gecombineerd met het treinstation van Deventer omdat de trams te zwaar waren om over twee tussenliggende bruggen te rijden. Voor de trammaatschappij leek het niet winstgevend om twee bruggen te verstevigen, waardoor ze het Pothoofd als eindstation gebruikten. Na de Tweede Wereldoorlog zijn beide tramlijnen opgebroken.\nHet busvervoer wordt sinds eind 2022 verzorgd door EBS onder de naam \"RRReis\", met uitzondering van de lijnen uit de Achterhoek, die door Arriva worden verzorgd. De volgende buslijnen rijden vanaf Deventer busstation:"}
{"id": "10794", "revid": "231402", "url": "https://nl.wikipedia.org/wiki?curid=10794", "title": "1380", "text": "Het jaar 1380 is het 80e jaar in de 14e eeuw volgens de christelijke jaartelling."}
{"id": "10795", "revid": "7708", "url": "https://nl.wikipedia.org/wiki?curid=10795", "title": "Neuraal netwerk", "text": "Een neuraal netwerk is ofwel een groep van verbonden biologische neuronen (zenuwcellen), in het bijzonder in de vorm van het menselijk brein, ofwel een kunstmatig neuraal netwerk. Dit artikel gaat in meer algemene zin in op de relatie tussen beide begrippen.\nBiologische en kunstmatige neurale netwerken.\nBiologische neurale netwerken zijn opgebouwd uit zenuwcellen of \"neuronen\", die in het zenuwstelsel en in de hersenen met elkaar zijn verbonden via synapsen. In de neurowetenschap kunnen deze netwerken corresponderen met kleine groepjes neuronen, met een specifieke functie, of grotere gebieden in de hersenen met een meer algemene functie. \nKunstmatige neurale netwerken zijn opgebouwd uit kunstmatige eenheden of 'neuronen', die, aangestuurd door een computerprogramma, de eigenschappen van echte biologische neuronen nabootsen. Kunstmatige neurale netwerken kunnen voor twee doeleinden worden toegepast: om via simulatie meer inzicht te krijgen in biologische neurale netwerken, of om problemen op het terrein van kunstmatige intelligentie op te lossen.\nAchtergrond.\nKunstmatige neurale netwerken zijn ontworpen naar analogie van het biologische brein, m.a.w. het zijn zeer uitgebreide en onderling verbonden netwerken van 'neuronen'. Kunstmatige neurale netwerken zijn toe te passen in computersystemen. Een kunstmatig neuraal netwerk bestaat uit verscheidene (eventueel door software gesimuleerde) meestal zeer eenvoudige processors ('neuronen') met een hoge mate van onderlinge connectie, waarover simpele scalaire berichten verzonden worden. De interactie tussen de diverse onderling verbonden processors waaruit het netwerk bestaat is bovendien adaptief, zodat verbindingen tussen andere processors in het neurale netwerk kunnen ontstaan, kunnen worden versterkt, verzwakt of weer verbroken kunnen worden. Dit betekent dat een neuraal netwerk te 'trainen' is.\nVergelijking met het neuron.\nEen enkelvoudige processor uit een kunstmatig neuraal netwerk kan worden vergeleken met een biologisch neuron (zenuwcel). Een zenuwcel kan tienduizenden verschillende verbindingen met andere zenuwcellen hebben. Ieder neuron kan signalen genereren, afhankelijk van de ontvangen signalen, naar andere zenuwcellen. Deze signalen bestaan uit de aan- of afwezigheid van een elektrische potentiaal, en zijn van een korte duur (in de orde van 1 milliseconde). De manier waarop dit in een zenuwcel gebeurt is zeer overzichtelijk. Als de totale stimulatie van het neuron - de som van activerende en remmende impulsen die het via synapsen ontvangt van andere neuronen - een bepaalde drempelwaarde overschrijdt, 'vuurt' het neuron: het ondergaat een depolarisatiegebeurtenis (zie hiervoor ook neuron). Deze depolarisatie vindt dan via de uitgaande verbindingen van het neuron zijn weg naar alle neuronen waarmee het neuron via zijn uitgaande uitlopers verbonden is. Verbindingen tussen neuronen zijn, door de structuur van de synaps, eenrichtingverkeer: een uitloper kan een andere zenuwcel stimuleren (of remmen) maar niet zelf worden gestimuleerd of geremd door het vuren van het neuron dat het heeft be\u00efnvloed, hoewel het vurende neuron wel zelf weer uitlopers kan hebben die een invloed hebben op de cel waardoor het tot vuren werd aangezet.\nDoorgaans worden neurale netwerken software-matig gesimuleerd, waarmee deze op de \"gewone\" computer ontwikkeld en getest kunnen worden. Werkt een bepaalde architectuur van een neuraal netwerk goed, dan kan een geweldige versnelling van de berekeningen worden bereikt door deze in hardware uit te voeren.\nOnderdelen van een neuraal netwerk.\nEen neuraal netwerk kan bestaan uit een arbitrair aantal gesimuleerde neuronen (om van een netwerk te kunnen spreken is er natuurlijk wel altijd meer dan een neuron nodig). Deze neuronen kunnen in principe op alle denkbare manieren met elkaar worden verbonden, ieder neuron kan desnoods een connectie hebben met alle andere. Niettemin blijken in de praktijk bepaalde organisatievormen voor specifieke toepassingen beter te voldoen dan andere. Een typisch neuraal netwerk bestaat uit drie lagen neuronen: een ingangslaag, een tussenlaag en een uitgangslaag. Het aantal ingangsneuronen is gelijk aan het aantal ingangsvariabelen, het aantal uitgangsneuronen wordt bepaald door het aantal gewenste uitgangsposities. Een voorbeeld is patroonherkenning voor de letters van het alfabet: de ingangslaag zal hier bijvoorbeeld 256 neuronen hebben (voor 16 x 16 pixels), het aantal uitgangsneuronen zal 26 zijn, of 36 als ook cijfers herkend moeten worden. Het aantal neuronen in de tussenlaag ligt hier ergens tussenin en wordt door experimenteren bepaald. Neurale netwerken kunnen ook uit meerdere tussenlagen bestaan.\nFunctioneren.\nIeder neuron uit een bepaalde laag heeft verbinding met alle neuronen uit de laag ervoor. Iedere verbinding heeft een bepaalde overdrachtsfunctie, de som van alle ingangswaarden maal hun overdrachtsfunctie bepaalt de waarde van het neuron zelf. De overdrachtsfunctie geeft het 'gewicht' van de connectie aan, hoe sterk het signaal via die connectie aankomt bij het doelneuron, en kan positief (stimulerend) of negatief (remmend) zijn. Netwerken kunnen verschillende functies hebben. Zij kunnen gebruikt worden om informatie (bijvoorbeeld kennis) op te slaan, of om de opgeslagen informatie te transformeren of te veranderen. In het eerste geval spreekt men wel van een representatie, en in het tweede geval van een computatie. In netwerken opgeslagen informatie of kennis kan ook worden aangeleerd. Het 'trainen' van het netwerk gebeurt door het aanbieden van ingangswaarden met hun bijbehorende gewenste uitgangswaarden, en dan steeds door terugrekenen de overdrachtsfuncties bij te stellen. Meestal worden de overdrachtsfuncties geleidelijk bijgesteld, en bestaat een 'trainingssessie' uit vele (duizenden) iteraties. In het bovenstaand voorbeeld zal per letter een paar honderd voorbeelden aangeboden worden, of zoveel als nodig is. Een tweede stap in het leerproces is het aanbieden van nieuwe patronen en het controleren van het resultaat dat dat oplevert. Op die manier kan bepaald worden in hoeverre het netwerk 'volleerd' is, en hoe betrouwbaar de resultaten zijn. Uiteindelijk is voor ieder paar neuronen (A,B) in het netwerk een overdrachtsfunctie gedefinieerd, in het eenvoudigste geval een simpele co\u00ebffici\u00ebnt, die aangeeft hoe het vuren van A invloed heeft op B. Co\u00ebffici\u00ebnten worden vaak genormeerd (dat wil zeggen dat gezorgd wordt dat ze in het hele netwerk ergens tussen -1 en 1 liggen.)\nHet is mogelijk een neuraal netwerk te '\u00f3vertrainen', waarbij het op de bekende trainingsinput zeer goed reageert maar niet meer in staat is nieuwe inputs correct te categoriseren. Voor een goede werking van een netwerk dat blijvend lerend geconfigureerd is het soms nodig het net een poosje in vrijloop te zetten om dit effect tegen te gaan - de analogie met het 'dromen' van het menselijke brein heeft zich aan vele onderzoekers opgedrongen.\nHersenen en neurale netwerken.\nNetwerken van zenuwcellen in de hersenen bestaan uit lokale gebieden met clusters van zenuwcellen (ook wel knopen, cortex of grijze stof genoemd), en de korte of langere bundels van zenuwvezels die deze gebieden onderling verbinden en die samen witte stof worden genoemd. Voorbeelden van het laatste zijn het corpus callosum (hersenbalk) die de linker- en rechterhersenhelft met elkaar verbindt, en het cingulum dat de achterste en voorste delen van de hersenen met elkaar verbindt. Het totale patroon van neurale circuits wordt ook wel met de term neurale connectiviteit aangeduid. De term connectoom slaat op de complete kaart van neurale verbindingen van een bepaald individu. Een belangrijk onderscheid is ten slotte dat tussen structurele connectiviteit en functionele connectiviteit. Het eerste wil zeggen: het totale netwerk van verbindingen en structuren in de hersenen. Het tweede: de functies of processen die binnen het structurele netwerk gerealiseerd worden. Een voorbeeld van functionele connectiviteit is de mate van coherentie (samenhang in de tijd) tussen patronen van activiteit van specifieke gebieden van de hersenen. Netwerken in de hersenen worden verondersteld een rol te spelen bij de opslag en van informatie en kennis, zoals in het langetermijngeheugen (zie ook representaties), maar ook bij het effici\u00ebnt verwerken van informatie zoal bij denken en intelligentie of bij dagdromen. In de hersenen zijn in het begin van de 21ste eeuw met behulp van technieken als fMRI en tractografie grootschalige structurele en functionele netwerken ge\u00efdentificeerd, waarin lokale structuren verbonden zijn of samenwerken met andere lokale structuren. Voorbeelden hiervan zijn het saliencenetwerk en het defaultnetwerk. Gebrekkige verbindingen tussen hersengebieden, ook wel aangeduid als disconnectiesyndroom kunnen daarentegen ten grondslag liggen aan stoornissen in de waarneming, taalbegrip en hallucinaties\nToepassingen.\nHandschriftherkenning.\nPda's en tablet-pc's waarbij informatie middels handschriftherkenning ingevoerd kan worden.\nNeurale netwerken blinken uit in het interpreteren van niet-eenduidige informatie, zoals een handschrift. Een handschrift zal in ieder geval overeenkomsten vertonen, maar er zullen altijd subtiele afwijkingen optreden. De manier waarop een kunstmatig neuraal netwerk werkt, is uitermate geschikt voor dit soort taken. Vanwege deze eigenschappen worden kunstmatige neurale netwerken ook toegepast bij spraakherkenning.\nVirtuele sensoren.\nIn de procesindustrie zijn er eigenschappen van het te maken product die niet 'real-time' tijdens de productie gemeten kunnen worden. De hardheid of melt-index van een plastic kan bijvoorbeeld alleen achteraf in een laboratorium worden bepaald, maar dan is het te laat om het proces nog bij te regelen, en zal het gemaakte plastic niet verkocht kunnen worden. Om nu vooraf toch een idee te krijgen van deze parameters kan een neuraal netwerk gebruikt worden dat als ingangen alle parameters heeft die wel gemeten kunnen worden, zoals drukken, temperaturen en hoeveelheden van de in de reactie gebruikte stoffen. Dit netwerk wordt getraind met gegevens uit de archieven van het laboratorium en kan, als het goed werkt, tijdens de productie al een voorspelling van de gewenste eigenschappen doen.\nKunstmatige intelligentie.\nEen ander toepassingsgebied van neurale netwerken is in de kunstmatige intelligentie, hierbij worden deze netwerken softwarematig ge\u00ebmuleerd. Dit netwerk wordt opgebouwd uit verschillende (meestal zeer eenvoudige) processoren met een zeer uitgebreide onderlinge connectie. Doordat deze connecties niet standaard dezelfde blijven, maar kunnen worden verzwakt, versterkt, aangemaakt of verbroken, kan dit kunstmatig neuraal netwerk zichzelf 'trainen' en lijkt het ook veel meer op een biologisch neuraal netwerk. Er zijn bijvoorbeeld beslissingsmodellen voor de interpretatie van schommelingen in beurskoersen, op basis waarvan voorspellingen kunnen worden gedaan van toekomstige beurskoersen. Een probleem bij de toepassing van neurale netwerken in de praktijk is het feit dat het werkt via het Black Box-principe; een neuraal netwerk is niet in staat een uitleg te geven van de reden voor de gegeven uitvoer. De 'kennis' van het getrainde netwerk bestaat uit de exacte configuratie van een groot aantal co\u00ebffici\u00ebnten waaraan verder niet zoveel waar te nemen is. Men moet het model alsook simplificeren om aan de mogelijkheden van de computer tegemoet te komen, en daardoor wordt het beeld van de realiteit sterk vervormd."}
{"id": "10799", "revid": "67101734", "url": "https://nl.wikipedia.org/wiki?curid=10799", "title": "Nerva (keizer)", "text": "Nerva (Latijn: \"Marcus Cocceius Nerva Caesar Augustus\"; 8 november 30 - 27 januari 98), was een Romeinse keizer van 96 tot 98. Nerva werd keizer op een leeftijd van vijfenzestig jaar, na een levenslange keizerlijke dienst onder Nero en de keizers van de Flavische dynastie. Onder Nero was hij een lid van het keizerlijke gevolg en speelde een belangrijke rol in het blootleggen van de Pisonische samenzwering van 65. Later, als een loyalist aan de Flavi\u00ebrs, verkreeg hij de functie van consul in 71 en 90 tijdens de heerschappijen van respectievelijk Vespasianus en Domitianus.\nOp 18 september 96 werd Domitianus vermoord in een samenzwering waarbij leden van de pretoriaanse garde en verschillende van zijn vrijgelatenen betrokken waren. Op dezelfde dag werd Nerva uitgeroepen tot keizer door de Romeinse Senaat. Dit was de eerste keer dat de Senaat een Romeinse keizer verkoos. Als de nieuwe heerser van het Romeinse Keizerrijk beloofde hij vrijheden te herstellen die ingeperkt waren tijdens de autocratische regering van Domitianus. Echter, Nerva's korte heerschappij werd verstoord door financi\u00eble moeilijkheden en zijn onvermogen om zijn gezag te doen gelden over het Romeins leger. Een opstand van de pretoriaanse garde onder leiding van Casperius Aelianus in oktober 97 dwong hem in wezen een erfgenaam te adopteren. Na wat overleg adopteerde Nerva Trajanus, een jonge en populaire generaal, als zijn opvolger. Na nauwelijks vijftien maanden in functie, stierf Nerva een natuurlijke dood op 27 januari 98. Na zijn dood werd hij opgevolgd en vergoddelijkt door Trajanus.\nHoewel een groot deel van zijn leven onduidelijk blijft, werd Nerva beschouwd als een wijs en gematigd keizer door oude historici. Recente historici herzien deze beoordeling, en karakteriseren Nerva als een goedbedoelende, maar uiteindelijk zwak heerser, wiens heerschappij het Romeinse Rijk aan de rand van een burgeroorlog bracht. Nerva's grootste succes was zijn vermogen om voor een vreedzame overgang van de macht te zorgen na zijn dood, dus richtte hij de Adoptiefkeizers en de Antonijnse dynastie op."}
{"id": "10800", "revid": "68337623", "url": "https://nl.wikipedia.org/wiki?curid=10800", "title": "Indonesi\u00eb", "text": "Indonesi\u00eb, officieel de Republiek Indonesi\u00eb (Indonesisch: \"Negara Kesatuan Republik Indonesia\", afgekort als \"NKRI\"; of gewoon \"Republik Indonesia\", afgekort als \"RI\"), ook plaatselijk bekend als Nusantara, is een land gelegen in Azi\u00eb en voor een kleiner deel in Oceani\u00eb (Westelijk Nieuw-Guinea). Het land bestaat uit een archipel van 16.056 eilanden, maar daarover is niet 100% zekerheid. Het land is daarmee 's werelds grootste eilandstaat. Het land grenst direct aan Papoea-Nieuw-Guinea, Oost-Timor en Maleisi\u00eb. Andere landen die Indonesi\u00eb omringen zijn Singapore, Brunei, de Filipijnen, Australi\u00eb en de door India bestuurde Nicobaren.\nDe eilandstaat heeft een totale oppervlakte van 1.904.569\u00a0km\u00b2. Met een populatie van is het qua inwoneraantal het op drie na grootste land ter wereld. Het is tevens het land met de grootste moslimbevolking, hoewel de islam geen staatsreligie is. Indonesi\u00eb is een republiek met een gekozen parlement en een president. De hoofdstad is Jakarta.\nDe Indonesische archipel is al zeer lang een belangrijke handelsregio. Reeds in de 7e eeuw waren er handelsroutes tussen het koninkrijk Shrivijaya en China. De geschiedenis van Indonesi\u00eb is be\u00efnvloed door machten van buitenaf die werden aangetrokken door de natuurlijke rijkdommen van de eilanden. Onder invloed van India floreerden het hindoe\u00efsme en boeddhisme in de eerste eeuwen na Christus. Islamitische handelaren brachten de islam met zich mee en Europese machten bevochten elkaar om de handelsmonopolies in de specerijenhandel in de tijd van de ontdekkingsreizigers. Nadat de Nederlandse maatschappij VOC ongeveer 150 jaar mede de dienst uitmaakte op de archipel werd het land uiteindelijk gedurende 147 jaar een Nederlandse kolonie. Indonesi\u00eb verklaarde zich onafhankelijk na de Tweede Wereldoorlog. Sindsdien is de geschiedenis van het land turbulent geweest en wordt ze gekenmerkt door natuurrampen, corruptie, afscheidingsbewegingen, democratisering en snelle economische veranderingen.\nDe Indonesische eilanden laten een zeer gevarieerd beeld zien wat betreft etniciteit, taal en godsdienst. De Javanen zijn de grootste en politiek gezien dominantste etnische groepering. Als land heeft Indonesi\u00eb een gemeenschappelijke identiteit verworven die vooral wordt gedefinieerd door de nationale taal, een moslimmeerderheid en een geschiedenis van kolonisatie en het verzet tegen die kolonisatie. Het Indonesische motto luidt \"Bhinneka Tunggal Ika\" (vrij vertaald; \u201cEenheid in diversiteit\u201d). Echter, sektarisch geweld en separatisme steken regelmatig de kop op en hebben tot bloedige confrontaties geleid, die de economische en politieke stabiliteit ondermijnen.\nIndonesi\u00eb ligt in een geologisch actieve regio. Voor de kust van Sumatra via Java tot voorbij de Molukken loopt een subductiezone van de Soendabreuklijn waar de Australische plaat onder de Euraziatische plaat schuift. Dit veroorzaakt aardbevingen met tsunami's en vulkanisme. De Toba, de Tambora en de Krakatau behoren tot de grootste en gevaarlijkste vulkanen op Aarde. Wegens het vulkanisme is op de meeste eilanden de vruchtbaarheid van de bodem zeer hoog wat samen met de hoge temperaturen en overvloedige hoeveelheid neerslag een hoge landbouwopbrengst en een hoge bevolkingsdichtheid mogelijk maakt. Indonesi\u00eb heeft grote natuurgebieden en 's werelds op een na grootste biodiversiteit. Het land is rijk aan natuurlijke rijkdommen, al blijft armoede een belangrijk kenmerk van het huidige Indonesi\u00eb.\nEtymologie.\nDe naam Indonesi\u00eb is afgeleid van het Latijnse woord \u201c\u0399ndus\u201d dat \"\u0399ndia\" betekent en het Griekse woord voor eiland, \u03bd\u1fc6\u03c3\u03bf\u03c2 \u201cn\u1ebdsos\u201d. De naam dateert uit de 18e eeuw, dus nog van voor de onafhankelijkheid van Indonesi\u00eb. In 1850 stelde de Engelse etnoloog George Earl de term \"Indunesians\" (Indonesi\u00ebr) voor als naam voor de bewoners van de Indische archipel. In dezelfde publicatie gebruikte zijn student, James Richardson Logan de term Indonesia (Indonesi\u00eb) als synoniem voor de Indische archipel. Deze term werd echter niet door Nederlandse academici uit Nederlands-Indi\u00eb geaccepteerd. Zij gaven de voorkeur aan het gebruik van de namen \"Maleische Archipel\", \"Nederlandsch Oost Indi\u00eb\", of kortweg Indie, \"de Oost\" en soms zelfs \"Insulinde\". \nVanaf 1900 werd het gebruik van de naam Indonesi\u00eb gebruikelijker in academische kringen buiten Nederland en Indonesische nationalistische groeperingen namen de naam over in hun politieke geschriften.\nHet woord Indonesi\u00eb betekent letterlijk \u2018Indische eilandengroep\u2019. Het is als aardrijkskundige term dan ook verwant aan Melanesi\u00eb, Micronesi\u00eb en Polynesi\u00eb. Pas in de twintigste eeuw is Indonesi\u00eb een staatkundig begrip geworden. Spreekt men van Indonesi\u00eb met betrekking tot het vroegere verleden, dan hanteert men een aardrijkskundig begrip waarvan de begrenzing niet hoeft samen te vallen met die van de hedendaagse Indonesische staat. Men zou er de hele archipel onder kunnen verstaan die tussen het vasteland van Azi\u00eb en Australi\u00eb gelegen is, van de Filipijnen in het noorden tot Timor in het zuiden en van Sumatra\nin het westen tot en met Nieuw-Guinea (Irian) in het oosten. Maar om historische redenen is het gebruikelijk de Filipijnen en de oostelijke helft van Nieuw-Guinea niet tot Indonesi\u00eb te rekenen.\nDe vroegste vermelding van de naam Indonesi\u00eb in een Nederlandse krant stamt van 21 maart 1885.\nDe naam Indonesi\u00eb werd verder populair gemaakt door de Duitse professor Adolf Bastian die een bestseller schreef genaamd \"Indonesien oder die Inseln des Malayischen Archipels, 1884-1894\". De eerste Indonesische wetenschapper die de naam Indonesi\u00eb hanteerde was Ki Hajar Dewantara, toen hij in 1913 in Nederland een persbureau opende genaamd \"Indonesisch Pers-bureau\".\nGeschiedenis.\nFossiele resten van Homo erectus, ook bekend als de Javamens, bewijzen dat de Indonesische archipel al bewoond werd zo\u2019n 2.000.000 tot 600.000 jaar geleden. Austronesi\u00ebrs die tegenwoordig het grootste gedeelte van de bevolking vormen migreerden vanaf Taiwan in zuidoostelijke richting. Ze bereikten Indonesi\u00eb ongeveer 2000 voor Christus en verdreven daarbij de inheemse Melanesische bevolking richting het oosten. De ideale omstandigheden voor landbouw en de ontwikkeling van natte rijstbouw rond 800 v.Chr. zorgden ervoor dat dorpen, steden en kleine koninkrijken konden floreren rond de eerste eeuw v.Chr.. De zeestraten die in Indonesi\u00eb zeer gunstig gelegen zijn, stimuleerde zowel de handel tussen de eilanden als de internationale handel. De handelsroutes met bijvoorbeeld de Indiase koninkrijken en China ontstonden reeds enkele eeuwen v.Chr.. Deze handel heeft sindsdien de geschiedenis van Indonesi\u00eb sterk bepaald.\nVanaf de 7e eeuw floreerde het zeevarende koninkrijk Shrivijaya als gevolg van de handel en de invloed van het hindoe\u00efsme en boeddhisme dat hiermee ge\u00efmporteerd werden. Tussen de achtste en de 10e eeuw gingen de hoogontwikkelde landbouwbeschavingen van de boeddhistische Shailendra en hindoe\u00efstische Mataram ten onder in de binnenlanden van Java. Ze lieten schitterende religieuze bouwwerken achter zoals de Borobudur gebouwd door de Shailendra's en de Prambanan van de Matarams. Het hindoe\u00efstische Majapahit koninkrijk ontstond op oostelijk Java in de late 13e eeuw en onder Gajah Mada reikte zijn invloed over het grootste gedeelte van Indonesi\u00eb. Deze periode wordt ook wel de gouden eeuw van Indonesi\u00eb genoemd.\nHoewel islamitische handelaren al sinds het begin van het islamitische tijdperk Indonesi\u00eb bezochten, dateren de eerste aanwijzingen voor een islamitische populatie pas uit de 13e eeuw, toen een groot gedeelte van het eiland Sumatra zich tot de islam bekeerd had. Geleidelijk namen steeds grotere gedeelten van Indonesi\u00eb de islam over als geloof en tegen het eind van de 16e eeuw was het zowel in Java als Sumatra de dominante religie. De islam overlapte en mixte met de reeds bestaande culturele en religieuze tradities, die van hun kant ook weer de vorm van de islam bepaalden, vooral op Java. Gedurende de 16e t/m de 18e eeuw bestond Indonesi\u00eb uit een bonte verzameling zelfstandige koninkrijken, islamitische sultanaten en zelfstandige eilanden. In de loop van de 17e en 18e eeuw werd de Nederlandse greep op het eilandenrijk geleidelijk steeds sterker. De 19e eeuw zag de incorporatie van Indonesi\u00eb in het Nederlandse koninkrijk, en na het neerslaan van verschillende opstanden (zoals de Atjehoorlog) was 'Indi\u00eb' tegen 1910 volledig een kolonie van Nederland geworden.\nNederlands bewind.\nDe eerste Europeanen arriveerden in 1512. Portugese handelaren, onder leiding van Francisco Serr\u00e3o, probeerden de herkomst van de specerijen nootmuskaat, kruidnagel en peper te vinden en deze voor de internationale handel te beheersen.\nAl snel volgden Nederlandse en Britse handelaren. In 1602 richtten de Nederlanders de Verenigde Oost-Indische Compagnie op, ook wel VOC genoemd, en vormden zij de belangrijkste Europese macht in de regio. Na het faillissement van de VOC in 1798 kregen de Nederlandse belangen in het huidige Indonesi\u00eb vanaf 1816 de offici\u00eble naam Nederlands-Indi\u00eb mee en werden ze een kolonie.\nTijdens het grootste gedeelte van de koloniale periode had Nederland slechts een lage mate van autoriteit in de gehele archipel. In de 20e eeuw waren Nederlandse troepen vaak bezig met het neerslaan van opstanden op Java.\nPas in de jaren twintig van de twintigste eeuw kreeg de Nederlandse dominantie de omvang tot wat heden ten dage de grenzen zijn van Indonesi\u00eb. Nederland richtte scholen op waar de inheemse bevolking, gescheiden van de Nederlands-Indische bevolking, onderwijs kreeg. Ook gingen sommige inheemsen in Nederland naar onderwijsinstellingen. Door tijdelijk in Nederland te wonen, kwamen ze in contact met politieke idee\u00ebn uit Europa, zoals liberalisme en socialisme. Eens terug in hun eigen land, stonden ze veel kritischer tegenover de koloniale uitbuiting.\nNederland onderdrukte inheemsen met nationalistische idee\u00ebn onder meer door het inrichten van een concentratiekamp in Nieuw-Guinea, Boven-Digoel (vanaf 1926). Nederland ontwikkelde de landbouw sterk, onder meer door een gespecialiseerde opleiding voor tropische landbouw in Deventer, en wist naast de traditionele zeer winstgevende gewassen als peper en foelie ook veel te verdienen aan andere landbouwproducten, zoals rubber en suiker. Indonesi\u00eb werd een rijstexporteur van betekenis. Nederland ontwikkelde ook de oliewinning (Koninklijke Olie) en mijnbouw, waardoor Indonesi\u00eb de vierde olieproducent ter wereld werd. De bevolking groeide van 1900 tot 1940 van 43 tot 70 miljoen mensen, oftewel met bijna 65 procent.\nJapanse bezetting.\nDe Japanse invasie in 1942 verliep snel en de geallieerden verloren hier in twee weken tijd 24 schepen met ruim 3500 man, dat is meer dan de Amerikanen in Pearl Harbor. De daaropvolgende bezetting van Nederlands-Indi\u00eb maakte tijdelijk een eind aan het Nederlandse bewind en stimuleerde de tot dan toe onderdrukte Indonesische onafhankelijkheidsbeweging. Tijdens de Japanse bezetting werden vele Nederlanders - bijna 40% - onder mensonterende omstandigheden opgesloten in jappenkampen en de Indonesi\u00ebrs werden gedwongen als dwangarbeiders (Romoesja's) om mee te helpen met de Japanners. Dit viel echter in het niet bij de overige gevolgen van het beheer van de Japanners voor de Indonesische bevolking; de Japanners stichtten een terreurbewind met vele duizenden executies, niet zelden door onthoofding.\nDoor Japans (militair) wanbeheer ontstond in 1943 een grote hongersnood, die tot in 1944 en op sommige plaatsen tot de bevrijding duurde en volgens dr. L. de Jong 2,5 miljoen doden eiste, volgens anderen tot 4 miljoen. In de latere geschiedschrijving in Nederland kwam het leed van de Indonesische bevolking vrijwel niet aan de orde. De economie stortte feitelijk in en de grote productie van de voornaamste voortbrengselen zoals rubber, suiker, rijst, palmolie daalde drastisch.\nOpmerkelijke Japanse projecten die tientallen duizenden levens hebben gekost zijn de Pakanbaroe-spoorweg (26.000 doden), de Birmaspoorweg (106.000 doden), de Bantenspoorweg(naar schatting rond 20.000 slachtoffers, uitsluitend onder de inheemse bevolking) en de slaventransporten op de zogenaamde \"helleschepen\", waarbij de grootste scheepsramp uit de Nederlandse en Indonesische geschiedenis plaatsvond, die met de Junyo Maru, waarbij 5600 mensen verdronken. In de stad Pontianak op Kalimantan werden 1600 tot volgens sommigen 21.000 mensen door de Japanners omgebracht wegens vermeende deelname aan een anti-Japans complot, dat verzonnen bleek.\nOnafhankelijkheidsstrijd en recente geschiedenis.\nVele nationalistische sympathisanten kozen voor samenwerking met de Japanners. Op 17 augustus 1945, twee dagen na de overgave van Japan, verklaarden ten huize van de Japanse admiraal Tadashi Maeda in Batavia de invloedrijke nationalistische leiders Soekarno en Hatta Nederlands-Indi\u00eb onafhankelijk en Soekarno werd de eerste zelfbenoemde president van de Republiek Indonesi\u00eb. Tijdens de \"Bersiap\" (1945-1946) vermoordden paramilitaire organisaties en bendes in het land verblijvende Nederlanders, Indische Nederlanders, en met de Nederlanders samenwerkende inheemsen. Nederland erkende de stichting van de Republiek niet en verzette zich hiertegen. Het stuurde opnieuw troepen naar Nederlands-Indi\u00eb en probeerde door middel van de zogenaamde \"politionele acties\" de voorgenomen onafhankelijkheid met harde hand ongedaan te maken. Wat volgde was de Indonesische Onafhankelijkheidsoorlog. Tijdens de Nederlandse handhaving op Java werd het grootste deel van de voorgenomen Indonesische regering in Jogyakarta gevangengenomen. Het gedachtegoed van een onafhankelijke Indonesi\u00eb werd daarom enige tijd vertegenwoordigd door een noodkabinet in Bukittinggi (Sumatra). Onder grote politieke druk van de internationale gemeenschap erkende Nederland met de soevereiniteitsoverdracht, die plaatsvond op 27 december 1949 in Amsterdam, de Indonesische onafhankelijkheid, echter met uitzondering van Westelijk Nieuw-Guinea. Alleen dit nog Nederlandse deel werd uiteindelijk na een strijd in 1962 tussen Nederlandse en Indonesische milities via een tussenbewind van de Verenigde Naties in 1963 aan Indonesi\u00eb overgedragen.\nDoor het organiseren van de Azi\u00eb-Afrika Conferentie in april 1955 te Bandung markeerde Indonesi\u00eb het begin van het einde van het kolonialisme in Azi\u00eb en Afrika en het begin van het door de Aziatische en Afrikaanse landen opeisen van een eigen rol op het wereldtoneel.\nSoekarno veranderde na de onafhankelijkheid van een democraat in een autoritair leider en onderhield zijn machtsbasis door te balanceren tussen het leger en de Communistische Partij van Indonesi\u00eb (CPI). Een poging tot een coup in 1965 werd verhinderd door het leger dat meteen daarop een anticommunistische operatie begon. Tijdens deze operatie kreeg de CPI de schuld van de coup en de partij werd verpletterd door het leger; tussen de 500.000 en 1 miljoen mensen werden gedood. Het hoofd van het leger, generaal Soeharto, maakte gebruik van de politieke zwakte van Soekarno en werd formeel tot president benoemd in maart 1968. Zijn regering van \"nieuwe orde\" werd ondersteund door de regering van de Verenigde Staten en dit stimuleerde de buitenlandse investeringen in Indonesi\u00eb. Het gevolg hiervan was een stabiele economische groei voor meer dan 30 jaar. De \"nieuwe orde\"-politiek werd in Indonesi\u00eb en internationaal sterk bekritiseerd vanwege de corruptie en de onderdrukking van de politieke oppositie.\nTijdens de Aziatische financi\u00eble crisis in 1997 en 1998 was Indonesi\u00eb het land dat het hardst getroffen werd. Dit verergerde de ontevredenheid onder de burgers over de regering en uiteindelijk leidde het tot grootschalige protesten. Soeharto trad hierdoor uiteindelijk af op 21 mei 1998. In 1999 stemde Oost-Timor voor onafhankelijkheid van Indonesi\u00eb. Dit gebeurde na een hardhandige 25-jarige militaire bezetting van het gebied, die slechts ten einde kwam na tussenkomst van de Verenigde Naties. Het tijdperk van de \"reformasi\" na het aftreden van Soeharto heeft tot nu toe geleid tot een democratischer politiek milieu, inclusief een programma voor regionale autonomie en de presidentsverkiezingen van 2004. Echter, politieke instabiliteit, sociale onrust en corruptie hebben het democratiseringsproces aanzienlijk vertraagd. Hoewel de relatie tussen de verschillende etnische en religieuze groeperingen over het algemeen harmonieus is, blijft sektarische geweld in sommige gebieden een probleem. In 2005 werd er een politiek akkoord gesloten tussen de regering en de gewapende rebellen van de separatistische beweging GAM (\"Gerakan Aceh Merdeka\") in Atjeh. Sindsdien noemen deze laatsten zich een overgangsorganisatie, \"Komite Peralihan Aceh\" (KPA).\nGeografie.\nFysieke kenmerken.\nIndonesi\u00eb bestaat uit, volgens verschillende onderzoeken en schattingen, tussen de 13.500 en 18.500 eilanden. Volgens het meest recente onderzoek van de Indonesische overheid gaat het om 14.572 eilanden, waarvan er enkele duizenden bewoond worden (het CIA World Factbook spreekt van 6.000 bewoonde eilanden, terwijl de Indonesische overheid zelf uitgaat van 2.342). Indonesi\u00eb maakt deel uit van de Indische Archipel die samen uit 23.288 eilanden bestaat. De vijf grootste eilanden zijn Java, Sumatra, Borneo (gedeeld met Brunei en Maleisi\u00eb), Nieuw-Guinea (gedeeld met Papoea-Nieuw-Guinea) en Sulawesi. Landsgrenzen zijn er - door gedeelde eilanden - met Maleisi\u00eb (Borneo), Papoea-Nieuw-Guinea (Nieuw-Guinea) en Oost-Timor (Timor); voorts zijn er zeegrenzen met Singapore, Maleisi\u00eb, de Filipijnen en Australi\u00eb.\nDe hoofdstad en grootste stad is Jakarta op het eiland Java. Enkele grote steden zijn Surabaya (Java), Medan (Sumatra), Padang (Sumatra), Bandung (Java) Yogyakarta (Java), Denpasar (Bali). Het hoogste punt van het land is de bijna 4.900 meter hoge Puncak Jaya in de provincie Papoea. Indonesi\u00eb bevindt zich in drie verschillende tijdzones: UTC+7, UTC+8 en UTC+9.\nBebossing.\nBossen zijn de oorspronkelijke begroeiing van Indonesi\u00eb en bedekken nog meer dan de helft van het land. In de eilandengroep groeit circa 140 miljoen hectare regenwoud, na Brazili\u00eb het grootste ter wereld. In de schaduw van de reusachtige bomen gaat een ongekende plantenrijkdom verscholen. Er wordt circa een miljoen hectare grond per jaar ontbost, omdat de bevolkingsgroei nieuwe landbouwgronden vereist. Verbranding van bomen om een stuk grond bouwrijp te maken, zoals door de Dajaks eeuwenlang toegepast (zwerflandbouw), veroorzaakte weinig schade aan het bos. Ontbossing door nieuwe bewoners richt daarentegen grote schade aan. Een verwoestend effect op de natuur is het feit dat tropisch hout een belangrijke inkomstenbron vormt.\nPlanten, Dieren, Klimaat en Milieu.\nDoor zijn afmetingen, tropische klimaat en doordat het een eilandenrijk is, bezit Indonesi\u00eb na Brazili\u00eb 's werelds grootste biodiversiteit. De flora en fauna zijn een mix van zowel Aziatische als Australische soorten. Ooit was een groot gedeelte van de eilanden zoals Sumatra, Borneo, Java en Bali verbonden met het Aziatische vasteland en ze bezitten daardoor een grote rijkdom aan Aziatische soorten. Grote diersoorten zoals de Sumatraanse tijger, Javaanse tijger, Javaanse neushoorn, orang-oetan, Aziatische olifant en luipaard kwamen ooit oostelijk tot aan Bali voor. Van deze diersoorten zijn zowel hun aantallen als hun leefgebied drastisch ingekrompen.\nHet land wordt voor ongeveer 60% met bos bedekt. Op Kalimantan en Sumatra bestaat de begroeiing vooral uit Aziatische soorten. Op Java zijn de meeste bossen gekapt voor menselijke bewoning en voor landbouwdoeleinden. Sulawesi, Kleine Soenda-eilanden en Maluku zijn al sinds zeer lange tijd niet meer verbonden met het Aziatische vasteland en hebben een eigen unieke flora en fauna ontwikkeld. Nieuw-Guinea was onderdeel van de Australische landmassa en daarom zijn de soorten op dat eiland sterk verwant met de Australische soorten, waaronder meer dan 600 vogelsoorten.\nIndonesi\u00eb is na Australi\u00eb het tweede land wat betreft het percentage endemische soorten. 26% van de 1531 vogelsoorten en 39% van de 515 zoogdiersoorten is endemisch in Indonesi\u00eb.\nDe 80.000\u00a0km kustlijn van Indonesi\u00eb wordt voornamelijk omringd door tropische zee\u00ebn die bijdragen aan de hoge biodiversiteit. Indonesi\u00eb heeft een zeer grote verscheidenheid aan zee en kust ecosystemen, waaronder stranden, duinen, estuaria, mangrovebossen, koraalriffen, zeegrasvelden, moddervlaktes en getijdevlaktes.\nDe Britse wetenschapper Alfred Wallace, beschreef de scheidslijn tussen de distributie van Indonesische Aziatische en Australische soorten. De zogenaamde Wallacelijn, geeft de grens aan tussen de Aziatische en de Australische fauna. De lijn loopt grofweg noord-zuid langs de rand van het Australische continent tussen Kalimantan en Sulawesi en door de diepe straat van Lombok, tussen Lombok en Bali. Westelijk van deze lijn zijn de flora en fauna voornamelijk Aziatisch, oostelijk van Lombok neemt het percentage Australische soorten toe. In zijn boek uit 1869 genaamd \"The Malay Archipelago,\" beschreef Wallace een groot aantal soorten die uniek zijn voor deze regio die daardoor ook 'Wallacea' genoemd wordt.\nDe hoge populatiedruk en snelle industrialisatie zijn belangrijke bedreigingen voor de ecologie. Aan deze bedreigingen wordt in Indonesi\u00eb slechts mondjesmaat prioriteit gegeven door de hoge mate van armoede. Een van de belangrijke ecologische problemen is de grootschalige ontbossing (waarvan een groot gedeelte illegaal) en de daarmee gepaard gaande bosbranden die voor sterke smogvorming zorgen in grote gedeeltes van westelijk Indonesi\u00eb, Maleisi\u00eb en Singapore. Andere problemen zijn overbevissing en milieuproblemen die gepaard gaan met de snelle verstedelijking en economische ontwikkeling, zoals luchtvervuiling, verkeersopstoppingen, problemen met de afvalverwerking en drinkwater-en afvalwatermanagement. Vernietiging van hun natuurlijke habitat bedreigt een groot gedeelte van de inheemse soorten, waaronder 140 zoogdieren die door de IUCN geclassificeerd worden als bedreigd en 15 soorten die als zeer kritisch bedreigd worden geclassificeerd, waaronder de orang-oetan.\nKlimaat.\nIndonesi\u00eb heeft een tropisch klimaat. De gemiddelde jaartemperatuur ligt in het gehele land rond de 30 graden Celsius. Afhankelijk van de moesson kennen de meeste delen van het land een regentijd en een droge periode; alleen op Sumatra en Kalimantan is de neerslag over het gehele jaar vrij gelijkmatig verdeeld. In december, januari en februari regent het tussen Zuid-Sumatra en Oost-Timor.\nBevolking.\nDe totale bevolking van Indonesi\u00eb bestond in 2017 uit een aantal van 260.580.739 inwoners. Alleen al op het eiland Java leven meer dan 124 miljoen Indonesi\u00ebrs en het is daarmee het dichtstbevolkte eiland ter wereld. Ondanks het bestaan van een redelijk succesvol familieplanning-programma dat al sinds de jaren 60 in werking is, verwachtte men in 2003 dat de populatie in 2035 tot 315 miljoen zal groeien, gebaseerd op de toenmalige bevolkingsgroei van 1,25% per jaar. De groeisnelheid blijkt echter 1% te zijn, waardoor men schat dat in 2035 er 297 miljoen inwoners zullen zijn.\nEtnische groepen.\nDe Indonesische bevolking bestaat uit honderden etnische groepen, elk met hun eigen mythen en legenden die uitleg geven over de oorsprong van hun volk, de verhalen van hun voorouders en de demonen of goden in hun geloofssystemen. In geheel Indonesi\u00eb worden ongeveer 300 afzonderlijke etnische groeperingen onderscheiden en worden er 742 verschillende talen en dialecten gesproken.\nDe meeste Indonesi\u00ebrs stammen af van Austronesi\u00ebrs die afkomstig waren van Taiwan. Een ander groot gedeelte van de Indonesi\u00ebrs stamt af van de Melanesi\u00ebrs, die vooral in het oosten wonen (Molukken, Oost-Nusa Tenggara Westelijk Nieuw-Guinea).\nDe grootste groep is die van de Javanen die 42% van de bevolking uitmaken en politiek en cultureel dominant zijn. De Soendanezen, de etnische Maleisi\u00ebrs en de Madoerezen zijn de grootste niet-Javaanse etnische groeperingen. Kleine maar belangrijke groeperingen in Indonesi\u00eb zijn de Chinezen (Chinese Indonesi\u00ebrs), Indi\u00ebrs, Europeanen en Arabieren, die voornamelijk zijn geconcentreerd in stedelijke gebieden. Er is een zekere mate van nationaal gevoel, naast de sterk gecultiveerde regionale identiteit. De Indonesische gemeenschap is over het algemeen harmonieus hoewel sociale, religieuze en etnische spanningen vroeger en vandaag hebben geleid tot onderlinge gewelddadigheden.\nChinezen in Indonesi\u00eb zijn een belangrijke etnische minderheid die in totaal minder dan 5% van de bevolking uitmaakt. Een onevenredig groot gedeelte van de particuliere handel en rijkdom wordt beheerst door de Chinezen, wat heeft bijgedragen aan racistische anti-Chinese ressentimenten en zelfs tot xenofoob anti-Chinees geweld. Deze bevolkingsgroep wordt vaak gezien als zondebok bij economische recessies.\nTalen.\nDe offici\u00eble nationale taal, het Indonesisch (Bahasa Indonesia), wordt op alle scholen onderwezen en wordt door bijna elke Indonesi\u00ebr gesproken. Het is de taal van de handel, politiek, media, onderwijs en academici. Het was oorspronkelijk de lingua franca voor het grootste gedeelte van de regio, inclusief Maleisi\u00eb, en heeft daarom ook veel Maleise invloeden. Het Indonesisch werd voor het eerst gepromoot door de nationalisten in de jaren 20 en het werd tot offici\u00eble landstaal verheven na de onafhankelijkheid in 1945. De meeste Indonesi\u00ebrs spreken meestal ook een van de honderden lokale talen (\"bahasa daerah\"), vaak ook als eerste taal. Van de lokale talen wordt het Javaans het meest gesproken als de taal van de grootste etnische groepering. Aan de andere kant worden op het eiland Nieuw-Guinea meer dan 500 Papoea- en Austronesische talen gesproken, op een totaal van 2,7 miljoen inwoners. Een gedeelte van de oudere inwoners spreekt nog steeds in meer of mindere mate Nederlands.\nReligie.\nHoewel de religieuze vrijheid is vastgelegd in de Indonesische grondwet worden er slechts vijf religies officieel erkend. Dat zijn de islam, het protestantisme, het katholicisme, het hindoe\u00efsme en het boeddhisme.\nHoewel het geen islamitische staat is, is Indonesi\u00eb het land met de grootste moslimpopulatie in de wereld. Tijdens de telling van 2000 bleek dat 86,1% van de Indonesi\u00ebrs zichzelf moslim noemden. Christenen maken 8,7% van de bevolking uit, 3% is hindoe en 1,8% boeddhist of iets anders. De meeste Indonesische hindoes zijn Balinezen en de meeste boeddhisten zijn etnische Chinezen. Hoewel ze minderheidsreligies zijn hebben het hindoe\u00efsme en het boeddhisme nog steeds een belangrijke invloed op de Indonesische cultuur. De islam werd in de 13e eeuw het eerst overgenomen door de Indonesi\u00ebrs uit het noorden van Sumatra, als gevolg van de invloed van handelaren en tegen de 16e eeuw werd het de belangrijkste religie. Het katholicisme werd door de Portugese kolonisators en missionarissen meegebracht, terwijl het protestantisme werd ge\u00efntroduceerd door de Nederlandse calvinistische en lutherse zending tijdens de koloniale periode. Een groot gedeelte van de Indonesi\u00ebrs, zoals de Javaanse moslims, de Balinese hindoes en de christelijke Dajaks praktiseren een minder orthodoxe syncretische vorm van hun religie, die sterk be\u00efnvloed is door de lokale gebruiken en geloof.\nPolitiek.\nStaatsinrichting.\nIndonesi\u00eb is na de onafhankelijkheid van Nederland (op 17 augustus 1945 uitgeroepen door onder anderen Soekarno, door Nederland officieel overgedragen op 27 december 1949) omgevormd tot een republiek. Nadat president Soeharto, die in 1967 Soekarno opvolgde, bij de Reformasi in 1998 werd afgezet, heeft het Indonesisch staatsbestel zich razendsnel ontwikkeld van een autoritair systeem naar een meer democratisch systeem. Tegenwoordig is het monopolie op politieke partijen vrijgegeven en zetelen een tiental partijen in het parlement.\nHet parlement (het Raadgevend Volkscongres of MPR) heeft de wetgevende macht en is bicameraal, wat wil zeggen dat het parlement bestaat uit twee kamers. De Volksvertegenwoordigingsraad (\"DPR-RI\") met 575 leden is het lagerhuis en de Regiovertegenwoordigingsraad (\"DPD-RI\") met 136 leden is het hogerhuis. Beide kamers worden om de vijf jaar in directe verkiezingen verkozen.\nDe uitvoerende macht ligt bij de president en hij of zij wordt geassisteerd door de vicepresident. De president benoemt zijn/haar kabinet. De president werd voorheen benoemd door het parlement, maar wordt sinds 2004 direct gekozen door de Indonesische bevolking. De huidige president is Prabowo Subianto vanaf 2024. Het regerende kabinet is het Kabinet Subianto.\nIndonesi\u00eb is nog steeds bezig met de democratisering van de politiek. Enerzijds is dit moeilijk vanwege het feit dat corruptie diepgeworteld is in het land, anderzijds kan Indonesi\u00eb als een van de weinige democratie\u00ebn van Zuidoost-Azi\u00eb worden beschouwd.\nBestuurlijke indeling.\nDe bestuurlijke indeling van Indonesi\u00eb bestaat sinds november 2022 uit 38 provincies, vijf daarvan hebben een speciale status. Elke provincie heeft haar eigen wetgevende macht en gouverneur. De provincies worden op hun beurt onderverdeeld in regentschappen (\"kabupaten\") en stadsgemeenten (\"kota\"), die weer verder kunnen worden onderverdeeld in onderdistricten (\"kecamatan\"). Onderdistricten kunnen op hun beurt weer worden onderverdeeld in dorpsregio's (\"kelurahan\") en dorpen (\"desa\"). Na de implementatie van het regionale autonomieprogramma in 2001 werden de regentschappen de belangrijkste bestuurlijke eenheden die verantwoordelijk zijn voor de uitvoering van overheidstaken. De dorpsregio\u2019s hebben de meeste invloed op het dagelijks leven en behandelen de zaken die spelen op dorps- of wijkniveau en worden bestuurd door een gekozen dorpshoofd, de \"lurah\" of \"kepala desa\".\nDe provincies Atjeh, Jakarta, Yogyakarta, Papoea en West-Papoea hebben grotere bestuurlijke privileges en een hogere mate van autonomie dan de andere provincies. De regering van Atjeh bijvoorbeeld heeft het recht om een eigen rechtssysteem toe te passen. In 2003 installeerde deze provincie een vorm van de Sharia, (een islamitisch rechtssysteem). De provincie Yogyakarta kreeg haar status als erkenning voor haar centrale rol bij de ondersteuning van de republikeinen tijdens de Indonesische revolutie. Papoea, vroeger ook bekend als Irian Jaya, kreeg een speciale autonomiestatus in 2001. Jakarta heeft een speciale status als hoofdstad van het land.\nHieronder volgt een lijst van alle provincies, opgesomd per eilandengroep.\nEconomie.\nIndonesi\u00eb is nog steeds een agrarisch land. 45% van de bevolking verdient een inkomen in de landbouw. Circa 25% van de totale export bestaat uit agrarische producten (rubber, kopra, palmolie, thee, koffie, rijst, cacao, tabak, specerijen) en pitriet (rotan). Hout is inmiddels de op een na belangrijkste deviezenbron.\nDe export van grondstoffen maakte het land in het verleden afhankelijk van de industrielanden; eindproducten moesten voor veel geld worden ge\u00efmporteerd. Na de oliecrisis veranderde dit. Begin jaren 90 bestond bijna de helft van de export uit industrieproducten; de textiel-, voedingsmiddelen, elektronica-, meubel- en auto-industrie concentreren zich op Java.\nMijnbouw en energie.\nIndonesi\u00eb bezit grote grondstoffenvoorraden: vooral kolen, aardolie en aardgas, maar ook bauxiet, tin, koper en nikkel. Alle olie- en gaswinning was lange tijd in handen van het staatsbedrijf Pertamina. Tot 2001 was dit een monopolist, maar nadien mogen ook ander partijen naar olie en gas zoeken. Tussen 1962 en 2008 was Indonesi\u00eb lid van de OPEC. In mei 2008 verliet Indonesi\u00eb deze organisatie van olie-exporteurs. De olieproductie was gepiekt in 1976 en begon serieus te dalen vanaf 1995. Door de sterke groei van de binnenlandse vraag naar olie en olieproducten is het land in 2005 een netto importeur van olie geworden. Indonesi\u00eb is nu gebaat bij lage olieprijzen.\nIn 2014 was de energieproductie 458\u00a0Mtoe, grotendeels afkomstig van kolen (59%), ruwe olie en aardgas (23%), duurzame energie droeg 17% bij. (1\u00a0Mtoe = 11,63\u00a0TWh, miljard kilowattuur.) Dat was meer dan nodig voor de energievoorziening, het TPES (\"total primary energy supply\"): 226\u00a0Mtoe. Het land exporteerde 232\u00a0Mtoe fossiele brandstof meer dan het importeerde. Bij energieconversie, vooral voor elektriciteitsopwekking, ging ongeveer 60\u00a0Mtoe verloren. 8\u00a0Mtoe werd gebruikt voor niet-energetische producten zoals smeermiddelen, asphalt en petrochemicali\u00ebn.\nVoor eindgebruikers resteerde 157\u00a0Mtoe waarvan 58\u00a0Mtoe (675\u00a0TWh) elektriciteit en 17\u00a0Mtoe warmtedistributie. De uitstoot van kooldioxide was 437 megaton, dat is 1,7 ton per persoon, veel minder dan het wereldgemiddelde 4,5 ton per persoon.\nArmoede.\nVolgens het VN-Ontwikkelingsprogramma leefde in 2008 in Indonesi\u00eb 18,2% van de bevolking onder de armoedegrens.\nRelatief gezien heeft Indonesi\u00eb een sterke positieve ontwikkeling doorgemaakt en ligt deze grens tegenwoordig op hetzelfde niveau als de westerse landen. Natuurlijk moet opgemerkt worden dat verschillende goederen goedkoper zijn in Indonesi\u00eb dan bijvoorbeeld in Nederland. Eten is relatief goedkoop, een auto is weer relatief duur.\nCorruptie.\nOp de wereldranglijst van Transparency International naar corruptie staat Indonesi\u00eb op de 96e plaats van de 180 landen die zijn beoordeeld in 2017.\nKunst en cultuur.\nSchilderkunst.\nOp Bali heeft de schilderkunst een traditie. In het begin van de 20e eeuw kwam men met Europese kunst in aanraking die min of meer gekopieerd werd. Tegenwoordig experimenteren kunstenaars met westerse kunststijlen. De oeroude batiktechniek wordt bijvoorbeeld in Midden-Java steeds meer voor schilderijen toegepast.\nTheater, dans en muziek.\nOp Java kent men de traditionele wayangvoorstelling. Dat is een toneelvoorstelling met poppen, achter een doek. Door verlichting vanachter het doek ziet de toeschouwer een schouwspel dat met speciaal gemaakte wayangpoppen wordt gespeeld. Deze wayangpoppen zijn vaak heel gedetailleerd gemaakt, met veel versieringen. De wayangvoorstelling wordt vaak begeleid door de Gamelan en de wayangverteller spreekt in het (traditioneel-/oud-) Javaans. Het is niet mogelijk om zomaar wayangverteller te worden, er is een opleiding voor vereist die op Java gevolgd kan worden. Tegenwoordig neemt het aantal hedendaagse wayangvertellers dat (traditioneel-/oud-) Javaans spreekt af, en wordt een wayangvoorstelling vaak meer om toeristische redenen gehouden dan om de tradities in ere te houden.\nDe muziek is gevarieerd, het bekendste is de gamelanmuziek, de traditionele muziek van de Javaanse en Balinese hoven. Ook alle genres van popmuziek zijn vertegenwoordigd, in de nationale taal (Indonesisch) of in lokale talen. Daarnaast zijn er ook populaire genres zoals \"krontjong\", \"dangdut\", \"campursari\", \"jaipongan\" en de regionale \"Pop-Java\", \"Pop Sunda\" en \"Pop Minang\" met elk een eigen geluid.\nAl in het verre verleden werden belangrijke gebeurtenissen in het leven van mensen door ceremoni\u00eble dansen begeleid. Dit wordt ook wel de wayang-dans genoemd. De meisjes op (onder andere) Bali en Java dansen met heel sierlijke bewegingen (Mudra).\nHandwerk.\nIndonesi\u00eb kent bijzonder smeedwerk. De kunstvaardigheden van de zilversmeden, die filigraanwerk maken, zijn nog steeds in Yogyakarta, West-Sumatra en op Bali te bewonderen.\nVeel volken zijn meesters in de kunst van houtbewerking. Aan maskers en beelden wordt vaak magische kracht toegekend. De meeste uitgelezen objecten vervaardigen de Balinese houtsnijders, die hun thema's meestal aan het hindoe\u00efstische geloof ontlenen. Ook bekend is het houtsnijwerk van de Toraja uit het zuidelijke binnenland van Sulawesi of dat van de Asmat van Papoea (voorheen Irian Jaya) op Nieuw-Guinea.\nBatik, ikat, songket en endek zijn enkele van de bekendere stofbewerkingstechnieken in Indonesi\u00eb. Vanwege hun schoonheid worden de stoffen overal ter wereld gewaardeerd. Deze stoffen worden ter gelegenheid van bijzondere ceremonies gedragen.\nEr worden door het hele land vliegers gemaakt. Je kunt ze in de vorm van allerlei dieren krijgen, van draken tot kikkers.\nSport.\nIndonesi\u00eb kent verschillende duikgebieden. Badminton en tennis zijn ook populaire sporten in Indonesi\u00eb.\nHet Indonesisch voetbalelftal was ten tijde van Nederlands-Indi\u00eb het eerste Aziatische land dat mee deed aan een WK voetbal. Het nationale elftal speelt zijn thuiswedstrijden in het Bung Karnostadion in de hoofdstad Jakarta.\nPencak silat is een volkssport. Dit is een krijgskunst, gebaseerd op dierenstijlen die zou ontwikkeld zijn tijdens de bezetting door de Engelsen.\nVerkeer en vervoer.\nLange tijd vormde een uitgestrekt net van veerverbindingen, uitgebaat onder de vlag van de nationale scheepvaartmaatschappij Pelni, de ruggengraat van de Indonesische infrastructuur. Nog altijd vormen de routes van Pelni een belangrijke verbindingen tussen de steden en eilanden. In de 21e eeuw is daar echter een fijnmazig alternatief bijgekomen van (snellere) luchtvaartverbindingen, geholpen door de opkomst van goedkope vliegtickets en de uitbreiding van het Indonesische netwerk van luchthavens. Ook zijn er vooral op Java goede treinverbindingen. Verder zijn er veel bus- en minibussen. Het stadsverkeer heeft veel scooters, becak en bajaj.\nDe snelgroeiende bevolking en de economische voorspoed zorgt er echter voor dat mensen vaak lang in de file kunnen staan door gebrek aan snel en betrouwbaar openbaar vervoer. Dit heeft ervoor gezorgd dat er verschillende plannen liggen die in verschillende steden in Indonesi\u00eb uitgevoerd gaan worden. Een voorbeeld is de treinverbinding die is aangelegd tussen het zuiden van Jakarta en het vliegveld Soekarno-Hatta dat in het noorden van Jakarta ligt.\nDe eerste hogesnelheidslijn (HSR, Kereta Cepat) in Indonesi\u00eb verbindt de grootste stad Jakarta en de vierde grootste stad Bandung, de hoofdstad van West-Java, over een afstand van 142,3 kilometer. Ge\u00ebxploiteerd door consortium Kereta Cepat Indonesia China (KCIC) is de Indonesische hogesnelheidslijn de eerste hogesnelheidslijn in ASEAN met een topsnelheid van 350 kilometer per uur. Het zou ook de eerste hogesnelheidslijn op het zuidelijk halfrond en Zuidoost-Azi\u00eb zijn.\nDe projectkosten worden geschat op $7,2 miljard USD. Als rollend materieel werd gekozen voor de KCIC400AF Fuxing EMU-treinstellen. Het eerste treinstel arriveerde medio 2022 in Indonesi\u00eb en werd getest op 16 november 2022, tijdens de G20-top van Bali in 2022. De hogesnelheidslijn Jakarta-Bandung heeft in mei 2023 proefritten uitgevoerd tijdens de ASEAN-top en de ingebruikname was gepland op 17 augustus 2023, samenvallend met de herdenking van de onafhankelijkheidsdag van Indonesi\u00eb. Enkele dagen voor die datum werd de geplande opening om veiligheidsredenen tot \"begin september\" uitgesteld.\nDe reden dat men in Indonesi\u00eb links rijdt, is dat men dat in Nederland, het Verenigd Koninkrijk (zie de verkeershervorming onder Thomas Stamford Raffles) en Japan ook deed ten tijde van de kolonisatie. In Nederland is men rechts gaan rijden vanaf de napoleontische tijd toen dat Franse gebruik werd ingevoerd. Dit werd echter niet doorgevoerd in de koloni\u00ebn."}
{"id": "10803", "revid": "533224", "url": "https://nl.wikipedia.org/wiki?curid=10803", "title": "Sjoe", "text": "Sjoe is een god uit het Egyptische scheppingsverhaal, een van de eerste goden geschapen door de schepper. Hij kwam voort uit Atoem.\nHij was de god van de droge lucht, terwijl zijn zuster Tefnut het natte element voorstelde. Ze zijn broer en zus Geb en Noet en de meter en peter van Osiris, Isis, Seth, Horus en Nephthys. Sjoe behoort tot de Enneade van Heliopolis, maar had een speciale verering in Leontopolis, in de Nijldelta. Sjoe wordt uitgebeeld met een menselijke gedaante waarop een veer staat. Hij staat vaak tussen Geb en Noet. Hij ondersteunt zoals Atlas de hemel."}
{"id": "10804", "revid": "10791", "url": "https://nl.wikipedia.org/wiki?curid=10804", "title": "Beskiden", "text": "De Beskiden (ook: Woudkarpaten) vormen het centrale gedeelte van de Karpaten. Het gebergte behoort grotendeels tot Polen, kleinere delen liggen in Slowakije, Tsjechi\u00eb en Oekra\u00efne.\nDe Beskiden zijn onder te verdelen in de Westelijke Beskiden, met als hoogste top de Babia G\u00f3ra () in Polen, en de Oostelijke Beskiden, met als hoogste top de Hoverla () in Oekra\u00efne, tevens de hoogste berg in dat land.\nIn de Beskiden ontspringen grote rivieren als de Weichsel, de Tisza, de Dnjestr en de Prut. Het gebergte vormt aldus de waterscheiding tussen de Oostzee en de Zwarte Zee."}
{"id": "10807", "revid": "1061913", "url": "https://nl.wikipedia.org/wiki?curid=10807", "title": "Indonesia Raya", "text": "Indonesia Raya is het volkslied van Indonesi\u00eb. Het werd voor het eerst ten gehore gebracht tijdens een jeugdcongres, \"Kongres Pemuda\", op 28 oktober 1928 in wat toen nog Batavia was, het tegenwoordige Jakarta. De Chinese krant Sin Po publiceerde als eerste krant in Indi\u00eb dit volkslied. Na het uitroepen van de Indonesische onafhankelijkheid (1945) werd het tot volkslied gepromoveerd. Tekst en muziek werden geschreven door Wage Rudolf Soepratman. In 1949 schonk Nederland de orkestratie van het volkslied, waarvoor Jos Cleber de opdracht had gekregen. Begin 21e eeuw wordt dit volkslied nog steeds in zijn toonzetting uitgevoerd."}
{"id": "10808", "revid": "344418", "url": "https://nl.wikipedia.org/wiki?curid=10808", "title": "God Save the King", "text": "God Save the King (\"God beware de koning\") is het volkslied van het Verenigd Koninkrijk en zijn kolonies, Norfolk en een van de twee volksliederen van de Kaaimaneilanden en Nieuw-Zeeland (sinds 1977).\nHet is verder het koninklijk lied van de Britse koninklijke familie en het koninklijke volkslied van Canada (sinds 1 juli 1980), Australi\u00eb (sinds 19 april 1984), Gibraltar, het eiland Man, Jamaica, Tuvalu en Antigua en Barbuda.\nEr is geen algemeen goedgekeurde versie van het lied, en het is ook nooit officieel aangewezen als volkslied door het Britse parlement of door de koning. Over het algemeen wordt er slechts \u00e9\u00e9n vers gezongen, een enkele keer twee. Als de Britten een koningin hebben, worden de woorden \"King\", \"he\" en \"him\" en \"his\" vervangen door \"Queen\", \"she\" en \"her\".\nHet huidige volkslied van Groot-Brittanni\u00eb is gebaseerd op het de facto volkslied van het Franse koninkrijk: Grand dieu sauve le roi (Nederlands: Heer, bewaar de koning), geschreven in 1686. Uit onderzoek van France Inter, is geconstateerd dat het lied was geschreven om de Franse koning Lodewijk XIV (de Zonnekoning) te ondersteunen die leed aan een ernstige aandoening aan zijn anus (anale fistel). Om het leed van Lodewijk XIV te verzachten, schreef de Franse componist Jean-Baptiste Lully, op verzoek van Lodewijk XIV's vrouw, Madame de Maintenon, het lied 'Heer, bewaar de Koning'. Dit lied werd herhaaldelijk afgespeeld tijdens een medische ingreep waarin Koning Lodewijk XIV aan zijn anus werd geopereerd. Portretten van deze opmerkelijke gebeurtenis zijn te bewonderen in het Franse museum van de medische geschiedenis (Mus\u00e9e d'histoire de la m\u00e9decine).\nGeschiedenis.\nEr heerst brede consensus onder (cultureel) historici dat 'God Save the King' is geschreven door de van origine Duitse componist H\u00e4ndel in 1714. H\u00e4ndel was destijds componist aan het hof van de Britse Koning George I en had tijdens zijn bezoek aan Versailles het lied 'Grand Dieu, sauve le roi' gehoord van Franse componist Lully. H\u00e4ndel was dermate gecharmeerd van de hymne dat hij ze heeft vertaald in het Engels en ze met succes heeft laten horen aan koning George I in Londen.\nEen andere theorie luidt dat de melodie, zoals ze nu bestaat, is gecomponeerd door dr. Henry Carey, alhoewel veel onderdelen ook al in eerdere versies voorkwamen. Aangenomen wordt dat het lied in 1740 voor het eerst publiekelijk werd uitgevoerd door Carey tijdens een diner ter ere van Admiraal Edward Vernon die de Spaanse haven van Porto Bello had ingenomen (toen in Nieuw-Granada, later in Colombia, nu in Panama).\nTraditioneel wordt de eerste uitvoering gedateerd 1745, toen het lied werd gezongen ter ondersteuning van George II na de aanvankelijke successen van de Jacobitische kandidaat voor de Britse troon, \"Bonnie Prince Charlie\", die een wijdverbreide Schotse aanhang had. Dit heeft ook geleid tot de toevoeging van het laatste vers (zie onder), waarin anti-Schotse gevoelens worden geuit. Dit vers wordt tegenwoordig nauwelijks (tot helemaal niet) gezongen.\nTekst.\nDe vetgedrukte tekst wordt het meest gezongen.\nEngelse tekst\n&lt;poem&gt;God save our gracious King,\nLong live our noble King,\nGod save the King:\nSend him victorious,\nHappy and glorious,\nLong to reign over us:\nGod save the King.\nO Lord, our God, arise,\nScatter his enemies,\nAnd make them fall:\nConfound their politics,\nFrustrate their knavish tricks,\nOn thee our hopes we fix:\nGod save us all.\nThy choicest gifts in store,\nOn him be pleased to pour;\nLong may he reign:\nMay he defend our laws,\nAnd ever give us cause\nTo sing with heart and voice\nGod save the King.\nNot in this land alone,\nBut be God's mercies known,\nFrom shore to shore!\nLord make the nations see,\nThat men should brothers be,\nAnd form one family,\nThe wide world over.\nFrom every latent foe,\nFrom the assassins blow,\nGod save the King!\nO'er him thine arm extend,\nFor Britain's sake defend,\nOur father, prince, and friend,\nGod save the King!\n\"Lord grant that Marshall Wade\"\n\"May by thy mighty aid\"\n\"Victory bring.\"\n\"May he sedition hush,\"\n\"And like a torrent rush,\"\n\"Rebellious Scots to crush.\"\n\"God save the King!\"&lt;/poem&gt;\nNederlandse vertaling\n&lt;poem&gt;God beware onze genadige Koning,\nLang leve onze nobele Koning,\nGod beware de Koning:\nZend hem zegevierend,\nGelukkig en glorieus,\nOm lang over ons te heersen:\nGod beware de Koning.\nO Heer, onze God, sta op,\nVerstrooi zijn vijanden,\nEn breng hen ten val:\nVerwar hun politiek,\nFrustreer hun schurkachtige streken,\nOp U vestigen wij onze hoop:\nGod beware ons allen.\nMoge de meest uitgelezen geschenken die Gij in petto hebt\nOver hem worden uitgestrooid;\nLang moge hij heersen:\nMoge hij onze wetten beschermen,\nEn ons altijd reden geven\nOm met hart en stem te zingen:\nGod beware de Koning!\nNiet slechts in dit land,\nmaar laat Gods genade bekend zijn\nVan kust tot kust!\nHeer laat de naties zien,\nDat mannen broeders moeten zijn,\nEn \u00e9\u00e9n familie vormen,\nOver de wijde wereld.\nVoor iedere latente vijand,\nen iedere moordaanslag,\nBeware God de koning!\nStrek uw arm over hem uit,\nBescherm, ter wille van Brittanni\u00eb,\nOnze vader, prins en vriend,\nGod beware de koning!\nHeer, geef dat maarschalk Wade\nMet uw machtige hulp\nDe overwinning zal brengen.\nMoge hij opruiing sussen,\nEn als een wervelstorm,\nOpstandige Schotten verpulveren.\nGod beware de koning!&lt;/poem&gt;\nExtra versie.\nIn Canada was er een extra versie van God save the King:\nEngelse tekst\n&lt;poem&gt;\"Our loved Dominion bless\"\n\"With peace and happiness\"\n\"From shore to shore;\"\n\"And let our Empire\"\n\"be Loyal, united,\"\n\"free True to herself and Thee\"\n\"God save the King.\"&lt;/poem&gt;\nFranse tekst\n&lt;poem&gt;\"Dieu prot\u00e8ge le roi\"\n\"De sa main souveraine!\"\n\"Vive le roi !\"\n\"Qu'un r\u00e8gne glorieux,\"\n\"Long et victorieux ;\"\n\"Rende son peuple heureux\"\n\"Vive le roi !\"&lt;/poem&gt;\nAndere volksliederen met dezelfde melodie.\nIn heden en verleden zijn er ook andere volksliederen met dezelfde melodie (geweest):"}
{"id": "10809", "revid": "66031183", "url": "https://nl.wikipedia.org/wiki?curid=10809", "title": "Amhr\u00e1n na bhFiann", "text": "Amhr\u00e1n na bhFiann (Iers-Gaelisch, \"Een soldatenlied\") is het volkslied van Ierland. De uitspraak van de titel klinkt ongeveer als 'au-r\u00f2\u00f2n nuh vie\u00ebn'. De woorden zijn geschreven door Peadar Kearney (1883-1942), de muziek werd gecomponeerd door Kearney en Patrick Heeney (1881-1911). Het lied werd voor het eerst gepubliceerd in \"Irish Freedom\" in 1912, alhoewel het al in 1907 werd gecomponeerd. \nHet lied was relatief onbekend totdat het werd gezongen tijdens de Paasopstand van 1916, en in de Britse interneringskampen erna. Het refrein werd het offici\u00eble volkslied in 1926, en het neemt de plaats in van het onoffici\u00eble volkslied \"God save Ireland\". \"God save the King\" was het volkslied van het Verenigd Koninkrijk van Groot-Brittanni\u00eb en Ierland totdat de Ierse vrijstaat werd uitgeroepen in 1922. \nDe eerste twee en de laatste twee regels van het refrein (beginnend bij \"Sinne Fianna F\u00e1il...\" tot \"...Amhr\u00e1n na bhFiann\" zie hieronder) worden gespeeld als presidentieel saluut als de president van Ierland aanwezig is bij evenementen.\nIn de laatste jaren hebben een aantal Ierse kranten en columnisten ervoor gepleit het \"Amhr\u00e1n na bhFiann\" te vervangen door een nieuw Iers volkslied, daar de tekst van bestaande lied uitermate gewelddadig en anti-Brits is. Anderen geven als argument dat het lied qua melodie moeilijk te spelen is. Een laatste optie die soms geopperd wordt is om de melodie hetzelfde te laten, maar om de tekst aan te passen. Het lijkt echter onwaarschijnlijk dat binnen korte tijd het volkslied wordt vervangen of aangepast.\nIreland's Call is een nieuw \"volkslied\" dat tegenwoordig wordt gebruikt bij internationale rugbywedstrijden, omdat de Ierse rugbyploeg is samengesteld uit spelers van het hele eiland, en niet alleen uit de republiek. "}
{"id": "10810", "revid": "17", "url": "https://nl.wikipedia.org/wiki?curid=10810", "title": "Marseillaise", "text": "De Marseillaise is het volkslied van Frankrijk. Gedurende korte tijd was het ook het volkslied van revolutionair Rusland.\nGeschiedenis.\nDe oorspronkelijke versie is een lied dat is geschreven en gecomponeerd in Straatsburg door Claude Joseph Rouget de Lisle, kapitein in het Franse leger, in de nacht van 25 op 26 april 1792. Hij deed dat tijdens de Franse Revolutie in de geestdriftige dagen na de oorlogsverklaring door de Wetgevende Vergadering op voorstel van koning Lodewijk XVI. Rouget de Lisle zong het lied voor het eerst in de salon van baron Philippe Fr\u00e9d\u00e9ric de Dietrich, de burgemeester van Straatsburg. De originele titel luidde \"Chant de guerre pour l'Arm\u00e9e du Rhin\" (oorlogslied voor het Rijnleger). De naam \"Marseillaise\" dankt het lied aan het feit dat de troepen uit Marseille het luidkeels zongen bij hun intocht in Parijs in de zomer van 1792, op weg naar de oorlog.\nOp 14 juli 1795 werd de \"Marseillaise\" tot volkslied van de Eerste Franse Republiek verklaard. Later, tijdens het Eerste Franse Keizerrijk, werd het lied door Napoleon verboden. Ook tijdens het bewind van Lodewijk XVIII en Napoleon III gold het zingen en spelen van de \"Marseillaise\" als subversief. Na de Frans-Duitse Oorlog van 1870 ontstond de Derde Franse Republiek, die aanvankelijk de discussie over haar staatsvorm vermeed, maar in 1878 toch koos voor de republiek en de \"Marseillaise\" in ere herstelde.\nIn 1830 is de \"Marseillaise\" door componist Hector Berlioz opnieuw gearrangeerd. In 1919 maakte Igor Stravinsky een bewerking voor viool.\nDe muziek van de \"Marseillaise\" werd van 1871 (na het neerslaan van de Commune van Parijs) tot 1888 (het jaar waarin Pierre De Geyter het oorspronkelijke gedicht van \"communard\" Eug\u00e8ne Pottier op muziek zette) gebruikt om de \"Internationale\" te kunnen zingen. Ook van de revolutie van 1905 tot in de Oktoberrevolutie van 1917 werd de \"Internationale\" nog gezongen op de noten van de \"Marseillaise\".\nVlak na de Tweede Wereldoorlog was de \"Chant des partisans\" een tijdje het officieuze tweede volkslied, naast de \"Marseillaise\".\nBij het uitbreken van de Tweede Wereldoorlog is het Quintette du Hot Club de France van jazzgitarist Django Reinhardt en violist St\u00e9phane Grappelli bezig aan een concerttournee door Groot-Brittanni\u00eb. Grappelli kiest om daar te blijven, terwijl Reinhardt terugkeert naar zijn familie in Frankrijk en er in slaagt om te ontsnappen aan de genocide van zijn volk, de zigeuners, die naar de vernietigingskampen worden gestuurd. Na de Bevrijding, op 29 januari 1946, ontmoeten de twee musici elkaar weer. Daar improviseren ze op \"La Marseillaise\", wat resulteert in de bekende opname met de Engelse titel \"Echoes of France\".\nIn 1978 nam Serge Gainsbourg in Kingston, Jamaica, een reggaeversie van de \"Marseillaise\" op, genaamd \"Aux Armes et c\u00e6tera\". Het was de titeltrack van zijn gelijknamige nieuwe album, opgenomen met enkele van de beste reggae-muzikanten van het eiland, en het back-upkoor van Bob Marley, waaronder echtgenote Rita Marley. Vele Fransen konden dit absoluut niet waarderen en Gainsbourg ontving onder meer doodsbedreigingen van rechtse veteranen uit de Algerijnse Onafhankelijkheidsoorlog. Na waarschuwingen verscheen Gainsbourg toch op 4 januari 1980 \"solo\" op het podium in Straatsburg, waar het lied was geschreven. Hij zette -vuist geheven- de originele versie in, nadat hij onder meer had uitgeroepen: \"Ik ben een rebel die\" La Marseillaise\" zijn oorspronkelijke betekenis heeft teruggegeven!\". De ruim honderd aanwezige legionairs, gekomen om desnoods geweld te gebruiken als het \"weerzinwekkende\" nummer zou worden gespeeld, konden niet anders dan in het gelid gaan staan en uit volle borst meezingen.\nOp 14 december 1981 kocht Gainsbourg het originele manuscript van de \"Marseillaise\" op een veiling in Versailles. Vervolgens meldde hij zijn critici dat zijn versie dichter bij het origineel was omdat in het origineel de woorden \"Aux armes et c\u00e6tera...\" voorkomen. Auteur Rouget de l'Isle had, om eindeloos pennen te voorkomen, het refrein vanaf de eerste herhaling tot \"Aux armes, citoyens! et c\u00e6tera\" gereduceerd.\nMarseillaise buiten Frankrijk.\nDe \"Marseillaise\", geschreven ruim 25 jaar voor de geboorte van Karl Marx, leest als een politiek manifest en dit ligt mede ten grondslag aan haar revolutionaire elan. Zo is er bijvoorbeeld in de vijfde strofe de klassenstrijd te herkennen. Ook doet de compromisloosheid, waarmee de tirannen de wacht wordt aangezegd in de vierde strofe denken aan meedogenloosheid waarmee sommige regimes later in de geschiedenis hun strijd voerden.\nDe Duitse componist Robert Schumann schreef in 1851, het jaar van de staatsgreep in Frankrijk door Napoleon III, de \"Ouverture zu Goethes \"Hermann und Dorothea\", opus 136\", naar een episch gedicht van Johann Wolfgang von Goethe uit 1797. Deze compositie, waarin de \"Marseillaise\" als thema is verwerkt, handelt over een bemiddelde jongeman die zwaar verliefd wordt op een jonge vrouw, op de vlucht voor Franse revolutionnaire troepen die een tijd de Duitse linkeroever van de Rijn bezet hielden.\nDe tonen van de \"Marseillaise\" klinken ook in de \"Ouverture 1812 opus 49\" uit 1880 van de hand van Pjotr Iljitsj Tsjaikovski. Dit muziekstuk verwijst naar de noodlottige veldtocht van Napoleon naar Rusland in 1812.\nTen tijde van de oprichting van de Belgische Werkliedenpartij in 1885 en de Christene Volkspartij met Adolf Daens rond 1890, was het zingen van de \"De Internationale\" op de tonen van de \"Marseillaise\" gebruikelijk onder Belgische socialisten. Dit wordt meermaals beschreven in de roman \"Pieter Daens\" van Louis Paul Boon.\nDe \"Marseillaise\" was als lied van koningsmoordenaars lange tijd verboden in tsaristisch Rusland, maar toen de Eerste Wereldoorlog uitbrak en Rusland en Frankrijk bondgenoten werden, moest de Russische regering het verbod op de \"Marseillaise\" opheffen. Hierdoor kreeg de \"Marseillaise\" enige bekendheid en werd zij de hymne van revolutionair Rusland. Toen Lenin in 1917 vanuit Finland per trein in Sint-Petersburg aankwam, werd de \"Marseillaise\" gespeeld (en niet de \"Internationale\", zoals het in enkele films wordt voorgesteld). Direct na de Russische Revolutie werd de \"Marseillaise\" het volkslied van Rusland. Rond 1918 werd de \"Marseillaise\" opgevolgd door de \"Internationale\".\nMeer bewegingen hebben zich in de geschiedenis bediend van de \"Marseillaise\". Zo zongen de zuiderlingen de \"Marseillaise\" toen hun staten uit de unie der Verenigde Staten traden en zich bij de Geconfedereerde Staten van Amerika aansloten. Verder hebben vele arbeidersbewegingen en sociaaldemocraten zich in de loop van de 19e en 20e eeuw van de \"Marseillaise\" bediend, al dan niet met bewerkingen. In 1989, op de vooravond van de 200e verjaardag van de Franse Revolutie, zongen Chinese opstandelingen hun versie van de \"Marseillaise\" tijdens het Tiananmenprotest op het Plein van de Hemelse Vrede rond een Vrijheidsbeeld van papier-mach\u00e9.\nIn een heel andere sfeer zijn de eerste maten van de \"Marseillaise\" ook te horen aan het begin van het nummer \"All You Need Is Love\" van de Beatles. Dit zou ironisch opgevat kunnen worden, omdat de rest van dat nummer duidelijk probeert te maken dat behalve liefde er niets toe doet.\nTekst.\nFrans.\n&lt;poem&gt;Allons enfants de la Patrie,\nle jour de gloire est arriv\u00e9!\nContre nous de la tyrannie\nL'\u00e9tendard sanglant est lev\u00e9.\nL'\u00e9tendard sanglant est lev\u00e9:\nEntendez-vous dans les campagnes\nMugir ces f\u00e9roces soldats?\nIls viennent jusque dans vos bras\n\u00c9gorger vos fils, vos compagnes!\n\"Refrein:\"\nAux armes, citoyens,\nFormez vos bataillons.\nMarchons! Marchons!\nQu'un sang impur\nAbreuve nos sillons\nQue veut cette horde d'esclaves\nDe tra\u00eetres, de rois conjur\u00e9s?\nPour qui ces ignobles entraves\nCes fers d\u00e8s longtemps pr\u00e9par\u00e9s?\nCes fers d\u00e8s longtemps pr\u00e9par\u00e9s!\nFran\u00e7ais, pour nous, Ah quel outrage\nQuel transport il doit exciter!\nC'est nous qu'on ose m\u00e9diter\nDe rendre \u00e0 l'antique esclavage!\n\"Refrein\"\nQuoi! Des cohortes \u00e9trang\u00e8res\nFeraient la loi dans nos foyers!\nQuoi! Ces phalanges mercenaires\nTerrasseraient nos fiers guerriers!\nTerrasseraient nos fiers guerriers!\nGrand Dieu! Par des mains encha\u00een\u00e9es\nNos fronts, sous le joug, se ploieraient.\nDe vils despotes deviendraient\nLes ma\u00eetres de nos destin\u00e9es\n\"Refrein\"\nTremblez tyrans, et vous perfides\nL'opprobe de tous les partis.\nTremblez, vos projets parricides\nVont enfin recevoir leur prix!\nVont enfin recevoir leur prix!\nTout est soldat pour vous combattre.\nS'ils tombent nos jeunes h\u00e9ros,\nLa terre en produit de nouveaux\nContre vous, tous pr\u00eats \u00e0 se battre!\n\"Refrein\"\nFran\u00e7ais, en guerriers magnanimes,\nPortez ou retenez vos coups!\n\u00c9pargnez ces tristes victimes\nA regrets s'armant contre nous!\nA regrets s'armant contre nous!\nMais ce despote sanguinaire\nMais les complices de Bouill\u00e9,\nTous les tigres qui, sans piti\u00e9,\nD\u00e9chirent le sein de leur m\u00e8re!\n\"Refrein\"\nAmour Sacr\u00e9 de la Patrie,\nConduis, soutiens nos braves vengeurs.\nLibert\u00e9, Libert\u00e9 ch\u00e9rie,\nCombats avec tes d\u00e9fenseurs!\nCombats avec tes d\u00e9fenseurs!\nSous nos drapeaux, que la victoire\nAccoure \u00e0 tes m\u00e2les accents,\nQue tes ennemis expirants\nVoient ton triomphe et notre gloire!\n\"Refrein\"\nNous entrerons dans la carri\u00e8re\nQuand nos a\u00een\u00e9s n'y seront plus,\nNous y trouverons leur poussi\u00e8re\nEt la trace de leur vertus!\nEt la trace de leur vertus!\nBien moins jaloux de leur survivre\nQue de partager leur cercueil.\nNous aurons le sublime orgueil\nDe les venger ou de les suivre.\n\"Refrein\"&lt;/poem&gt;\nNederlands.\n&lt;poem&gt;Komt, kinderen des vaderlands,\nde dag der overwinning is aangebroken!\nTegen ons is van de tirannie\nhet bloedige vaandel gehesen\nHet bloedige vaandel is gehesen.\nHoort ge in de velden\nhet brullen van die vreselijke soldaten?\nZij naderen tot in uw armen\nom uw zonen en echtgenotes te kelen!\n\"Refrein:\"\nTe wapen, burgers!\nVormt uw bataljons!\nLaten we marcheren, marcheren,\nZodat het onreine bloed\nonze voren doordrenkt\nWat wil deze horde slaven,\nverraders en samenzwerende koningen?\nVoor wie zijn deze walgelijke ketenen,\ndeze ijzers die langgeleden zijn gemaakt?\nFransen, voor ons, ah! Wat een belediging!\nWelke middelen moet men uitoefenen\nWij zijn het die men durft te overwegen\nom tot de oude slavernij terug te brengen\n\"Refrein\"\nWat! Deze buitenlandse troepen\nzouden de dienst gaan uitmaken in ons land.\nWat! Deze huurtroepen\nzouden onze krijgshaftige zonen terneerslaan.\nGrote God, door geketende handen zouden\nwij ons onder het juk schikken.\nVerdorven despoten zouden\nde meesters van ons lot worden.\n\"Refrein\"\nBeeft, tirannen en verraders,\nde schande van alle partijen!\nBeeft, uw vadermoordelijke projecten\nzullen uiteindelijk hun prijs ontvangen.\nAlles, wat tegen u vecht, zijn soldaten.\nAls ze vallen, onze jonge helden,\nbrengt de aarde nieuwe voort,\nallen bereid om tegen u te vechten.\n\"Refrein\"\nFransen, grootmoedige strijders,\ndraagt of weerhoudt uw slagen.\nSpaar deze trieste slachtoffers\ndie zich met tegenzin tegen ons wapenen.\nMaar deze bloedige despoten,\nmaar deze medeplichtigen van Bouill\u00e9...\nAl deze tijgers die zonder medelijden\nde borst van hun moeder hebben verscheurd.\n\"Refrein\"\nDe heilige liefde voor het vaderland leidt,\nondersteunt onze dappere wrekers.\nVrijheid, geliefde vrijheid,\nvecht met je beschermers!\nMoge de overwinning onder onze vlag naar je toesnellen\nnaar je krachtige klanken,\nzodat je ten onder gaande vijanden\njouw triomf en onze glorie zullen zien!\n\"Refrein\"\nWe zullen het strijdperk betreden\nwanneer onze ouders er niet meer zullen zijn.\nWij zullen er hun stof vinden\nen het spoor van hun deugden.\nVeel minder jaloers (zijn wij) om hen te overleven\ndan om hun doodskist te delen.\nMet verheven trots zullen we\nhen wreken of hen volgen.\n\"Refrein\"&lt;/poem&gt;"}
{"id": "10811", "revid": "389989", "url": "https://nl.wikipedia.org/wiki?curid=10811", "title": "Das Lied der Deutschen", "text": "Das Lied der Deutschen (\"Het Lied der Duitsers\", meestal Das Deutschlandlied, \"Het Duitslandlied\", genoemd) is een patriottisch Duits lied uit de 19e eeuw. Sinds 1922 is het in gebruik als het Duitse volkslied. Vanaf 1952 wordt alleen het derde couplet gezongen, hoewel men zich buiten Duitsland soms vergist en de tekst van het eerste couplet gebruikt. Sinds 1991 is het derde couplet op basis van Duitse wetgeving het volkslied. Als volkslied geniet het wettelijke bescherming (StGB \u00a790a) tegen smaad.\nGeschiedenis.\nPatriottisch lied.\nComponist van de melodie is Joseph Haydn, die haar in 1797 aan keizer Frans II had gewijd, de \"Kaiserhymne\". De melodie gebruikte Haydn ook voor het tweede deel (\"poco adagio, cantabile\"), van zijn strijkkwartet Op. 76 No 3 in C groot, het \"Kaiserquartett\".\nIn 1841 werd de tekst geschreven door de germanist en dichter August Heinrich Hoffmann von Fallersleben, een democraat die als schrijver bij de Vorm\u00e4rz moet worden gerekend, de kunstenaarsstroming die zich verzette tegen het drukkende politieke klimaat van de Biedermeiertijd, in de opmaat van het revolutiejaar 1848. Hoffmann von Fallersleben schreef het \"Lied der Deutschen\" tijdens een vakantie op het (toen Britse) Noordzee-eiland Helgoland. Het kan worden gezien als een van de zogeheten \"Rheinlieder\" (Rijnliederen), die als protest ontstonden tegen de Franse eis om de Rijn de grens van Frankrijk te maken. Toch komt het woord \"Rhein\" in het lied niet voor.\nTijdens het Duitse Keizerrijk (1871-1918) was er geen officieel volkslied, maar werd in voorkomende omstandigheden \"Heil dir im Siegerkranz\" gezongen, op de melodie van het Britse volkslied \"God Save the King\". Het \"Lied der Deutschen\" was een van vele patriottische liederen, en werd geleidelijk populairder. Gedurende de Eerste Wereldoorlog kwam het meer in gebruik omdat \"Heil dir im Siegerkranz\" dezelfde melodie als het volkslied van de Engelse vijand had.\nVolkslied sinds 1922.\nDe sociaaldemocratische rijkspresident Friedrich Ebert besloot in 1922 om het \"Lied der Deutschen\" het offici\u00eble volkslied te maken. In tegenstelling tot de nationale driekleur (die in 1919 van zwart-wit-rood veranderde naar zwart-rood-goud) was het volkslied nooit omstreden. De nationaalsocialisten (1933-1945) lieten het volkslied bestaan - maar alleen het eerste couplet werd gezongen, en daarop moest het eerste couplet van het \"Horst Wessellied\" volgen, het lied van de nationaalsocialistische partij NSDAP. Wessel, de schrijver van dit lied werd door de nationaalsocialisten als een martelaar voor hun zaak beschouwd.\nDiscussie in de Bondsrepubliek.\nNa 1945 werd het \"Lied der Deutschen\" door de overwinnende mogendheden van de Tweede Wereldoorlog verboden. De Bondsrepubliek, opgericht in 1949, had een nieuw volkslied nodig; daarvoor werd onder meer de \"Ode an die Freude\" van Beethoven gebruikt. Bondskanselier Konrad Adenauer, een christendemocraat die in de nationaalsocialistische tijd in de gevangenis had gezeten, vroeg bij een bezoek in Berlijn op 18 april 1950 het publiek in de voor belangrijke bijeenkomsten gebruikte bioscoop Titania-Palast om het derde couplet van het \"Deutschlandlied\" te zingen. De vertegenwoordigers van de geallieerden bleven uit protest zitten, en ook de sociaaldemocraten waren woedend. Het buitenland was zeer negatief over Adenauers zet.\nBondspresident Theodor Heuss was voorstander van een alternatief lied, de \"Hymne an Deutschland\". De liberaal erkende echter in een open correspondentie met Adenauer in 1952 dat hij de behoudende krachten had onderschat. Ten slotte ging Heuss akkoord met Adenauers verzoek om het \"Lied der Deutschen\" weer het volkslied te maken, maar alleen het derde couplet te zingen.\nHet bleef onzeker of het gehele lied volkslied was of alleen het derde couplet; dat is belangrijk voor art. 90a van het Duits strafwetboek dat nationale symbolen tegen smaad verdedigt. In maart 1990 stelde het Constitutioneel Gerechtshof vast dat alleen het derde couplet beschermd is, en in november 1991 kwamen bondspresident en bondskanselier in een correspondentie overeen dat alleen het derde couplet volkslied is. Vervolgens werd de correspondentie formeel bekendgemaakt op in het Bundesgesetzblatt.\nSinds 1952 wordt bij formele aangelegenheden dus alleen het derde couplet gezongen. Het zingen van het eerste couplet zou als ongepast of zelfs politiek extreem worden beleefd; voor het tweede couplet is er weinig aandacht. Anders dan soms wordt gesteld is geen van de coupletten \"verboden\".\nInhoud.\nHet eerste couplet, dat met \u201cDeutschland \u00fcber alles\u201d begint, doelde op de toenmalige verdeeldheid van Duitsland in meerdere staten. Nadat Duitsland (zonder Oostenrijk) in 1867/1871 verenigd werd, kreeg de uitdrukking geleidelijk een andere, nationalistische lading. Vanwege de historische ontwikkelingen sinds 1841 zijn de landsgrenzen van het eerste couplet niet meer actueel.\nHet tweede couplet laat zien dat het lied oorspronkelijk als drinklied werd bedacht. Het derde couplet drukt de wens van de dichter uit naar een verenigd Duitsland als rechtsstaat.\nDe in het lied bezongen grenzen.\nIn Hoffmanns tijd en vooral daarna streden de \"kleinduitse\" en de \"grootduitse\" gedachte om voorrang. De kleinduitse gedachte streefde naar een nieuw Duits rijk zonder Oostenrijk; Oostenrijk was toen een grote veelvolkerenstaat. De grootduitse gedachte wilde Oostenrijk erbij trekken, met of zonder zijn niet Duits sprekende inwoners. Het Duitslandlied is \"grootduits\" waar het de grenzen beschrijft.\nDe rivier de Maas stroomt nu in Nederland, Belgi\u00eb en Frankrijk. Op het moment dat Hoffmann von Fallersleben het lied schreef, was Nederlands Limburg samen met Luxemburg lid van de Duitse Bond (namelijk van 1839 tot 1866). Na het uiteenvallen van de Duitse Bond bleef Limburg buiten de nieuwe Noord-Duitse Bond van 1867.\nDe Memel stroomt als Njoman in Wit-Rusland en als Nemunas in Litouwen en lag in Hoffmanns tijd in het uiterste noordoosten van Pruisen. Het gebiedje ten noorden van de Memel ging in 1919 aan Litouwen (Memel-Land), daardoor werd de Memel pas de grens van het toenmalige Duitsland. In 1939-1945 hoorde het Memel-Land bij Nazi-Duitsland.\nDe Etsch stroomt in het noorden van Itali\u00eb, en wordt in het Italiaans \"Adige\" genoemd. Toen liep de stroom door het zuiden van de Oostenrijkse provincie Tirol. In 1919 verloor Oostenrijk dit gebied als Zuid-Tirol aan Itali\u00eb.\nMet de Belt wordt de Fehmarnbelt bedoeld, de zeestraat tussen de Kielerbocht en de Mecklenburgerbocht. De grens tussen Duitsland en Denemarken loopt door deze zeestraat. In Hoffmanns tijd waren Sleeswijk en Holstein nog onderdeel van Denemarken, en alleen Holstein hoorde bij de Duitse Bond. Toch zal Hoffmann zowel aan Sleeswijk als ook aan Holstein als Duitse gebieden hebben gedacht. De twee hertogdommen werden in 1864-1866 Pruisisch.\nVoor het bezingen van de Duitse grenzen of rivieren in het grensgebied is er een historisch voorbeeld. Walther von der Vogelweide schreef rondom 1198: \u201cVon der Elbe unz an den R\u00een und her wider unz an Ungerlant\u201d (van de Elbe tot aan de Rijn, en weer tot aan Hongarije). Op zijn beurt schreef Bertolt Brecht in 1950 in de \"Kinderhymne\", doelend op Hoffmanns lied: \u201cVon der See bis zu den Alpen, von der Oder bis zum Rhein\u201d.\nVolledige tekst.\nBij de onderstaande volledige tekst wordt in de rechter kolom de nauwkeurigste Nederlandse vertaling gegeven, zonder rijm of maat. Het offici\u00eble volkslied bestaat dus alleen uit het derde couplet.\nAndere liederen.\nHoewel geen ander lied (alleen) officieel volkslied van Duitsland is geweest, horen bij de geschiedenis van het Duitse volkslied ook nog deze liederen:"}
{"id": "10813", "revid": "20437", "url": "https://nl.wikipedia.org/wiki?curid=10813", "title": "Dnjestr", "text": "De Dnjestr of Dnestr (Roemeens: Nistru; Oekra\u00efens: \u0414\u043d\u0456\u0441\u0442\u0435\u0440, \"Dnister\"; Russisch: \u0414\u043d\u0435\u0441\u0442\u0440, \"Dnestr\") is een rivier in Oost-Europa, in Oekra\u00efne en Moldavi\u00eb. Ze ontspringt in de Karpaten en mondt uit in de Zwarte Zee. De Dnjestr heeft een lengte van 1352 km, terwijl het stroomgebied 72.100 km\u00b2 bedraagt. De Dnjestr is daarmee de op een na grootste rivier van Oekra\u00efne en de grootste van Moldavi\u00eb. Bij de oude Grieken heette de rivier Tyras. De Dnjestr fungeert nog voor een klein gedeelte als grensrivier. Van 1918 tot 1940 had de helft van de rivier (vanaf Chotyn) die functie, namelijk tussen Roemeni\u00eb en de Sovjet-Unie.\nLoop van de Dnjestr.\nDe bron van de Dnjestr ligt aan de noordkant van de Beskiden, het centrale deel van de Karpaten, niet ver van de grens met Polen. Aanvankelijk koerst de rivier in noordwestelijke richting, maar al snel buigt de rivier af naar het noordoosten en vervolgens het zuidoosten en dat zal verder haar hoofdrichting blijven. Over het hele traject is de loop van de Dnjestr uiterst bochtig.\nHet diep uitgesneden dal van de Dnjestr scheidt de Karpaten in het zuiden van het vruchtbare heuvelland van Podoli\u00eb in het noorden. De meeste zijrivieren komen uit noordelijke richting (de Seret en de Zbroetsj zijn de grootste). Er liggen opmerkelijk weinig grote steden aan de rivier. De eerste grotere plaats is Chotyn, ooit een belangrijke grensvesting. Deze stad op de rechteroever ligt in noordelijk Bessarabi\u00eb. Wat oostelijker volgt Mohyliv-Podilsky op de linkeroever. Tussen Chotyn en Mohyliv-Podilsky wordt de Dnjestr de grensrivier tussen Oekra\u00efne en Moldavi\u00eb.\nZuidelijker komt de Dnjestr geheel op Moldavisch grondgebied. Het gebied op de linkeroever staat bekend als Transnistri\u00eb, een ge\u00efndustrialiseerde regio, waarvan Tiraspol de grootste stad is. Op de rechteroever is Tighina (voorheen Bendery) de grootste stad. Bij Dub\u0103sari ligt sinds de jaren vijftig een stuwmeer.\nDe laatste luttele kilometers van de Dnjestr verlopen weer op Oekra\u00efens grondgebied. De rivier mondt westelijk van Odessa uit in een liman, een type monding, karakteristiek voor de rivieren die in de Zwarte Zee uitmonden. De liman heeft een lengte van 42,5 kilometer en de maximale breedte is 12 kilometer. De oppervlakte is ongeveer 400 km\u00b2. Het is ondiep, gemiddeld ligt de bodem op 1,8 meter onder de zeespiegel en de maximale diepte is 2,7 meter. Aan de zuidoever van deze liman ligt nog de historisch belangrijke stad Bilhorod-Dnistrovsky, de oude Turkse vesting Akkerman.\nWaar de rivier in de Zwarte Zee stroomt ligt een schoorwal. De schoorwal heeft slechts een kleine open verbinding bij de badplaats Zatoka. Over de opening ligt een deels vaste brug met een hefbrug in het midden waardoor hoge schepen de liman kunnen in- en uitvaren. Over de brug is weg- en treinverkeer mogelijk.\nScheepvaart.\nDe Dnjestr is bevaarbaar vanaf Chotyn en is twee \u00e0 drie maanden per jaar bevroren. De winterse ijsgang en de sterk wisselende waterstand maken de rivier minder geschikt voor intensieve scheepvaart. Bovendien mist de monding een goede haven."}
{"id": "10814", "revid": "17", "url": "https://nl.wikipedia.org/wiki?curid=10814", "title": "Nistru", "text": ""}
{"id": "10816", "revid": "12885", "url": "https://nl.wikipedia.org/wiki?curid=10816", "title": "Quoti\u00ebnt", "text": "In de wiskunde is een quoti\u00ebnt het resultaat van een deling. Het quoti\u00ebnt van twee gehele getallen is bij gewone deling een rationaal getal. Bij geheeltallige deling van gehele getallen is het quoti\u00ebnt steeds een geheel getal, namelijk het aantal keren dat de deler in het deeltal bevat is.\nVoorbeeld.\nHet quoti\u00ebnt van 12 en 4 is 3; het getal 12 heet hier het deeltal, 4 de deler.\nHet quoti\u00ebnt van 1,2 en 0,4 is ook 3.\nBij geheeltallige deling van 30 en 7 is het quoti\u00ebnt 4. \nImmers, 4 x 7 = 28 &lt; 30, maar 5 x 7 = 35 &gt; 30.\nRestdeling.\nEen geheeltallige deling gaat niet altijd op, dat wil zeggen er blijft soms een rest over. Men spreekt ook wel van \"restdeling\" en vermeldt expliciet de rest. Zo is bij restdeling van 30 en 7 het quoti\u00ebnt 4 met rest 2, want 4 keer 7 is 28 en 30-28 is 2. Men noteert: 30\u00a0:\u00a07\u00a0=\u00a04\u00a0rest\u00a02.\nIn meer abstracte context.\nNaast de re\u00eble deling (deling met al dan niet gehele getallen) kan op sommige (abstractere) wiskundige objecten ook een deling gedefinieerd worden, bijvoorbeeld op groepen of bepaalde metrische ruimtes. Deze definities vertonen op bepaalde vlakken overeenkomsten met deling in de re\u00eble getallen, hoewel de operatie zelf veel abstracter en minder intu\u00eftief kan zijn.\nZo is er de Euclidische deling voor polynomen, vergelijkbaar met de 'gewone' staartdeling bij getallen.\nVerhoudingsgetal.\nHet woord \"quoti\u00ebnt\" wordt ook gebruikt voor bepaalde verhoudingsgetallen, zoals het intelligentiequoti\u00ebnt. De achterliggende berekening is een deling van twee testwaarden of van de testwaarde en een gemiddelde (om zo een relatieve score te verkrijgen).\nVerhouding.\nHet quoti\u00ebnt komt overeen met de verhouding, maar wordt geschreven en uitgesproken als getal, vergelijk de quoti\u00ebnten 3 en 2/3 (\"drie\", \"twee derde\") en de verhoudingen 3 : 1 en 2 : 3 (\"drie staat tot een\", \"twee staat tot drie\")"}
{"id": "10818", "revid": "873027", "url": "https://nl.wikipedia.org/wiki?curid=10818", "title": "Akkoord (muziek)", "text": "Een akkoord is de samenklank van drie of meer tonen die zodanig samenklinken dat zij voor het muzikale oor samensmelten tot een gestalte. Let wel: een samenklank van twee tonen heet een tweeklank en wordt niet tot de akkoorden gerekend en veelal aangeduid met het overeenkomstige interval. In de lichte muziek is het gebruikelijk om akkoorden voor te stellen met akkoordsymbolen.\nDrieklank.\nEen \"drieklank\" is een akkoord dat bestaat uit drie tonen of eigenlijk een akkoord dat is opgebouwd uit tonen die afgeleid zijn van drie verschillende stamtonen. Dus niet alleen is het akkoord c-e-g een drieklank, maar ook de akkoorden c-e-g-c' en c-e-g-c'-e' zijn drieklanken.\nDoorgaans heeft de term drieklank meer specifiek betrekking op akkoorden die bestaan uit een stapeling van twee tertsen. De laagste toon heet de bastoon van de drieklank en de hoogste toon ligt een kwint (of een veelvoud daarvan) boven de bastoon. Overigens kan ook een secunde of een kwart als tussenliggende toon voorkomen ter vervanging van de terts als middelste toon. De meest voorkomende drieklanken zijn van het type:\nOmkeringen.\nAkkoorden kunnen ook omgekeerd worden. Het akkoord c-e-g bijvoorbeeld kan worden omgekeerd tot e-g-c en g-c-e. Het aantal mogelijke omkeringen is altijd een minder dan het aantal noten in het akkoord. Bij akkoorden waarvan de bastoon de grondtoon is, spreekt men van grondligging. De 1e omkering van een akkoord in grondligging heeft als bastoon de op een na laagste toon van het akkoord in grondligging. Analoog voor hogere omkeringen.\nDrieklanken van type majeur, mineur, verminderd, overmatig, hardverminderd en dubbel verminderd kunnen in drie verschillende omkeringen voorkomen:\nOmkeringen van sus-drieklanken worden doorgaans niet met een specifieke naam aangeduid. \nLiggingen.\nNaast de omkering kent een akkoord ook een ligging. De tonen van een akkoord kunnen verdeeld voorkomen in diverse octaven. \nMen onderscheidt:\nVerdubbelingen.\nNoten kunnen verdubbeld voorkomen in hoger of lager liggende octaven. Een voorbeeld is de drieklank c-e-g-c, waarin de grondtoon c twee keer voorkomt. Bij verdubbelingen wordt doorgaans de terts minder snel verdubbeld ten opzichte van grondtoon of kwint. Dit heeft een akoestische reden: door verdubbeling komt er akoestisch veel nadruk te liggen op de verdubbelde toon, en dit kan de functie van het akkoord minder duidelijk waarneembaar maken. In een drieklank van bijvoorbeeld C-majeur zal men zelden C-E-G-E aantreffen, maar veel frequenter C-C-E-G, of C-G-C-E-G. De terts van de drieklank is doorgaans een kleurende toon, terwijl grondtoon en kwint veeleer de contouren van een akkoord zelf neerzetten: grondtoon en kwint zijn dan ook in de harmonische boventonenreeks nauwer aan elkaar verwant dan de terts, die pas later in de boventonenreeks optreedt.\nVierklank.\nAls men nog een terts meer stapelt op een drieklank, ontstaat er een vierklank, een zogenaamd septiemakkoord:\nEen septiemakkoord bestaat dus uit een grondtoon + terts + kwint + septiem.\nMen onderscheidt onderstaande typen:\nVan deze septiemakkoorden wordt vooral het dominant septiemakkoord veel gebruikt in vrijwel alle muziek na ca. 1700.\nHet verminderd septiemakkoord wordt veelvuldig in klassieke muziek gebruikt, en gaat dan (in de eerste omkering) het dominant septiemakkoord (in grondligging) een kleine secunde hoger vooraf. (in C-majeur: as-c-es-fis gevolgd door g-b-d-f.)\nDe overmatige terts komt in de harmonieleer niet voor; het is een exotisch melodisch interval, dat in Aziatische muziek af en toe wordt gebruikt.\nIn de jazzmuziek is het gebruikelijk om een melodie te harmoniseren met septiemakkoorden. Nog meer tertsen kan ook (zie onder), al is het gebruik hiervan een stuk minder algemeen. Een terts boven op een dominantseptiemakkoord levert een respectievelijk klein en groot none-akkoord. Zo kan men doorstapelen en er ontstaan '11' en '13' -akkoorden. Verdergaan dan 13 is zinloos, omdat 15 en 17 enharmonisch gelijk zijn aan respectievelijk de grondtoon en de terts.\nOmkering van vierklanken.\nMen onderscheidt 3 omkeringen:\nLigging van vierklanken.\nNet als bij drieklanken komen ook vierklanken in diverse liggingen voor, zowel nauw als wijd.\nVerdubbelingen.\nNet als bij drieklanken kunnen ook tonen van een vierklank verdubbeld worden.\nJazzakkoorden.\nNaast de standaard drieklanken en vierklanken treft men in jazzakkoorden ook vijf- en meerklanken aan. Deze ontstaan door nog meer tertsen op een akkoord te stapelen.\nZo kan men een noneakkoord (een 9-akkoord) maken door op een septiemakkoord een extra terts te plaatsen. De extra tonen in een akkoord worden aangeduid door cijfersymbolen (7,9,11,13) aan het akkoordsymbool toe te voegen.\nDeze toevoegingen worden vaak aangetroffen in de hogere (melodie-)tonen, en minder vaak in bastonen. Wel kunnen deze toegevoegde tonen ook in diverse afwijkende liggingen en omkeringen optreden. Soms wordt bij toevoegingen de kwint weggelaten, zonder dat de functie van het akkoord wordt aangetast. Soms wordt ook de grondtoon zelf weggelaten.\nKleuring.\nBehalve stapelen van tertsen (het uitgangspunt in de opbouw van reguliere harmonische akkoorden) kan men akkoorden ook 'kleuren' met extra noten.\nAls aan een C-akkoord een a wordt toegevoegd ontstaat een C6-akkoord (de a is de zesde noot van de toonladder van C-groot). Dit akkoord wordt in klassieke muziek ook wel de Sixte ajout\u00e9e genoemd. De 6e toon wordt immers toegevoegd (ajouter = toevoegen). Men kan dit akkoord ook zien als een septiemakkoord in de eerste omkering (vb: c-e-g-a (C6) is ook de 1e omkering van a-c-e-g (Am7) ).\nOngebruikelijke akkoorden kunnen uit kwarten zijn opgebouwd (1, 4, 7), maar indien er meer dan twee kwarten worden opgestapeld, dan is het akkoord te herleiden tot een (al dan niet volledig) akkoord, dat uit tertsen is opgebouwd (bijvoorbeeld: c-f-b-e-a = f-a-c-e met een extra b als toegevoegde kleurtoon).\nIn de jazzmuziek worden zulke kleurende toevoegingen aan akkoorden (drieklanken) ook wel akkoordalteraties genoemd. Een C7/9/+11 akkoord bevat bijvoorbeeld de tonen: c-e-g-bes-d-fis. De bes (=kleine septime, 7), d (=grote none, 9) en fis (=verhoogde undecime, +11) zijn toegevoegd aan de basisdrieklank van C-majeur (c-e-g). Overigens wordt in de praktijk de kwint, wanneer deze rein is, meestal niet gespeeld, omdat deze de 'kleur' van het akkoord niet wezenlijk verandert.\nGehoor.\nEr zijn grenzen aan de ligging van een akkoord: indien het uitsluitend uit zeer lage of zeer hoge tonen bestaat, dan herkent het menselijk gehoor het niet als akkoord. De oorzaak bij lage tonen is interferentie: de tertsen gaan 'brommen'. Bij zeer hoge tonen is het oor niet meer in staat om verschillen in frequenties secuur waar te nemen, doordat de intervallen zeer dicht tegen elkaar liggen. Zie wat dit betreft ook de principes van de harmonische boventoonreeks: hoe verder boventonen in de reeks, hoe dichter ze op elkaar komen.\nGebroken akkoord.\nDe tonen van een akkoord kunnen behalve tegelijk ook direct na elkaar klinken (melodisch in plaats van harmonisch). Dit wordt een gebroken akkoord of arpeggio genoemd. Bij drieklanken spreekt men dan van een gebroken drieklank. Worden na elkaar de eerste, derde, vijfde en achtste toon gespeeld, dus een drieklank plus het octaaf van de grondtoon, dan spreekt men van een lang gebroken drieklank. Langgebroken akkoorden kunnen ook meer dan een octaaf omspannen en van hoog naar laag voorkomen.\nIn veel muziek komen gebroken akkoorden regelmatig voor in zowel begeleidingsfiguren (zie Albertijnse bas) als virtuoze passages.\nBrekingen van drieklanken kennen vele gestalten, zoals kortgebroken, langgebroken, zigzagbewegingen, en allerhande varianten van op- en neergaande bewegingen.\nVoorbeeld van een C7 in vrije, gevarieerde akkoordbreking: &lt;score&gt;{ c'16 g'16 e'16 c\"16 bes'16 g'16 e\"16 c\"'16 bes\"16 g\"16 e\"16 c\"16 bes'16 e'16 g'16 e'16 c'1 }&lt;/score&gt;"}
{"id": "10820", "revid": "780746", "url": "https://nl.wikipedia.org/wiki?curid=10820", "title": "Ideofoon", "text": "Een ideofoon is een woordsoort die over de hele wereld voorkomt, vooral in niet-Westerse talen. Ideofonen kunnen klanknabootsend zijn, maar kunnen ook patronen, kleuren, smaken, gevoelens of geuren oproepen. Ze zijn vooral bekend van de talen van Afrika, Azi\u00eb, en Noord- en Zuid-Amerika, waar ze in grote aantallen voorkomen. Ze worden wel beschreven als \"klankschilderingen\" omdat hun vorm vaak iets verraadt over hun betekenis: reduplicatie staat bijvoorbeeld voor herhaling en verschillende klinkers staan voor veranderlijkheid in de ideofoon \"tsjokw\u00e8-tsjokw\u00e8\" \"zagende beweging\" uit het Siwu, een taal gesproken in Ghana.\nIdeofonen onderscheiden zich als een woordsoort door hun syntactische, morfologische en fonologische eigenschappen. Ze staan bijvoorbeeld vaak relatief los van de rest van de zin en kunnen voorafgegaan worden door een pauze. Ze worden doorgaans niet vervoegd, maar worden wel vaak gekenmerkt door reduplicatie. Qua fonologie maken ze veelal gebruik van de foneeminventaris van de taal, maar wel op een manier die duidelijk maakt dat ze anders zijn dan andere woorden; in veel talen hebben ideofonen bijvoorbeeld meer mogelijke soorten lettergrepen dan gewone woorden. In het Hausa bijvoorbeeld eindigen gewone woorden meestal niet met een medeklinker, maar ideofonen juist wel: \"w\u00f9l\" staat voor \"iets dat snel voorbij gaat\".\nEtymologie.\nClement Martyn Doke heeft de term \"ideofoon\" in 1935 voorgesteld in zijn beschrijving van Bantoetalen, maar het woord kreeg al gauw een bredere toepassing en wordt tegenwoordig algemeen gebruikt in de taalwetenschap.\nHet woord ideofoon komt van het Griekse \u1f30\u03b4\u03ad\u03b1 (/id\u00e9a/ vorm, beeld, idee) en \u03c6\u03c9\u03bd\u03ae (/phone/ stem/). Een ideofoon is dus een woord dat een beeld of idee oproept.\nFunctie.\nIdeofonen roepen allerlei zintuiglijke waarnemingen op. Daarom worden ze vaak gebruikt om verhalen levendig te maken. In talen met grote aantallen ideofonen dienen ze echter ook andere doelen. In het Siwu, een taal gesproken in Ghana, worden ze bijvoorbeeld ook gebruikt om heel precies te communiceren tijdens het werk. Vanouds zijn ideofonen vaak geassocieerd met gesproken taal. Het Japans is echter een voorbeeld van een taal waar ideofonen volop in schrijftaal voorkomen.\nOok in het Nederlands zijn soms woorden te onderkennen die als ideofoon fungeren, zoals het woord 'knal' in de zin: \"En de bal ging knal tegen de deur\". Maar in het Nederlands zijn ze vrij zeldzaam en ze vormen niet echt een herkenbaar onderdeel van de grammatica. In talen als het Xhosa of het Zoeloe zijn ze veel talrijker en hebben ze een aantal verschillende grammaticale functies.\nHet ideofoon \"shici\" in het Xhosa bijvoorbeeld betekent zoiets als \"niks\", \"noppes\", maar ideofonen worden in deze taal vaak gecombineerd met het werkwoord \"ukuthi\" dat \"zeggen\" betekent. \"Ukuthi shici\" betekent dus letterlijk \"Noppes zeggen\", maar de eigenlijke betekenis is \"volledig vergeten\". Dit soort uitdrukkingen \"ukuthi + ideofoon\" vormen een belangrijke groep werkwoorden van de taal. Er is dus een verschil met de, overigens verwante, woordsoort tussenwerpsel. Een tussenwerpsel is gewoonlijk een taaluiting die buiten enig zinsverband gebruikt wordt, terwijl ideofonen deel van het zinsverband uitmaken.\nOorsprong en fonetiek.\nIn veel talen zijn ideofonen een woordklasse op zich die geen bijzondere relatie heeft met de rest van de woordenschat. Veel ideofonen zijn ontstaan als nabootsingen van zintuiglijke ervaringen. Geluiden worden bijvoorbeeld in spraakklanken gevangen (\"boem!\" in het Nederlands is een voorbeeld), en de herhaling van een gebeurtenis wordt uitgedrukt met verdubbeling (Siwu \"tsokwe-tsokwe\" voor een zagende beweging) Omdat ze vaak beginnen als nabootsing bevatten ideofonen soms zelfs fonemen die in de rest van de woordenschat van de taal niet voorkomen. In het Higi (of Kamwe), een Tsjadische taal van Noordoost-Nigeria bijvoorbeeld komt een labiale flap [v\u030c] voor, maar alleen in een aantal ideofonen zoals v\u030c\u00e1v\u030c\u00e1v\u030c\u00e1, een woord dat schrik of angst uitdrukt. Labiale flaps zijn uit een aantal andere Afrikaanse talen wel bekend, maar het zijn vrij zeldzame fonemen. De onderlip wordt achter de boventanden gezet en met enige kracht weer naar buiten geklapt.\nIdeofonen kunnen ook leenwoorden zijn. \"Ukuthi forget\" betekent in het Xhosa bijvoorbeeld \"vergeten\". In het Nederlands zien we iets dergelijks ook in een uitdrukking als \"zeg maar van yes\". In het Xhosa zijn veel ideofonen korte woorden die met een klik beginnen; het is daarmee waarschijnlijk dat ze ontleend zijn uit een Khoisantaal, omdat de klikfonemen daaruit ontleend zijn.\nBuiging.\nIdeofonen zijn gewoonlijk onveranderlijk, maar in veel talen treedt wel reduplicatie op, vaak zelfs in de vorm van verdrie- of -vierdubbeling. In het Kinyarwanda bijvoorbeeld is \"dudududu\" een ideofoon dat het klokkend geluid van uitstromende vloeistof weergeeft.\nIn veel talen bestaan er ook een soort trappen van vergelijking van ideofonen. Daarbij geven verwante vormen van het woord uitdrukking aan verwante betekenissen. Een voorbeeld uit het Boven-Necaxa Totonac van Mexico is het volgende :"}
{"id": "10822", "revid": "6224", "url": "https://nl.wikipedia.org/wiki?curid=10822", "title": "Fibonacci", "text": "Leonardo van Pisa (Pisa, ca. 1170 - ca. 1250) (middeleeuws Latijn: \nLeonardo Pisano, modern Italiaans: Leonardo da Pisa, Leonardo van Pisa), beter bekend onder zijn bijnaam Fibonacci was een Italiaanse wiskundige. Hij wordt vaak beschouwd als de eerste westerse wiskundige die origineel werk publiceerde sinds de Griekse oudheid. Zijn \"Liber Abaci\" was vijfhonderd jaar toonaangevend.\nBijnamen.\nDe bijnaam \"Fibonacci\", die hij na zijn dood kreeg, bestaat uit de samenvoeging van \"Figlio di Bonaccio\", \"zoon van Bonaccio\". Fibonacci's vader heette echter Guglielmo. \"Bonaccio\", \"goedzak\", was waarschijnlijk zijn bijnaam. Op sommige van Fibonacci's latere manuscripten heet hij ook \"Bigollo,\" \"zwerver\", misschien een verwijzing naar zijn reizen over de Middellandse Zee.\nLevensloop.\nGeboorte en studie.\nFibonacci werd geboren in Itali\u00eb, maar genoot zijn opleiding in Noord-Afrika waar zijn vader, die koopman was, in Bugia (B\u00e9ja\u00efa, Algerije) een diplomatieke post bezat. Hij studeerde in verschillende landen en maakte, alleen of met zijn vader, lange reizen in het Middellandse Zeegebied. Hij bezocht onder meer Egypte, Spanje, Antiochi\u00eb en Constantinopel.\nIndiase getallenleer.\nVan Arabische handelaren pikte hij onderweg een nieuw rekensysteem op. De Arabieren hadden het 'rekenen zoals de Hindoes' in India opgedaan. Hij bestudeerde de Arabisch-Indische cijfers (inclusief het cijfer nul) en realiseerde zich dat hiermee effici\u00ebnter gerekend kon worden dan met de tot dan toe in Europa gangbare Romeinse cijfers. Rond 1200 keerde Fibonacci terug naar Itali\u00eb, hield op met reizen en vestigde zich in zijn geboortestad Pisa. In 1202 publiceerde hij zijn werk \"Liber Abaci\" (Boek van het telraam) en introduceerde hiermee dit cijferstelsel in Europa.\nDe Indiase getallenleer werkte veel sneller en had meer mogelijkheden dan het systeem met Romeinse cijfers. Fibonacci werd door Arabische leermeesters in de geheimen van dit rekenstelsel ingewijd. Hij nam daarbij de tekens en symbolen over, die de Arabieren gebruikten voor de negen cijfers van de Hindoes. Onze huidige cijfers zijn daarom Arabisch. De Arabieren gebruikten, net als de Hindoes, een tiende symbool, de 'nul', wat de 'leegte' betekende. Dit tiende getal was van beslissende betekenis, want met de tien cijfers was het mogelijk ieder denkbaar getal te schrijven. Voor de nul werd het symbool '0' gebruikt, dat in het Arabisch 'sifir' wordt genoemd. Daar komt ons woord 'cijfer' vandaan. \nHet nieuwe rekenen, een 'decimaal cijfersysteem', kent een 'positioneel stelsel': de plaats (positie) van een cijfer bepaalt de waarde. Er is nauwkeurig voorgeschreven hoe de cijfers achter en onder elkaar moeten worden geschreven. Dit opende een wereld aan nieuwe wiskundige mogelijkheden: rekenen met breuken, vermenigvuldigen, delen, machtsverheffen, worteltrekken en vierkantsvergelijkingen.\nHet 'nieuwe rekenen' was niet helemaal nieuw. De Fransman Gerbert van Aurillac (ca. 945-1003), een van de grootste geleerden van zijn tijd, probeerde al eeuwen eerder, tevergeefs, de Arabische cijfers in te voeren. Toen hij als Silvester II paus werd, was er zoveel verzet tegen, dat hij zijn pogingen snel staakte.\nOntvangst.\nHet werk werd goed ontvangen door opgeleid Europa, zette een 'wetenschappelijke aardverschuiving' in gang en had grote invloed op het Europese denken. Vijfhonderd jaar lang was het het meest invloedrijke wiskundige werk. Het succes ligt ook in zijn praktische toepassingsmogelijkheden. Fibonacci, als zoon van een koopman, nam in zijn boek ook methoden op voor winst- en verliesrekeningen, berekeningen voor rentetarieven en tabellen voor wisselkoersen. Met negatieve getallen konden verliescijfers voor het eerst worden uitgedrukt. \nToch werd het nieuwe rekensysteem in de westerse wereld met grote argwaan bezien, wegens onbekendheid met de Arabische wereld en de Arabische cijfers. De ongekende mogelijkheden wekten vrees op. Men dacht aan 'duivelswerk'. De Arabische cijfers werden 'zondig' verklaard en het gebruik verboden door de Kerk. De rekenmethode werd pas begin 16e eeuw, met de ontdekking van de boekdrukkunst, algemeen geaccepteerd.\nKeizerlijk hof.\nTerug in Pisa, begon Fibonacci briefwisselingen met vooraanstaande geleerden, zoals Michael Scotus en Johannes van Palermo. Die traden toe tot de keizerlijke entourage van Frederik II van Hohenstaufen en Michael Scotus introduceerde Fibonacci aan het hof. Hij werd voorbereid met een aantal complexe wiskundige problemen, die hij echter makkelijk oploste. Zo raakte hij bevriend met Frederik II, keizer van het Heilige Roomse Rijk, die in de zomer van 1226 in Pisa verbleef. Deze hield van wiskunde en wetenschap. Frederik had twee jaar tevoren de universiteit van Napels gesticht, om hoogopgeleide beambten op te leiden. Fibonacci werd een favoriete gast aan het hof. Hij droeg \"het Boek der Vierkanten \"(1225) op aan de keizer en een herziene uitgave van \"Liber Abaci \"(1228) aan Michael Scotus, Frederiks hofgeleerde. \nIn 1240 werd Fibonacci door de Republiek Pisa ge\u00eberd en kreeg hij een salaris voor het onderwijs dat hij gaf in het 'nieuwe rekenen'. Er is, net als van zijn jeugd, weinig bekend van de vijftig jaar dat hij in Pisa werkte. Fibonacci (her)ontdekte de naar hem genoemde getallenrij: 1, 1, 2, 3, 5, 8, 13, 21, 34, 55 enz. De verhouding tussen twee opeenvolgende getallen uit deze reeks benadert het gulden getal. \nHij zou een zoon hebben gehad, naar wie hij de 'rij van Lucas' vernoemde.\nBoeken.\nFibonacci schreef de volgende boeken:\nIn de kunst.\nIn 1863 werd in Pisa een door Giovanni Paganucci gemaakt standbeeld voor Fibonacci opgericht.\nFictie.\nIn het boek \"Kruistocht in Spijkerbroek\" van Thea Beckman ontmoet de hoofdpersoon Dolf Wega Leonardo van Pisa in de dertiende eeuw direct nadat hij daar naartoe is geflitst met de \"materietransmitter'. Hij redt hem als hij wordt overvallen door struikrovers. Ze worden daarna snel vrienden. Dolf leert hem vervolgens het verhaal de Arabische cijfers. Op deze manier wilde Thea Beckmann dat Dolf een spoor in de middeleeuwse geschiedenis achterliet."}
{"id": "10823", "revid": "63434", "url": "https://nl.wikipedia.org/wiki?curid=10823", "title": "Dave Brubeck", "text": "David Warren (Dave) Brubeck (Concord (Californi\u00eb), 6 december 1920 \u2013 Norwalk (Connecticut), 5 december 2012) was een Amerikaans jazz-pianist en -componist. Hij wordt algemeen beschouwd als een van de belangrijkste exponenten van de westcoastjazz, het type cooljazz zoals het gespeeld werd aan de westkust van de Verenigde Staten. Veel van zijn composities zijn jazzstandards geworden, waaronder \"In Your Own Sweet Way\", \"Unsquare Dance\" en \"The Duke\". Brubecks stijl varieerde van verfijnd tot bombastisch en weerspiegelt zowel de klassieke opleiding van zijn moeder als zijn eigen improvisatievaardigheden. Zijn muziek staat bekend om het gebruik van onregelmatige maatsoorten, polytonaliteit, polyritmiek en polyfonie. Door zijn studies bij Darius Milhaud en Arnold Sch\u00f6nberg komen zijn harmonisaties zeer dicht bij die van de dodecafonisten. Zijn harmonie\u00ebn zijn een bron van inspiratie geweest voor latere musici als Cecil Taylor, een van de pioniers van de freejazz.\nBrubeck experimenteerde gedurende zijn hele carri\u00e8re met maatsoorten en nam \"Unsquare Dance\" op in -maat, \"World Fair\" in - en \"Blue Rondo \u00e0 la Turk\" in -maat. Brubeck was tevens componist van balletmuziek en religieuze muziek en schreef soundtracks voor televisie, zoals voor \"Mr. Broadway\" en de miniserie \"This is America, Charlie Brown\".\nBiografie.\nBrubeck was voorbestemd om de ranch van vader Pete over te nemen. Zijn oudere broers Howard (geboren in 1916) en Henry (geboren in 1910) waren de muziek in gegaan: Henry was drummer bij de band van Gil Evans en Howard studeerde compositie en was bezig zich te settelen als leraar muziek. Na een korte studie diergeneeskunde van een jaar, besloot ook Dave muziek te gaan studeren.\nBrubeck kreeg de eerste muzieklessen van zijn moeder, Elizabeth Ivey, die piano had gestudeerd bij Myra Hess. Naast piano kreeg hij ook celloles. In 1941 en 1942 leidde hij zijn eerste band bestaande uit 12 leden, College of Pacific. Brubeck studeerde compositie aan het Mills College in Oakland bij Darius Milhaud en tijdens zijn dienstplicht heel kort bij Arnold Sch\u00f6nberg. In 1944 leidde hij een band in Europa voor het ondersteunen van de troepen. Na de oorlog studeerde hij verder bij Darius Milhaud. In 1946 formeerde hij zijn eerste Octet samen met Cal Tjader. In 1949 zette hij zijn pianostudie voort en richtte een trio op met Cal Tjader en Ron Crotty dat hij in 1951 uitbreidde tot een kwartet, het Dave Brubeck Quartet, dat tot 1967 vrijwel ongewijzigd bleef en daarmee samen met het Modern Jazz Quartet het langst bestaande combo uit de jazzgeschiedenis is. Het kwartet kreeg door uitgebreide concerttournees over de hele wereld een enorme bekendheid en populariteit.\nIn 1954 was Brubeck al een jazzlegende. Hij stond in dat jaar op de omslag van \"Time\", de tweede jazzmuzikant die deze eer te beurt viel (de eerste was Louis Armstrong op 21 februari 1949). Brubeck vond dat Duke Ellington er meer recht op had dan hij en was ervan overtuigd dat hij erop stond vanwege zijn witte huidskleur. Toen Duke Ellington op de deur van Brubecks hotelkamer klopte en hem het tijdschrift liet zien, zei Brubeck: \"Jij had het moeten zijn.\"\nMet het kwartet realiseerde Brubeck zijn idee om een synthese tot stand te brengen van kamermuziekjazz, de cooljazz, en de compositietechnieken die hij geleerd had bij Milhaud en Sch\u00f6nberg. Deze synthese van (moderne) jazz en concertante muziek is het handelsmerk geworden van Brubeck. In 1959 bracht Brubeck met zijn kwartet de legendarische lp \"Time Out\" uit, waarop hij zijn twee belangrijkste kenmerken demonstreert: schatplichtigheid aan de klassieke muziek en ritmische originaliteit. \"Blue Rondo \u00e0 la Turk\" is een klassiek rondo met een knipoog naar Mozarts beroemde \"Turkse rondo\", het derde deel ('Alla Turca') van Sonate voor piano nr. 11 in A-majeur, KV 331. Brubeck speelt het rondo echter niet in -maat zoals Mozart doet, maar in een onregelmatige -maatsoort met accenten op tel 1, 3, 5 en 7 in plaats van op tel 1, 4 en 7. Het nummer \"Take Five\", een compositie van Paul Desmond, groeide uit tot een hit en werd het eerste jazznummer in de Amerikaanse top 100: van 11 september tot en met 27 november 1961 stond het nummer twaalf weken lang in de top 100 met als hoogste positie plaats 25. In 1976 vond er een groot re\u00fcnieconcert plaats van het kwartet ter gelegenheid van het 25-jarig bestaan. Tijdens dit concert onderstreepte Brubeck nog eens zijn status als populairste en invloedrijkste artiest uit de cooljazz. In de jaren 70 en 80 trad Brubeck veelvuldig op met zijn zoons, Darius, Chris en Dan. Ook met zijn zoon Matthew, cellist, maakte Brubeck enkele cd's. Na het overlijden van Paul Desmond in 1977 trad Brubeck geregeld op met Bill Smith, Gerry Mulligan en Jerry Bergonzi.\nBehalve vanwege hun eigen geluid was het Dave Brubeck Quartet (DBQ) ook baanbrekend door zijn multiraciale samenstelling. Hierdoor werd het DBQ in heel wat clubs in de Verenigde Staten niet toegestaan te spelen en vroegen tv-zenders voor opnames van optredens om de zwarte bassist Eugene Wright buiten beeld op te stellen, iets wat Brubeck altijd weigerde.\nTot op hoge leeftijd bleef Brubeck actief als pianist en als componist. In 2007 bracht hij zijn laatste solo-cd uit, \"Indian Summer\", in 2008 werkte hij nog mee aan de cd \"Songs of Joy and Peace\" van Yo-Yo Ma, waarop hij samen met zijn zoon Matthew de nummers \"Joy to the World\" en \"Concordia\" speelt, en in 2011, op 91-jarige leeftijd, begeleidde hij Roberta Gambarini nog met zijn trio in de nummers \"Some Day My Prince Will Come\" en \"Alice in Wonderland\" op het album \"Everybody Wants to Be a Cat\" in 2011.\nIn 1980 bekeerde hij zich tot het katholicisme. \"Ik heb me niet tot het katholicisme bekeerd, omdat er niets te bekeren viel. Ik werd gewoon lid van de katholieke kerk\", gaf hij als commentaar. Brubeck stierf aan hartfalen, op 5 december 2012 in Norwalk, Connecticut, een dag voor zijn 92e verjaardag. Hij was op weg naar de cardioloog met wie hij een afspraak had en werd vergezeld door zijn zoon Darius. Een verjaardagsfeestje voor hem met familie en vrienden was al gepland.\nDave Brubeck trouwde in september 1942 met jazztekstschrijver Iola Whitlock; het paar was 70 jaar getrouwd, tot aan zijn dood in 2012. Iola stierf op 12 maart 2014 aan kanker in Wilton, Connecticut, op 90-jarige leeftijd. Het echtpaar kreeg zes kinderen. Vier van Brubecks kinderen zijn beroepsmusici geworden. Darius, de oudste, is pianist, producer, pedagoog en uitvoerend musicus. Hij is vernoemd naar Dave Brubecks mentor Darius Milhaud en geeft les op de Universiteit van Natal in Durban, Zuid-Afrika. Dan is drummer en percussionist, Chris is multi-instrumentalist en componist en Matthew, de jongste, is cellist en componist. De tweede zoon, Michael, overleed in 2009. Hij heeft veel teksten geschreven voor zijn vader (\"Once When I Was Very Young\"). Het zesde kind, Catherine, is de enige dochter en inspiratiebron voor \"Kathy's Waltz\" op het album \"Time Out\" uit 1959. Brubecks kinderen vergezelden hem vaak bij concerten en in de opnamestudio.\nMuziek en stijl.\nBrubeck kon lange improvisaties opbouwen tot een grote climax. Het lyrische en soms polyfone samenspel van Brubeck en Desmond is in de hele jazzgeschiedenis uniek. Wat Brubeck onderscheidt van veel andere jazzmuzikanten is zijn muzikale achtergrond. Dat is niet zoals bij Miles Davis en John Lewis, de andere twee pioniers van de cooljazz, de bebop, maar de klassieke muziek van Milhaud en Sch\u00f6nberg. Deze muzikale achtergrond maakte het Brubeck mogelijk de clich\u00e9s van de bop uit de jaren 50 te vermijden en zo zijn eigen stijl te cre\u00ebren met composities die uitblinken in originaliteit in zowel vorm, structuur als harmoniek. Zijn muziek doet een beroep op het intellect en de emotie van de luisteraar zonder sentimenteel te zijn en werd wereldwijd populair door grote tournees die hij met zijn kwartet heeft ondernomen. Brubecks vroege werk wordt het best vertegenwoordigd door het niet aflatend populaire album \"Time Out\" uit 1959 met daarop de hit \"Take Five\" van Paul Desmond. Het is de eerste keer dat een onregelmatige -maat in de jazz wordt gebruikt. Maar er staan meer nummers op het album die de gebruikelijke -maat in de jazz vermijden. Critici, die aanvankelijk vonden dat het pianospel van Brubeck niet swingt, begonnen tijdens zijn optredens op het Newport festival en het Concord Jazz festival in 1980 en 1982 het lyrische en het polyfone element in het spel van Brubeck te ontdekken en te waarderen.\nBrubeck heeft sterk onder invloed gestaan van de barok (met als ijkpunt J.S. Bach), het impressionisme (met als ijkpunten Debussy en Ravel) en het neoclassicisme (met als ijkpunten Stravinsky en Prokofjev). In al zijn muziek, zowel zijn jazz als zijn concertante werken, zijn de melodische structuren, obsessieve ritmes, voortdurende maatwisselingen en sfeerveranderingen van deze drie richtingen duidelijk waarneembaar. Daarnaast is invloed te horen van Carl Orff, maar ook van B\u00e9la Bart\u00f3k en Francis Poulenc.\nKenmerkend voor de muziek en de stijl van Brubeck zijn dan ook: \nConcertante muziek (selectie).\nVerder zijn van de hand van Brubeck nog verschenen: Een paas oratorium \"Beloved Son\", een kerstcantate \"La Fiesta De La Posada\" en een koraal met fuga \"Upon This Rock\", geschreven in 1987 ter gelegenheid van het bezoek van paus Johannes Paulus II aan San Francisco.\nBrubeck en de critici.\nBrubeck en critici is geen geslaagde combinatie. In de jaren vijftig en zestig van de 20e eeuw toen Brubeck erg populair was bij het grote publiek, waren critici vaak negatief.\nErik van den Berg schrijft in \"de Volkskrant\" van 21 april 2000: \"Wie kennis neemt van de processen-verbaal die de pers door de jaren heen over de pianist heeft opgesteld, wrijft zich de ogen uit: zoveel afkeer en misprijzen, zoveel onverbloemde haat, is maar weinig zwarte schapen in de jazzhistorie ten deel gevallen\". Van den Berg haalt in zijn artikel ook eerdere, veelal negatieve, uitlatingen van critici en jazzhistorici aan: \"De Linie schrijft over 'Take Five' in 1960 als 'een gepijnigd stuk, onderworpen aan een sadistische maatsoort'.\" Frank Visser schrijft in 1967 in het blad \"De Jazzwereld\": \"Daar waren ze weer, de welgestelde Californische veertigers, die kennelijk het devies 'never change a winning team' in het blazoen voeren, aangevoerd door verkoopleider Dave Brubeck, die nootjes maakt, oneindig veel lieve, beschaafde jazzy nootjes, zo precies op hun Music College-plaats, dat het principi\u00eble doel van muziek maken met voeten wordt getreden.\" In 1968 heeft Simon Korteweg het in \"De Jazzwereld\" over \"Vier vermoeide lopendebandwerkers, voorbewerkt materiaal en geheel geautomatiseerd spel\". Eind 1968 heeft P\u00e9 Hawinkels het naar aanleiding van een concert in De Doelen over \"Grijzende slapen, gepolitoerde melodische trucjes en smakeloosheden, gemanicuurde melodie\u00ebn waarvan de herkomst trouwens niet helemaal safe is, misselijke harmonie\u00ebn die maken dat ik Louitje van Dijk naast deze eigenheimer een komeet acht, hebben mij verhinderd objectief naar dit zoetgevooisde manspersoon te luisteren\". Pierre Courbois sabelt de live-elpee \"Brubeck in Berlin\" helemaal af (\"Ik vind hem walgelijk\"), terwijl De Penguin Guide dezelfde plaat in 1998 betiteld als: \"een van meest legendarische concerten uit die periode met een spontane en charmante Dave Brubeck en Gerry Mulligan in topvorm\". Gene Lees, een bekend en gelouterd jazzcriticus, schrijft in zijn boek \"Jazz, Black and White\" over wie het nu bij het rechte eind had, het publiek of de critici: \"The public was right, the critics were wrong.\"\nBrubeck zelf heeft zich nooit druk gemaakt om negatieve recensies. Na zijn optreden op het North Sea Jazz Festival 1979 vroeg Pim Jacobs hem daar naar. Brubeck antwoordde dat Bernstein hem onlangs gezegd had dat er nog nooit een standbeeld voor een criticus was opgericht.\nIn zijn necrologie naar aanleiding van het overlijden van Brubeck op 5 december 2012 schrijft Tim Sprangers in \"de Volkskrant\": \"Zijn speeltuin van maatsoorten en klassieke harmonie\u00ebn kenmerkte zich tot op het laatst door een aantrekkelijk houterige spontaniteit. Vooral omdat Brubeck het nooit al te moeilijk en intellectueel liet klinken. Dat maakt zijn muziek toch tijdloos. Want daarover geen twijfel: over honderd jaar raken we nog steeds in vervoering van 'Take Five'.\""}
{"id": "10824", "revid": "1095020", "url": "https://nl.wikipedia.org/wiki?curid=10824", "title": "Metallofoon", "text": "Onder metallofoon wordt in het algemeen een idiofoon verstaan waarbij het trillen van een metalen lichaam de klank doet ontstaan (zoals bij een gong of een tamtam).\nMeer specifiek wordt wel het glockenspiel als metallofoon aangeduid.\nIn tegenstelling tot de xylofoon, de marimba en de vibrafoon wordt bij het glockenspiel alleen de grondtoon gestemd (door de toetslengte). Eventueel bijstemmen gebeurt door te vijlen. De boventonen kunnen vanwege de geringe dikte van de toetsen niet gestemd worden. Muzikaal is dat geen bezwaar, omdat deze boventonen aan de grens van het menselijk gehoor liggen, waar toonhoogte \"in muzikale zin\" niet meer exact waarneembaar is.\nIn het muziekonderwijs aan jonge kinderen wordt onder andere in het Orff-Schulwerk dit muziekinstrument vaak uitgevoerd zonder een rij voor de chromatische tonen.\nDe metallofoon en soortgenoten worden in de volksmond vaak alle ten onrechte xylofoon genoemd.\nLamellofoon.\nEen lamellofoon is tevens een muziekinstrument waarbij metalen lichamen de klank doen ontstaan. Echter ligt bij een metallofoon het klanklichaam los en bij een lammellofoon is het klanklichaam aan \u00e9\u00e9n kant bevestigd aan de klankkast. Een duimpiano en een stemvork vallen onder de lammelofonen."}
{"id": "10825", "revid": "282300", "url": "https://nl.wikipedia.org/wiki?curid=10825", "title": "Jean Dubuffet", "text": "Jean Dubuffet (Le Havre, 31 juli 1901 \u2013 Parijs, 12 mei 1985) was een Frans kunstenaar die onder andere grote beeldhouwwerken maakte. Hij staat bekend als de propagandist van de term art brut.\nBiografie.\nJean Dubuffet bezocht de kunstacademie in zijn geboorteplaats Le Havre en ging in 1918 naar Parijs. In 1924 gaf hij zijn kunstzinnige aspiraties op om leiding te gaan geven aan het wijnbedrijf van zijn familie. Jean Dubuffet bleef in het familiebedrijf werken tot 1942, toen hij besloot dat kunst weer de prioriteit moest worden.\nIn 1944 en 1946 vonden tentoonstellingen van zijn nieuwe werk plaats in Parijs. In 1947 waren zijn schilderijen ook te zien in New York. Dubuffet schilderde in een wilde stijl en gebruikte niet alleen verf. Hij verwerkte ook asfalt en gebroken glas in zijn schilderijen.\nDubuffet had een grote belangstelling voor tekeningen van kinderen, geestelijk minder begaafden en gedetineerden. Hiervan legde hij een grote verzameling aan. Hij noemde deze kunst \"art brut\". Later werd het werk van Dubuffet en dat van zijn volgers aangeduid met deze term.\nAan het begin van de jaren vijftig ontstond een belangrijke serie figuren onder de noemer \"Corps de dames et personnages 1943-1952\". Later schilderde Dubuffet ook landschappen en stadsgezichten. Veel aandacht van de pers ging uit naar het brute karakter van deze schilderijen. De rebelse humor van Dubuffet kreeg te weinig aandacht. In het midden van de jaren vijftig ontstond de serie \"Tableaux d'Assemblages\", waarbij hij gestructureerde en gekleurde doeken in stukken sneed, om deze vervolgens als een moza\u00efek weer aan elkaar te plakken. Uit deze tijd is ook het werk \"Jardin de Bibi Trompette\" (Bibi Trompette's Garden, 1955), een collage met vleugels van vlinders. \nAan het begin van de jaren zestig vonden zowel in Parijs als New York grote overzichtstentoonstellingen van Jean Dubuffet plaats. Later kreeg zijn werk ook de aandacht in Amsterdam en Londen.\nIn de jaren zestig begon Jean Dubuffet met plastics te werken, waardoor zijn werk nog driedimensionaler werd. Er ontstonden zowel schilderijen met reli\u00ebf als losstaande objecten. Er volgden spoedig opdrachten voor grote openbare objecten en theaterdecors.\nAan het einde van zijn leven publiceerde Dubuffet enkele boeken over art brut en zijn eigen kunst.\nWerkwijze.\nDubuffet bracht de verf zeer dik op de ondergrond aan. Hij gebruikte vaak dikke zwarte contouren tegen witte achtergrond. Zijn werken doen primitief aan, de voorstelling lijkt minder belangrijk. Jean Dubuffet was een wegbereider van de informele schilderkunst en brak met het geometrisch abstracte.\nVoor het Beeldenpark van het Kr\u00f6ller-M\u00fcller Museum in Otterlo vervaardigde Jean Dubuffet het kunstwerk \"Jardin d'\u00e9mail\" (1973), een voorbeeld van een environment. Environment-art wordt gezien als een stroming van de conceptuele kunst. Ook in Manhattan staat een beeldhouwwerk van hem, Groupe de 4 arbres (, 1972)."}
{"id": "10826", "revid": "379", "url": "https://nl.wikipedia.org/wiki?curid=10826", "title": "Klankholte", "text": "Een klankholte of resonator is een met lucht gevulde holte in de vorm van een buis of vat zoals de Helmholtzresonator die zodanig gebouwd is dat trillingen in de lucht versterkt worden doordat bij bepaalde frequenties resonanties optreden.\nKlankholte of holle resonator.\nKlankholtes kunnen verschillende vormen hebben, zo onderscheidt men klankbuizen en klankkasten. Bij muziekinstrumenten zoals de xylofoon en marimba zorgen exact afgestemde resonatoren ervoor dat de energie van de aanslag over een lange tijd verdeeld wordt, waarmee een toon veel langer doorklinkt. Iedere toon heeft hier zijn eigen resonator. In een vibrafoon is in de resonator een draaiend stel schoepen aangebracht, waardoor de resonantie zijn vibrerende klank verkrijgt.\nDe kast van een viool of een gitaar is er op ontworpen dat het geluid van de in trilling gebrachte snaar goed wordt versterkt. Omdat een resonator alleen heel specifieke tonen versterkt heeft de klankkast van snaarinstrumenten juist \"geen\" beoogde resonantiefunctie; sterker nog, de - wel degelijk aanwezige - resonantiefrequentie van de klankholte (met grondtoon doorgaans rond de frequentie van een na laagste snaar) is nogal eens storend (wolfstoon). De klankkast heeft hier de functie van een groot klankblad, de resonantie van de klankholte is hier een onhandig bijverschijnsel. \nDe buis van een blaasinstrument kan ook beschouwd worden als een klankbuis waarvan de effectieve lengte veranderd kan worden, bijvoorbeeld door het openen of sluiten van gaten in de buis. \nMassieve resonator.\nHet begrip resonator is iets breder dan het begrip klankholte in die zin dat het ook mogelijk is dat er resonantie optreedt in een ander object dan een gasgevulde ruimte. Sommige snaarinstrumenten (bijvoorbeeld de viola d'amore) hebben bijvoorbeeld extra resonantiesnaren die mede in trilling gebracht worden door resonantie met de speelsnaar. Ook in een vast lichaam als een stemvork kan resonantie ontstaan."}
{"id": "10827", "revid": "1316882", "url": "https://nl.wikipedia.org/wiki?curid=10827", "title": "Marimba", "text": "Een marimba is een aan de xylofoon verwant muziekinstrument uit de familie der idiofonen. Marimba's hebben net als de xylofoon houten staven. Onder elke staaf hangt een klankbuis die als resonator werkt en zo de toon langer doet aanhouden. Marimba's worden zowel in volksmuziek als in klassieke muziek gebruikt.\nDe marimba kan worden beschouwd als de alt- of basversie van een xylofoon. Een marimba heeft een veel warmere en vollere klank dan een xylofoon. Een 5-octaafs concertmarimba heeft een bereik van C2-C7. Kleinere (makkelijker te vervoeren) marimba's hebben een veel kleiner bereik van A3-C7.\nDe toetsen worden doorgaans gestemd met een boventoonverhouding 1:4:10 ofwel grondtoon, dubbeloctaaf en tripeloctaaf+terts. Eventueel kunnen zelfs de 3e en 4e boventoon gestemd worden. Het stemmen van marimbatoetsen gebeurt op dezelfde manier als bij een xylofoon door aan de onderzijde materiaal weg te vijlen/schuren.\nEtymologie en terminologie.\nDe term \"marimba\" verwijst zowel naar de traditionele als naar de moderne variant van dit instrument. Het woord stamt wellicht af van het Bantoe (\"marimba\" of \"malimba\"), waarbij \"limba\" verwijst naar een van de klankelementen en de prefix \"ma-\" daar een meervoud van maakt."}
{"id": "10829", "revid": "264532", "url": "https://nl.wikipedia.org/wiki?curid=10829", "title": "Viola d'amore", "text": "De viola d'amore, Italiaans voor 'liefdesviool', is een in onbruik geraakt instrument.\nDe viola d'amore wordt in de arm gehouden (min of meer als een 'gewone' viool) en heeft zes \u00e0 zeven melodiesnaren, bijvoorbeeld gestemd als: A - d - a - d' - fis' - a' - d\".\nNaast de melodiesnaren heeft de viola d'amore net als de gdulka en hardangerviool ook nog een aantal resonantiesnaren die in de te gebruiken toonsoort (D) gestemd worden. Het gevolg is dat noten veel langer doorzingen dan die bij een gewone viool.\nAntonio Vivaldi schreef enkele viola d'amoreconcerti, waaronder RV 392, RV 393, RV 397 en RV 540 (voor viola d'amore en luit). Vivaldi schreef RV 393 en RV 397 waarschijnlijk voor Anna Maria, een van zijn leerlingen aan het Ospedale della Piet\u00e0."}
{"id": "10830", "revid": "372820", "url": "https://nl.wikipedia.org/wiki?curid=10830", "title": "Burrill Crohn", "text": "Burrill Bernard Crohn (Manhattan (New York) 13 juni 1884 - 29 juli 1983) was een Amerikaanse arts die zich had gespecialiseerd in de gastro-enterologie. \nHij kwam uit een Joods-Duits gezin met twaalf kinderen. Na zijn studie geneeskunde en chirurgie aan de Columbia University's College vervolgde hij zijn opleiding onder begeleiding van dr. E. Libman in het Mount Sinai Hospital.\nIn 1932 worden de ziekteverschijnselen van \"enteritis regionalis\" (lokale ontsteking van de darm) beschreven in het JAMA (Journal of the American Medical Association) door Dr. Oppenheimer, Dr. Ginzburg en Burrill Crohn, die op dat tijdstip nog assistent is. In het artikel worden de namen van de onderzoekers op alfabet weergegeven, waardoor Burrill B. Crohn als eerste wordt genoemd en de ziekte van Crohn naar hem wordt vernoemd.\nIn 1935 werd Burrill B. Crohn gekozen tot president van de American Gastro-Enterological Association. Hij overleed in 1983 op 99-jarige leeftijd."}
{"id": "10833", "revid": "649051", "url": "https://nl.wikipedia.org/wiki?curid=10833", "title": "Ranket", "text": "Een ranket, raket, rackett of wurstfagott is een muziekinstrument uit de Renaissance.\nDe naam is afgeleid van het werkwoord \"ranken\", wat winden of wikkelen betekent.\nDe renaissance-ranket is een blaasinstrument met een dubbelriet, waarvan de cilindrische resonantiebuis niet - zoals bij de dulciaan, kortholt of fagot - in \"twee\u00ebn\" \"gevouwen\" is, maar in \"negenen\". Dit werd bereikt door een vrij dik stuk hout negenmaal te doorboren en de boringen aan de boven- en de benedenzijde van het stuk hout aan elkaar te verbinden. Op deze manier had men een compact instrument dat gemakkelijk verplaatsbaar was en toch een baspartij kon spelen omdat de totale buislengte negen keer zo lang was als het instrument.\nEen probleem was dat om het instrument bespeelbaar te maken er ook vingergaten in de negen buisdelen aangebracht moesten worden. Er waren meer gaten nodig dan er vingers beschikbaar waren. Men bracht daarom pijpjes aan in sommige gaten, en maakte die op lengte zodat de gaten met de verschillende kootjes van dezelfde vinger afgesloten konden worden. Dat zorgde er weer voor dat de speeltechniek niet eenvoudig aan te leren was. Ook de klank van dit vestzakinstrument haalde het niet bij de dulciaan en zijn opvolger, de fagot.\nLater is ook een barok-ranket ontwikkeld met een conische, tienvoudige boring. De barok-ranket was een compacte vervanger voor de barok-fagot maar is door zijn zwakkere klank en zijn moeilijke bespeelbaarheid nooit populair geworden."}
{"id": "10834", "revid": "1080416", "url": "https://nl.wikipedia.org/wiki?curid=10834", "title": "Resonantie (natuurkunde)", "text": "Resonantie (Latijn: \"resonare\", weerklinken) is een natuurkundig verschijnsel dat voorkomt bij trillingen. Een trillend voorwerp kan een ander voorwerp in trilling brengen, doordat de trillingen via een tussenstof worden doorgegeven. Als dit andere voorwerp in het ritme van de oorspronkelijke trillingen gaat meetrillen, wordt dat verschijnsel resonantie genoemd. De trilling van dat andere voorwerp kan veel sterker zijn dan men op grond van de aanstoting zou verwachten (de trilling vindt weerklank). Resonantie kan optreden bij vrijwel elk bestaand object. Bij objecten met een kleine interne demping, bijvoorbeeld een object van metaal of glas, is resonantie sterker dan bij een object met een grote interne demping (zoals hout). \nResonantie treedt op bij bepaalde frequenties, namelijk bij de eigenfrequenties of \"natuurlijke frequenties\". Dit zijn frequenties waarbij in het object een staande golf kan optreden. Het zijn ook de frequenties die spontaan ontstaan als het object door een korte tik wordt aangeslagen. Als een kerkklok bijvoorbeeld wordt aangeslagen door de klepel, gaat hij trillen in zijn eigenfrequenties, en juist ook bij die frequenties veel geluid uitstralen. Door de aanslag gaat de klok bij alle frequenties trillen, maar alleen de eigenfrequenties blijven lang hoorbaar, de trillingen bij de andere frequenties sterven snel uit.\nResonantie ontstaat als een systeem wordt aangestoten met een frequentie die gelijk is aan een van de eigenfrequenties. Zelfs als de aanstoting zeer gering is, zal het object sterk gaan trillen. Buiten de resonantiefrequenties zal het systeem slechts weinig trillen. Tijdens resonantie is de amplitude van de trilling binnen de eigenfrequentie veel groter dan binnen de overige frequenties.\nBij een resonantie treedt er periodiek energie uitwisseling op. Bij een massa-veersysteem wordt telkens de potenti\u00eble energie in de veer als deze uit zijn ruststand is, omgezet in kinetische energie van de massa. Tijdens elke periode van een trilling zijn er twee maxima in kinetische energie en twee maxima in potenti\u00eble energie (met wisselend teken voor uitwijking en snelheid).\nVoor de elektrische resonantiekring treedt er uitwisseling van elektrische veldenergie (in de condensator) en magnetische veldenergie (in de spoel) op.\nMassa en stijfheid.\nDe resonantie van een natuurkundig systeem, zoals een snaar of een metalen plaat wordt bepaald door de massa en door de stijfheid. Als de massa groter wordt gaat over het algemeen de resonantiefrequentie omlaag. Als de stijfheid groter wordt gaat de resonantiefrequentie omhoog. Mechanische resonanties tussen 20\u00a0Hz en 20.000\u00a0Hz zijn hoorbaar voor het menselijk oor.\nResonantie treedt ook op in holtes gevuld met lucht of een vloeistof, en in elektronische circuits. In elektronische systemen kunnen zeer hoge resonantiefrequenties optreden (megahertz of gigahertz).\nOp grotere schaal treden resonanties op in de zee, in de atmosfeer, bij de ronddraaiende bewegingen van de planeten, en in de aarde zelf. De frequenties van deze resonanties zijn over het algemeen veel lager. In plaats van over de frequentie wordt dan meestal gesproken over de trillingsperiode, die uren, dagen of maanden kan bedragen.\nEendimensionaal massa-veersysteem.\nHet eenvoudigste, maar ge\u00efdealiseerde model waarin resonantie, optreedt is de harmonische oscillator. Die bestaat uit een puntmassa bevestigd aan een massaloze en dempingsloze veer die slechts in \u00e9\u00e9n richting kan bewegen. De veer zit aan de andere kant vast aan de \"aarde\" (die oneindig vast wordt verondersteld). De pulsatie van dit systeem is gelijk aan:\nHierin is:\nAls dit eenvoudige systeem gedurende een bepaalde tijd wordt aangestoten met een frequentie die gelijk is aan de resonantiefrequentie, gaat het systeem steeds sterker trillen. Doordat er geen demping is, gaat er geen bewegingsenergie verloren, en de aanstotingsenergie wordt volledig omgezet in trillingsenergie van de massa op de veer. In een meer realistisch systeem is er wel demping, waardoor er wel energie in warmte wordt omgezet. De massa gaat dan niet steeds sterker trillen, maar er ontstaat een evenwicht. Als het systeem wordt aangestoten bij een frequentie lager dan de resonantie, gebeurt er weinig. De massa gaat met dezelfde fase op en neer als de aanstoting. Als het systeem wordt aangestoten bij een frequentie hoger dan de resonantie, gaat de massa in tegenfase bewegen, maar de beweging is dan zeer gering, omdat de massa door de veer ge\u00efsoleerd wordt van de aanstotingsfrequentie.\nElektrische resonantie.\nIn elektronische schakelingen kan resonantie worden bereikt door een spoel en een condensator met elkaar te verbinden in een LC-kring. Als zo'n LC-kring wordt aangestoten, bijvoorbeeld door de condensator op te laden, ontstaat een oscillatie met frequentie formula_6, waarbij periodiek energie van de condensator naar de spoel gaat en omgekeerd.\nDe resonantiehoekfrequentie formula_7 (in radialen per seconde) wordt gegeven door:\nDaarin is:\nDe resonantiefrequentie formula_6 in hertz wordt gevonden uit:\nDe karakteristieke impedantie formula_13 (eenheid \u03a9) geeft het quoti\u00ebnt van amplitude van spanning en stroom in de LC-kring op de resonantiefrequentie, en wordt berekend uit:\nDe kwaliteitsfactor formula_15 van een LC-kring geeft de mate van demping van de kring aan. Weinig demping geeft een grote waarde van formula_15. De demping, die in werkelijkheid wordt veroorzaakt door verliezen in spoel en condensator, kan in het geval van een parallelkring voorgesteld worden door een weerstand die parallel aan condensator en spoel geschakeld is. formula_15 wordt gegeven door:\nOpslingering en fasedraaiing bij aansturing van een LC-kring.\nIn de figuur zijn de opslingering en de fasedraaiing weergegeven, die ontstaan door met een sinusvormige spanningsbron (formula_19) met variabele frequentie een seriekring, bestaande uit een in serie geschakelde weerstand formula_20, zelfinductie formula_9 en capaciteit formula_10 te voeden.\nVoor de seriekring geldt voor formula_15:\nIn de figuur is in blauw (voor formula_25 grijs) de verhouding van de spanning over de condensator formula_26 tot de ingangsspanning formula_19 uitgedrukt in dB weergegeven.\nIn rood is de fasedraaiing tussen formula_26 en formula_19 weergegeven, uitgedrukt in graden uitgezet. Horizontaal de frequentie van de spanningsbron op een logaritmische schaal. De lijnen komen overeen met formula_15 oplopend (telkens met een factor 1,59) van 1 tot 100. De maximale opslingering ten gevolge van resonantie (bij frequentie 1\u00a0MHz) is gelijk aan formula_15, dus een factor 10 bij formula_32 (=20 dB), en een factor 100 bij formula_33 (= 40 dB).\nHet faseverschil gaat bij oplopende frequentie van 0\u00b0 naar 180\u00b0, en treedt bij hogere waarden van formula_15 veel abrupter op dan bij lagere waarden.\nToepassingen.\nElektrische resonantiecircuits vinden vooral toepassing in filters, bijvoorbeeld in radio en televisieontvangers, en in oscillators.\nBij filters resulteert een grote formula_15 in een kleine bandbreedte, bij elektrische netwerken kan een hoge formula_15 in sterke opslingering van een extern aangeboden spanning of stroom resulteren, als deze een frequentie heeft die dicht genoeg bij de resonantiefrequentie ligt.\nOok kunnen zogenaamde parasitaire (ongewenste) resonanties optreden in elektronische circuits, die snel schakelen, zoals digitale circuits of schakelende voedingen.\nZulke resonanties kunnen ontstaan omdat bijvoorbeeld printsporen op een printplaat een zekere zelfinductie hebben en elektronische onderdelen een zekere ingangscapaciteit. Er zijn dan soms maatregelen nodig om de goede werking van de schakeling te kunnen garanderen, zoals aanbrengen van extra dempers (snubbers) of het maken van een nieuwe lay-out van een printplaat.\nVerder kunnen resonanties optreden in zogenaamde transmissielijnen als deze niet karakteristiek zijn afgesloten. Dat soort resonanties is sterk verwant met de resonantie in snaren, zoals hierna beschreven.\nTweedimensionaal systeem.\nEen tweedimensionaal systeem wordt besproken aan de hand van een eenvoudig voorbeeld, de snaar. Een snaar die aan twee kanten wordt ingeklemd heeft meerdere resonantiefrequenties. De laagste frequentie (de grondtoon) komt overeen met een golflengte die gelijk is aan twee maal de lengte van de snaar. Als de snaar bij deze frequentie wordt aangeslagen, dan treedt een staande golf op. De snaar heeft echter in theorie oneindig veel resonantiefrequenties, met een golflengte die telkens moet passen op de lengte van de snaar. De eerste harmonische boven de grondtoon heeft een resonantie waarbij de golflengte gelijk is aan de lengte van de snaar.\nIn het algemeen geldt dat er een staande golf of resonantie optreedt als de lengte van de snaar, gedeeld door de halve golflengte, een geheel getal is. Bij de grondtoon is dit getal gelijk aan 1, bij de eerste harmonische gelijk aan 2, etc.\nAls een snaar wordt aangestoten, bijvoorbeeld door te tokkelen, gaat zij trillen in al haar resonantiefrequenties tegelijk. De grondtoon klinkt over het algemeen het sterkste.\nDe resonantiefreqenties van de snaar zijn niet alleen afhankelijk van de massa en de buigstijfheid van de snaar, maar vooral van de spanning in de snaar. Daarom kan een snaar van een muziekinstrument worden gestemd door de spanning te veranderen. Hetzelfde geldt voor de spanning in een trommelvel, bij een pauk bijvoorbeeld.\nEen trillend vlak, zoals een vloeistofoppervlak of een paneel van een muziekinstrument kan ook op verschillende manieren in resonantie raken.\nAndere meerdimensionale systemen.\nAndere meerdimensionale systemen zijn bijvoorbeeld een vat met lucht, zoals een fles (zie ook Helmholtz resonator). Als de lucht wordt aangestoten (bijvoorbeeld door over de fles te blazen) gaat de lucht in de fles trillen. Door de resonantie wordt deze trilling bij bepaalde frequenties versterkt (er wordt energie opgenomen uit de stromende lucht). Er wordt dan een duidelijk geluid hoorbaar bij de resonanties die in de lucht van de fles optreden.\nDit type resonantie wordt toegepast bij een resonator van een xylofoon of de klankkast van een viool of ander strijkinstrument. Zonder deze klankkast en de optredende resonanties zou de klank van de snaar zeer zacht zijn en vrijwel niet hoorbaar. In een piano werkt de achterwand, waarop de snaren zijn bevestigd als klankbord. Door de grootte en het gewicht van dit bord treden zoveel resonanties op dat vrijwel bij elke snaar versterking van het geluid optreedt.\nHet geluid in een zeeschelp dat gehoord wordt als die bij het oor wordt gehouden, wordt ook verklaard door resonanties in de ingewikkelde vorm van de holte.\nNagalm.\nHet verschijnsel resonantie veroorzaakt ook dat er nagalm optreedt. Als de aanstoting stopt, blijft het resonerende systeem nog doortrillen. Hoe kleiner de demping is, des te groter is de trilling van het systeem, en des te langer is dan ook de nagalmtijd.\nSchommelen.\nEen alledaags voorbeeld van resonantie is: schommelen. Als iemand op een schommel op willekeurige momenten een zetje geeft, dan gebeurt er niet veel. Maar als de schommelaar telkens precies op het juiste moment een klein zetje geeft, kan hij hoog zwaaien. Dat komt doordat de schommel de energie van elke zet behoudt (behoudens een klein verlies door wrijving) en bij de juiste timing de energie van elke zet steeds bij de beschikbare energie wordt opgeteld. De totale energie (die bestaat uit de som van de bewegingsenergie en de potenti\u00eble energie in het zwaartekrachtveld) neemt zo voortdurend toe."}
{"id": "10835", "revid": "120470", "url": "https://nl.wikipedia.org/wiki?curid=10835", "title": "Radialen per seconde", "text": "Radialen per seconde, aangeduid door rad s\u22121 of rad/s, is de SI-eenheid voor hoeksnelheid en cirkel- of hoekfrequentie. De radiaal per seconde wordt gedefinieerd als de verandering van een ori\u00ebntatie (draaiing) van het object in radialen, dat elke seconde optreedt.\nAls in een eenparig cirkelvormige beweging in over een tijdsverloop van 1 seconde een punt op het object een hoek van 1 rad doorloopt, bedraagt de hoeksnelheid 1 rad s\u22121. Dit is geillustreerd in onderstaande figuur.\nIn deze figuur staat de rode pijl voor een draaiing over een hoek van 1 radiaal (ongeveer 57,3\u00b0), de blauwe pijl is de gehele cyclus van de draaiing. Onder de draaiende smiley staat de tijd in seconden (groen), de rotatie in radialen (rood) en de rotatie in aantal cycli (blauw). In de animatie doorloopt de smiley anderhalve cyclus (360\u00b0\u00a0+\u00a0180\u00b0) wat overeenkomt met ca. 9,42\u00a0(360\u00a0+\u00a0180)\u2009/\u200957,3 radialen. De tijd dat de smiley daarover doet is 5,4\u00a0seconden. De hoeksnelheid bedraagt 1,75 radialen per seconden (9,42/5,4), de draaifrequentie 0,28\u00a0Hz (1,5\u00a0cyclus\u00a0/\u00a05,4\u00a0seconden).\nAangezien de radiaal als verhoudingsgetal dimensieloos is, komt de eenheid rad s\u22121 qua dimensie overeen met s\u22121, dus met hertz. Toch kan de hoeksnelheid niet in Hz uitgedrukt worden, de dimensie is wel hetzelfde maar de betekenis niet. Dit kan verwarrend zijn. De hoeksnelheid of hoekfrequentie formula_1 wordt uitgedrukt in radialen/seconde. De \"gewone frequentie\" formula_2, het aantal draaiingen over 360 graden per seconde, wordt uitgedrukt in Hz. \nOmrekening.\nIn onderstaande tabel is aangegeven hoe de hoeksnelheid in radialen/seconden kan worden omgerekend naar andere eenheden van frequentie:\nVoordelen.\nHet gebruik van de eenheid rad/s heeft voordelen, onder andere in engineering. Bijvoorbeeld is het vermogen formula_3 dat wordt geleverd door een draaiende as gelijk aan de hoeksnelheid formula_1 (in rad/s) vermenigvuldigd met het moment formula_5 dat op de as wordt uitgeoefend uitgedrukt in newtonmeter, volgens de eenvoudige formule formula_6. Het geleverde vermogen wordt dan uitgedrukt in watt, en er zijn geen co\u00ebffici\u00ebnten nodig, hetgeen wel het geval is in andere systemen van eenheden.\nPeriode en hoeksnelheid.\nVaak beschrijft men een eenparige cirkelvormige beweging aan de hand van de periode, de tijd benodigd voor \u00e9\u00e9n rondgang. Als de periode formula_7 seconden is, wordt in 1 seconde een hoek\ndoorlopen. De (constante) hoeksnelheid is dan dus"}
{"id": "10837", "revid": "379", "url": "https://nl.wikipedia.org/wiki?curid=10837", "title": "Strijkinstrument", "text": "Strijkinstrumenten zijn muziekinstrumenten die bespeeld worden met een strijkstok.\nSnaarinstrumenten.\nDe meeste strijkinstrumenten behoren tot de snaarinstrumenten. Door de strijkstok met de juiste snelheid en druk dwars over de snaar te bewegen wordt deze in trilling gebracht en gehouden, waarmee een voor strijkers typerende klankkleur ontstaat. Daarbij worden verschillende toonhoogtes verkregen door het plaatsen van de vingers op de snaren. Hoe verder men de vinger naar het uiteinde van de hals op de snaar plaatst, hoe lager de toon.\nWijze van bespelen.\nDe snaren kan men op verschillende manieren tot klinken brengen:\nDe snaren kunnen ook op andere manieren dan door strijken tot klinken gebracht worden.\nVibrato.\nEen manier waarop het timbre (de klankkleur) bij het strijken kan worden be\u00efnvloed, is het toepassen van vibrato: het laten trillen van de hand die de toonhoogte op de snaar maakt, zonder dat die verschuift. Het toepassen van een overvloedig vibrato op bijna elke noot wordt vooral geassocieerd met muziek uit de romantiek. Toch werd tot en met de eerste decennia van de twintigste eeuw (toen de romantische periode al voorbij was) vibrato uitsluitend gezien als een \"expressiemiddel\" om bepaalde noten meer nadruk of een andere kleur te geven dan andere. De gewoonte om zo goed als elke noot van vibrato te voorzien, zoals in symfonieorkesten gewoonte werd, wordt zelfs bij de uitvoering van het romantisch muziekrepertoire niet altijd meer toegepast.\nVibrato kent vele varianten in amplitude, snelheid en intensiteit. Een vibrato kan ook versnellen of vertragen. Vibrato wordt zowel vanuit een polsbeweging als vanuit een vingerbeweging toegepast. Zowel gestreken tonen als getokkelde tonen kunnen van vibrato worden voorzien. Soms vibreert men in geval van het bespelen van een 'open snaar' (waarbij geen vingers op de toets worden gebruikt voor die snaar) een toon op een andere snaar (bijvoorbeeld indien men een 'kale' e op de e-snaar speelt, kan men op de a-snaar ook een e indrukken en vibreren, zonder die vinger-e zelf aan te strijken. In dat geval wordt gebruikgemaakt van resonantie, waardoor de klinkende 'kale' e, toch enig vibrato meekrijgt.\nTypen.\nKlassieke voorbeelden van strijkinstrumenten zijn, van hoog naar laag:\nVoorbeelden van strijkinstrumenten in de volksmuziek zijn:\nNauwelijks bekend is de violofoon of 'Strohviool', genoemd naar de Duitse uitvinder J.M.A. Stroh (1828-1914). Dit zeldzame instrument wordt bespeeld als een viool, zonder klankkast maar met een 'kelk' die vergelijkbaar is met een trompet.\nDe viola profonda, een 21e-eeuwse uitvinding van de Boliviaan Gerardo Ya\u00f1ez (1952), zit in grootte tussen de altviool en de cello in, wordt een octaaf lager gestemd dan de viool en rust bij het spelen op de schouder. \nVioolfamilie.\nDe viool, altviool en cello behoren tot de vioolfamilie. Zij zijn gestemd in zogenaamde 'reine' kwinten. De oudste van de vioolfamilie is de altviool, die in het Italiaans (en het Engels) \"viola\" wordt genoemd. Het woord komt van het middeleeuws-Latijnse woord \"vitula\" (\u2018snaarinstrument\u2019). Vermoedelijk is de \u2018viola\u2019 afgeleid van de lira da braccio, die in de Renaissancetijd in gebruik was en op zijn beurt afstamt van de Byzantijnse lyra, een soort lier met gestreken snaren.\nHet Italiaanse woord \"violino\" voor viool betekent \u2018kleine viola\u2019. Van dat woord is ons woord \"viool\" afgeleid. Daarnaast gebruikten de Italianen het woord \"violone\", \u2018grote viola\u2019, voor alles wat groter was dan een altviool, maar bij voorkeur voor een instrument ter grootte van de contrabas. De \"violoncello\" (later vaak afgekort tot \"cello\") was dan een \u2018kleine violone\u2019.\nDe contrabas behoort niet tot de vioolfamilie, maar is afkomstig uit de gambafamilie, en dienovereenkomstig in 'reine' kwarten gestemd. Tot deze strijkersfamilie, die vooral in oude muziek wordt toegepast, behoren ook de vedel, de viola d'amore, de viola da gamba en de (zeer zeldzame) octobas.\nFormaties.\nViool, altviool en cello kunnen alle drie worden ingezet als solo-instrument, onbegeleid of met begeleiding van bijvoorbeeld orkest of piano. Werken voor de altviool als solo-instrument zijn tamelijk schaars.\nOrkest.\nIn de meeste orkesten is een strijkersgroep opgenomen. Een symfonieorkest telt doorgaans 8 tot 38 violen, 2 tot 14 altviolen en 2 tot 12 cello's. Symfonieorkesten, kamerorkesten en strijkorkesten hebben vijf strijkersgroepen: eerste violen - tweede violen - altviolen - cello's - contrabassen. In het orkest spelen strijkers in groepen samen, twee aan twee aan een lessenaar gezeten. Dat is handiger in verband met het omslaan van de bladmuziek. Veel componisten ervaren strijkers als een bijzondere instrumentgroep vanwege de wezenlijk andere klankkleur van de (grote) groep strijkinstrumenten. Vandaar dat een symfonieorkest opmerkelijk veel meer strijkers behoeft dan leden van andere instrumentengroepen (blaasinstrumenten en slagwerk).\nKamermuziek.\nIn de kamermuziek bestaan:\nZeldzame en in onbruik geraakte instrumenten.\nViolino piccolo.\nDe violino piccolo is een klein model viool, doorgaans een terts of een kwart hoger gestemd dan de viool. Het instrument was in gebruik van het einde van de zestiende eeuw tot het midden van de achttiende eeuw. Het instrument speelt mee in het Eerste Brandenburgse Concert van Johann Sebastian Bach.\nStomme viool.\nDe stomme viool is een viool zonder, of met een heel ondiepe klankkast. Het instrument heeft een zachte, schrale toon. De stomme viool is bedoeld als oefeninstrument, maar Willem Pijper liet het instrument de partij van de eerste viool spelen in zijn eerste strijkkwartet van 1914.\nEen moderne variant is de elektrische viool, die van zichzelf weinig geluid produceert, maar elektronisch versterkt wordt.\nDansmeesterviool.\nDe dansmeesterviool is het enige lid van de vioolfamilie met een afwijkend uiterlijk. Deze viool heeft een langwerpige klankkast. Daarom kan ze worden meegedragen in een jaszak. Ze heet daarom ook wel \"zakviool\". Het instrument was dankzij zijn handige formaat in de zeventiende en achttiende eeuw populair bij dansmeesters en straatmuzikanten. Daarna raakte het in onbruik.\nTenorviool.\nDe altviool is een kwint lager gestemd dan de viool, de cello een octaaf lager dan de altviool. Er zit dus een \u2018gat\u2019 tussen die twee instrumenten. Vroeger was er inderdaad een instrument dat zowel qua toonbereik als qua grootte tussen de altviool en de cello in zat: de tenorviool (\"violotta\" in het Italiaans).\nEr waren twee varianten: de ene werd tegen de schouder gehouden, de andere op de knie. Antonio Stradivari heeft nog tenorviolen gebouwd. Vermoedelijk is het instrument in onbruik geraakt, doordat het minder gemakkelijk te bespelen was dan een altviool of cello, terwijl de klankkleur zich te weinig onderscheidde van die van de altviool en de cello.\nEen moderne variant van de tenorviool is de viola profonda.\nVioloncello piccolo.\nDe violoncello piccolo is een vijfsnarige cello. Een paar stukken van Johann Sebastian Bach voor cello eisen zo'n vijfde snaar. De documentatie is schaars, maar er zijn aanwijzingen dat er een variant van de violoncello piccolo heeft bestaan die met een draaglint over de schouder werd gehangen: de \"viola pomposa\" of \"viola da spalla\".\nViolone.\nDe naam violone werd vroeger gebruikt voor ieder instrument uit de vioolfamilie dat groter was dan een altviool, dus ook voor de cello. Tegenwoordig bedoelt men meestal een instrument ter grootte van de contrabas, of zelfs nog iets groter. Anders dan de contrabas wordt de violone in kwinten gestemd. Doorgaans heeft het instrument geen pin waarop het rust.\nContrabas.\nDe contrabas (en trouwens ook de octobas) behoort niet tot de vioolfamilie, maar tot de gambafamilie. De leden van de vioolfamilie hebben ronde schouders, de contrabas heeft afhangende schouders. De leden van de vioolfamilie worden in kwinten gestemd, de contrabas in kwarten. Wel heeft de contrabas maar vier snaren. Het instrument kan zowel bovenhands als onderhands bespeeld worden.\nHet equivalent van de contrabas in de vioolfamilie is de violone. Omdat de contrabas makkelijker te bespelen is, heeft hij de violone verdrongen.\nDat neemt niet weg dat de contrabas goed te combineren is met instrumenten van de vioolfamilie. Zo schreef\nContrabassen maken deel uit van de strijkersgroep van de meeste orkesten. Een symfonieorkest telt 1 tot 10 contrabassen.\nAangestreken instrumenten zonder snaren.\nBij een zingende zaag worden toonhoogteverschillen verkregen door het meer of minder doen doorbuigen van het zaagblad: meer doorbuigen van het zaagblad doet de spanning in het metaal toenemen waardoor dit hoger gaat klinken. Omdat het niet goed mogelijk is die spanning volledig constant te houden, zal een zingende zaag een onvermijdelijk \"natuurlijk\" vibrato ten gehore brengen.\nOok de toetsen van een vibrafoon kan men met een strijkstok aanstrijken."}
{"id": "10840", "revid": "135688", "url": "https://nl.wikipedia.org/wiki?curid=10840", "title": "Kabinet-Kok II", "text": "Het kabinet-Kok II (ook bekend als Paars II) was het Nederlandse kabinet van 3 augustus 1998 tot 22 juli 2002. Het werd gevormd door de politieke partijen Partij van de Arbeid (PvdA), Volkspartij voor Vrijheid en Democratie (VVD) en de Democraten 66 (D66) na de Tweede Kamerverkiezingen van 1998. Het kabinet-Kok II was een meerderheidskabinet dat zowel in de Eerste Kamer en Tweede Kamer kon rekenen op een ruime meerderheid. Het kabinet-Kok II was een voortzetting van het vorige kabinet Kok I.\nVerloop.\nOmdat het kabinet een voortzetting was van het vorige kabinet werd het beleid dat was ingezet doorgezet. Minister van Financi\u00ebn Gerrit Zalm streefde naar versterking van de economische positie van Nederland. Het kabinet besloot dat er door de grotere economische slagkracht meer rekening moest worden gehouden met het leefmilieu. Doordat de economie goed draaide, ontstond er krapte op de arbeidsmarkt en dat zorgde voor een iets oplopende inflatie. Minister Gerrit Zalm zette het beleid van de privatisering van staatsbedrijven verder door, de verzelfstandiging van de Nederlandse Spoorwegen (NS) werd daarnaast afgerond. In het kader van verdere marktwerking pakte het kabinet ook de taxibranche aan. Terwijl voordien alleen met zelfregulering werd gewerkt, werd de vrijheid in de branche aan banden gelegd met de taxiwet in 2000.\nEr werd meer aandacht besteed aan de versterking van de sociale cohesie, het wegwerken van achterstanden, integratie, toegankelijke zorg. Minister van Binnenlandse Zaken en Koninkrijksrelaties Bram Peper zette zich in voor de verbetering van de kwaliteit van de overheid en de veiligheid in de woonomgeving.\nIn 1998 kwam staatssecretaris van Justitie Job Cohen met het wetsvoorstel voor de openstelling van het burgerlijk huwelijk voor mensen met het zelfde geslacht. De wet die dit regelt trad op 1 april 2001 in werking. Dit was wereldwijd de allereerste legalisatie van een huwelijk tussen twee partners van hetzelfde geslacht. Het homohuwelijk in Nederland is geen apart huwelijk, oftewel een huwelijksvorm die uitsluitend gericht is op twee personen van hetzelfde geslacht. Cohen sloot als burgemeester van Amsterdam het allereerste homohuwelijk.\nOp 19 mei 1999 verwierp de Eerste Kamer het wetsvoorstel tot invoering in de Grondwet van de mogelijkheid van een correctief wetgevings-referendum. Alhoewel vooraf door velen werd gedacht dat het voorstel voldoende stemmen zou halen, bleek de tegenstem van VVD-Eerste Kamerlid Hans Wiegel de nekslag. De voormalig partijleider van de VVD was het enige overgebleven VVD-Eerste Kamerlid dat tegenstemde, deze stemming in de Eerste Kamer zou de geschiedenis in gaan als de Nacht van Wiegel. De daarop volgende kabinetscrisis resulteerde in een ontslagaanvraag van het kabinet. Na een succesvolle bemiddelingspoging van vice-president van de Raad van State Herman Tjeenk Willink werd op 8 juni 1999 deze ontslagaanvraag weer ingetrokken.\nDe medisch-ethische kwestie rondom euthanasie werd verder uitgewerkt. Op 9 augustus 1999 werd het wetsvoorstel voor een definitieve regeling voor euthanasie ingediend door vicepremier en minister van Volksgezondheid, Welzijn en Sport Els Borst en minister van Justitie Benk Korthals. De wet 'Toetsing levensbe\u00ebindiging op verzoek en hulp bij zelfdoding' trad op 1 april 2002 in werking. De arts diende zich bij de uitvoering van euthanasie wel aan wettelijk vastgelegde zorgvuldigheidseisen te houden en achteraf dienen evaluatiecommissies aan te geven of de juiste regelingen in acht genomen zijn. Op basis hiervan besloot het Openbaar Ministerie (OM) of een strafvervolging moet worden ingesteld.\nOp 30 maart 2001 maakte koningin Beatrix de verloving bekend van prins Willem-Alexander met de Argentijnse M\u00e1xima Zorreguieta. Haar vader Jorge Zorreguieta bleek ten tijde van de militaire dictatuur onder generaal Jorge Videla staatssecretaris te zijn geweest van Landbouw en Veeteelt. Kok schakelde minister van staat en voormalig minister van Buitenlandse Zaken Max van der Stoel in om Jorge Zorreguieta te overtuigen de huwelijksvoltrekking niet bij te wonen, hetgeen hem lukte. Op 3 juli 2001 wordt de toestemmingswet voor het huwelijk van prins Willem-Alexander met M\u00e1xima Zorreguieta aangenomen.\nIn 2001 werd door staatssecretaris van Justitie Ella Kalsbeek de nieuwe vreemdelingenwet ingevoerd die de toelating van vluchtelingen moest beperken tot de \"echte gevallen\", het ingediende wetsvoorstel was eerder door haar voorganger Job Cohen ingediend.\nPersonele wijzigingen.\nOp 7 juni 1999 trad minister van Landbouw, Natuurbeheer en Visserij Haijo Apotheker (D66) af, nadat hij als voormalig lokaal politicus niet had kunnen aarden in de landelijke politiek. De daaropvolgende dag werd Europarlementari\u00ebr Laurens Jan Brinkhorst (D66) be\u00ebdigd als zijn opvolger.\nOp 13 maart 2000 stapte minister van Binnenlandse Zaken en Koninkrijksrelaties Bram Peper (PvdA) op naar aanleiding van een door de gemeente Rotterdam openbaar gemaakt onderzoek naar zijn declaratiegedrag uit de tijd dat hij burgemeester van Rotterdam was. Minister voor Grote Steden- en Integratiebeleid Roger van Boxtel (D66) nam de functie waar tot en met 24 maart 2000 als minister van Sociale Zaken en Werkgelegenheid Klaas de Vries (PvdA) werd benoemd als minister van Binnenlandse Zaken en Koninkrijksrelaties. Hij werd die zelfde dag opgevolgd door staatssecretaris van Financi\u00ebn Willem Vermeend (PvdA) als minister van Sociale Zaken en Werkgelegenheid, tegelijkertijd wordt PvdA\u2013Tweede Kamerlid Wouter Bos be\u00ebdigd als staatssecretaris van Financi\u00ebn.\nOp 1 januari 2001 trad staatssecretaris van Justitie Job Cohen af nadat hij was benoemd tot burgemeester van Amsterdam. Hij werd die zelfde dag opgevolgd door Tweede Kamerlid Ella Kalsbeek (PvdA).\nReden ontslagaanvraag.\nOp 10 april 2002 verscheen het eindrapport van het NIOD Instituut voor Oorlogs-, Holocaust- en Genocidestudies over de rol die Dutchbat had gehad bij de Val van Srebrenica. Naar aanleiding van de resultaten hiervan diende het kabinet op 16 april 2002 zijn ontslag in. Er waren nog slechts 29 dagen te gaan tot de Tweede Kamerverkiezingen van 2002. Daarom werden er naar aanleiding van dit aftreden geen vervroegde verkiezingen uitgeschreven. Het kabinet werd demissionair en kreeg de opdracht de lopende zaken waar te nemen, waaronder ook de reeds geplande verkiezingen vielen."}
{"id": "10841", "revid": "596487", "url": "https://nl.wikipedia.org/wiki?curid=10841", "title": "Zedelgem", "text": "Zedelgem is een plaats en gemeente in de Belgische provincie West-Vlaanderen. De gemeente ligt tussen Brugge en Torhout en telt ruim 23.000 inwoners. Zedelgem (in de volksmond \"Zilleghem\") bestaat sinds 1977 uit de deelgemeenten Aartrijke, Loppem, Veldegem en Zedelgem zelf.\nGeschiedenis.\nDe omgeving van Zedelgem was reeds bewoond tijdens het neolithicum, getuige vondsten uit het begin van de 20e eeuw. Uit de bronstijd (3000\u2013800 v.Chr.) werden ringvormige structuren van voormalige grafheuvels waargenomen. Bewoning uit de Romeinse tijd is onzeker, maar de plaatsnaam \"Zedelgem\" gaat vermoedelijk terug tot de Frankische tijd (5e eeuw). Vanaf de 6e eeuw werd de streek gekerstend en ontstonden er parochiekerken. De oudste schriftelijke vermelding, als \"Sedelingem\", dateert van 1089. Zedelgem was een heerlijkheid, behorende tot het Brugse Vrije. De heren van Zedelgem droegen aanvankelijk de naam \"van Zedelgem\", maar in 1419 stierf dit geslacht in de mannelijke lijn uit en kwam de heerlijkheid door huwelijk aan de familie \"van Haverskerke\". Het patronaatsrecht van de kerk van Zedelgem kwam uiteindelijk in bezit van de Sint-Amandsabdij, wat in 1107 werd bevestigd. In 1266 kwam het aan de Sint-Pietersabdij te Gent, in ruil voor dat van Rumegies. In 1296 schonk de Graaf van Vlaanderen het Vloethemveld aan het Sint-Janshospitaal te Brugge.\nIn de 14e eeuw werd een gotische kerk gebouwd die de eerdere, Romaanse, kerk verving. \nDe 16e en 17e eeuw brachten veel ellende met zich mee door de oorlogen tegen de noordelijke Nederlanden en later tegen Frankrijk. In de 2e helft van de 18e eeuw was sprake van opbloei. Van 1751\u20131754 werd de \"Torhoutsesteenweg\" aangelegd. Op het kruispunt van deze weg met de \"Kuilputstraat\" werd herberg \"De Gouden Leeuw\" opgericht, waaromheen zich een nieuwe kern, De Leeuw, ontwikkelde met bedrijvigheid, zoals een bakkerij en een windmolen.\nIn de nabijheid was ook een smidse, in bezit van \"Jacobus Dombrecht\", waar in 1815 \"Alexander Claeys\" in de leer kwam, door huwelijk eigenaar van de smidse werd, welke uiteindelijk uitgebouwd werd tot een grote industri\u00eble onderneming: Op de kern Sint-Elooi (De Leeuw) stonden de werkhuizen Claeys, Superia, Packo en Excelsior (Hessels) aan de wieg van de metaalnijverheid in de gemeente. De verschillende fabrieken van de familie Claeys waren onder meer de constructeur van de Flandria-fietsen en motorfietsen (de eerste fiets werd in 1896 geproduceerd) alsook Superia die eveneens fietsen en motorfietsen maakten. Daarnaast was de firma Claeys bekend van landbouwmachines (in 1903 werd de eerste gietijzeren paardenmanege geproduceerd). Sinds de jaren 1960 is Claeys onderdeel van New Holland, en kende sindsdien internationale bekendheid als producent van maaidorsers. Het groeide uit tot de grootste industri\u00eble werkgever in de regio Brugge.\nIn 1875 kwamen de Zusters van Heule naar Zedelgem, om onderwijs te geven, in 1905 aangevuld door de Broeders Xaverianen.\nTijdens de Eerste Wereldoorlog werd Zedelgem door de Duitsers gebruikt als logistiek centrum ter bevoorrading van het IJzerfront, waarbij de fabrieken van Claeys als artilleriewerkplaats werden benut. Er werden tramlijnen aangelegd, munitiedepots en andere magazijnen. Ook kwam er een vliegveld. Deze infrastructuur is, op enkele bunkers na, vrijwel geheel verdwenen. In 1920 werd op het Vloethemveld door het Belgische leger een munitiepark in gebruik genomen.\nDe Tweede Wereldoorlog kwam voor Zedelgem ten einde met de bevrijding op 8 september 1944.\nNieuwe wijken werden gebouwd, zoals \"Groenhof\" vanaf 1963 en \"Groene Meersen\" vanaf 1969. \"De Linde\" werd in de jaren '70 van de 20e eeuw voltooid.\nKernen.\nNaast Zedelgem zelf behoren tot de gemeente ook de deelgemeenten Aartrijke, Veldegem en Loppem. Op het grondgebied van de hoofdgemeente Zedelgem, ligt nog een groot gehucht, De Leeuw, aan het kruispunt Zuidwege.\nDe gemeente Zedelgem grenst zo aan een groot aantal dorpen:\nNatuur en landschap.\nZedelgem behoort tot Zandig Vlaanderen en de kom ligt op een hoogte van ongeveer 12 meter, terwijl de hoogte van de omgeving varieert van 9 tot 20 meter. De Plaatsebeek stroomt door het centrum en de Zabbeek stroomt iets ten noorden daarvan.\nTot de nabijgelegen natuurgebieden behoren het Vloethemveld, in het westen, dat het vroegere munitiedepot herbergt en een beschermd landschap is. Ten oosten van de buurtschap De Leeuw vindt men het gemeentelijk domein Merkenveld, een bosgebied waarin zich ook een jeugdverblijf bevindt. Ook Doeveren bevindt zich deels op Zedelgems grondgebied.\nOp het grondgebied van Zedelgem bevinden zich ook enkele wandelpaden, namelijk Merkenveldpad, Sint-Maartenspad, Sint-Elooipad, Heirwegpad en Klytepad. Fietsroutes zijn de Boschvogelroute en de Zilleghemroute.\nPolitiek.\nStructuur.\nVanaf 2015 is Annick Vermeulen (CD&amp;V) burgemeester. Ze volgt er partijgenoot Patrick Arnou op.\nDemografische evolutie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nNabijgelegen kernen.\nSnellegem, Aartrijke, De Leeuw"}
{"id": "10843", "revid": "66107718", "url": "https://nl.wikipedia.org/wiki?curid=10843", "title": "Vladimir Bechterev", "text": "Vladimir Michajlovitsj Bechterev (Russisch: \u0412\u043b\u0430\u0434\u0438\u0301\u043c\u0438\u0440 \u041c\u0438\u0445\u0430\u0301\u0439\u043b\u043e\u0432\u0438\u0447 \u0411\u0435\u0301\u0445\u0442\u0435\u0440\u0435\u0432) (Sorali, 20 januari 1857 \u2013 Moskou, 24 december 1927) was een Russisch neuroloog en psychiater. Hij was een tijdgenoot van Pavlov, met wie hij meningsverschillen had.\nBechterev (vroeger getranslitereerd als Bechterew) werd geboren in het gouvernement Vjatka in Rusland. In 1878 studeerde hij aan de Militaire Medische Academie in Sint-Petersburg en werd daar assistent van de psychiater Merzjejevski. In 1881 studeerde Bechterev daar ook af en werd vervolgens arts aan de Medische en Chirurgische Academie in Sint-Petersburg.\nIn 1884 verbleef hij in Leipzig en Parijs en werkte samen met Paul Flechsig, Jean-Martin Charcot en Wilhelm Wundt. In 1885 werd hij hoogleraar in de psychiatrie aan de Universiteit van Kazan. Hij volgde in 1893 Merzjejevski op aan de Militaire Medische Academie.\nHij richtte het Psychoneurologisch Instituut in Sint-Petersburg op waar hij werkzaam was van 1913 tot 1918. Van 1918 tot 1927 werkte hij op het Hersenonderzoeksinstituut in Sint-Petersburg.\nDe ziekte van Bechterew werd naar hem vernoemd, evenals de reflex van Mendel-Bechterew. Zijn meeste bijdragen liggen echter op het gebied van de neurologie.\nVladimir Bechterev overleed in 1927 in Moskou. Er wordt wel gedacht dat Bechterev is vermoord door Jozef Stalin. Als beroemdste Russische psychiater van zijn tijd was hij bij Stalin ontboden, die veel depressieve klachten had in het beloop van de machtsstrijd na het overlijden van Lenin. Bechterev, bekend om het feit dat hij geen blad voor de mond nam, stelde bij Stalin de diagnose parano\u00efde persoonlijkheid. Enige tijd later overleed hij vrij onverwacht; in de periode daarvoor was hij nog voorzitter geweest van een medisch congres en maakte een gezonde indruk. Edvard Radzinski schreef hierover in 1996:"}
{"id": "10845", "revid": "231402", "url": "https://nl.wikipedia.org/wiki?curid=10845", "title": "Nederlands Kabinet", "text": ""}
{"id": "10848", "revid": "1251708", "url": "https://nl.wikipedia.org/wiki?curid=10848", "title": "Monarchie", "text": "Een monarchie is van origine een regeringsvorm waarbij de macht bij \u00e9\u00e9n persoon berust, de monarch.\nHet woord is een samenstelling van de Griekse woorden \"monos\", \"\u03bc\u03cc\u03bd\u03bf\u03c2\", (alleen) en \"archein\", \"\u1f04\u03c1\u03c7\u03b5\u03b9\u03bd\", (heersen). In de Oudheid waren tegenhangers van de monarchie, politeia en aristocratie. Tegenwoordig is de tegenhanger van de monarchie een republiek (van Latijn: 'res publica', d.i. 'zaak, publiek'), een regeringsvorm waarbij de gehele macht steeds voor een beperkte tijd wordt opgedragen aan een of meer personen, die niet een vorstentitel dragen. In een monarchie is het leiderschap erfelijk, behalve in Maleisi\u00eb en Vaticaanstad.\nSoorten monarchie\u00ebn.\nMonarchie\u00ebn worden verdeeld in absolute monarchie\u00ebn en constitutionele monarchie\u00ebn. In een absolute monarchie is de macht van de monarch 'absoluut', wat wil zeggen dat deze een onbeperkte regeermacht heeft. Er zijn tegenwoordig nog zeven absolute monarchie\u00ebn: Brunei, Oman, Saoedi-Arabi\u00eb, Swaziland, Vaticaanstad, de Verenigde Arabische Emiraten en Qatar. In een constitutionele monarchie is de rol van de monarch vastgelegd in de grondwet, wat meestal inhoudt dat de wetgevende macht bij het parlement ligt en de monarch enkel nog uitvoerende macht heeft. Soms heeft ook de monarch nog steeds een grote rol, in andere gevallen, bijvoorbeeld in Zweden, heeft deze slechts een ceremoni\u00eble functie (het Zweedse model).\nIn een kiesmonarchie wordt het staatshoofd gekozen door een kleine groep aristocraten, meestal uit hun eigen midden. Maleisi\u00eb en Vaticaanstad zijn hedendaagse kiesmonarchie\u00ebn. In Maleisi\u00eb hebben negen van de dertien deelstaten erfelijke vorsten, die elke vijf jaar uit hun midden een koning kiezen (zie specifiek de politiek van Maleisi\u00eb). In Vaticaanstad verkiezen de kardinalen uit hun midden een nieuwe paus als de vorige is overleden of heeft geabdiceerd; de paus bepaalt welke bisschoppen hij promoveert tot kardinaal. Historische voorbeelden van gekozen monarchen waren de koningen van Duitsland en Polen.\nIn het graafschap of hertogdom heerst de leider van dit gebied, de graaf c.q. hertog, over het rijk of de unie. Het leiderschap is ook erfelijk. In deze unie werken de graven c.q. hertogen samen.\nRechtvaardiging van monarchie\u00ebn.\nIn de middeleeuwse staatsleer werd de monarchie gerechtvaardigd vanuit de gedachte dat de soevereiniteit van de vorst van God gegeven was. Gezag daalt in die visie van boven naar beneden, van het bovennatuurlijke gezag, naar het koninklijke en verder.\nTijdens de verlichting en de Franse Revolutie werd deze gedachte fundamenteel ter discussie gesteld en vervangen door het idee van volkssoevereiniteit. Het volk is soeverein, maar laat zich vrijwillig besturen door een parlement en regering. Deze gedachte leidde op den duur tot de afschaffing van verschillende monarchie\u00ebn en/of tot de omzetting van absolute monarchie\u00ebn in constitutionele monarchie\u00ebn in de 19e eeuw. Een constitutionele monarchie is aan de grondwet gebonden, maar niet per definitie democratisch. Het Duitse Keizerrijk (1870-1918) had een grondwet en een parlement, maar de meeste macht lag nog bij de keizer. Het Verenigd Koninkrijk daarentegen heeft wel een parlementaire staatsvorm, maar heeft nooit een grondwet gehad.\nDe Eerste Wereldoorlog leidde tot de ondergang van drie belangrijke dynastie\u00ebn. De keizerrijken Duitsland, Oostenrijk en Rusland werden republieken."}
{"id": "10849", "revid": "1251708", "url": "https://nl.wikipedia.org/wiki?curid=10849", "title": "Republiek", "text": "Een republiek is een staat waarvan het staatshoofd niet door erfopvolging wordt aangewezen, maar op een of andere manier wordt verkozen. De hoogste macht ligt hierdoor bij \u00e9\u00e9n of meer personen, die de macht via het volk (democratie), het parlement of via een staatsgreep of als buitenlandse bezettende macht in handen gekregen hebben. Een republiek kan volgens Montesquieu zowel een democratie als een aristocratie zijn.\nHet Nederlandse woord \"republiek\" komt via het Franse \"r\u00e9publique\" van het Latijnse \"res publica\" (lett. 'zaak van het volk', dat je moet lezen als 'staat'), dat later \u00e9\u00e9n woord werd (respublica). Het streven naar een republiek heet republicanisme, iemand die streeft naar een republiek heet een republikein.\nIn Nederland wordt met \"de Republiek\" de historische Republiek der Zeven Verenigde Nederlanden (1588-1795) bedoeld.\nGeschiedenis.\nAfrika.\nDe meeste Afrikaanse landen werden na de Tweede Wereldoorlog en de daaropvolgende dekolonisatie republieken. Enkele landen bleven binnen de constructie van het Brits Gemenebest de Britse monarch erkennen als staatshoofd.\nNadat de Britten in 1795 de Nederlandse Kaapkolonie hadden geannexeerd, stichtten Boeren twee Boerenrepublieken buiten Brits bereik, de Republiek Graaff-Reinet en Republiek Swellendam, maar deze werden enkele maanden later ook ingelijfd. Tijdens de Grote Trek stichtten Voortrekkers nieuwe republieken ten noordoosten van de Britse Kaapkolonie om daar zelfstandig te kunnen leven. De grootste twee boerenrepublieken werden de Zuid-Afrikaansche Republiek (Transvaal) (1848\u20131902, erkend in 1852, 1877\u20131880 geannexeerd, opnieuw erkend in 1881) en Oranje Vrijstaat (Transoranje) (1848\u20131902, erkend in 1854). In 1931 werd Zuid-Afrika een dominion onder Britse kroon door het Statuut van Westminster. Het in 1948 ingestelde apartheidsregime werd binnen het Brits Gemenebest bekritiseerd, en mede om deze bemoeienis te verhinderen, maar ook vanwege nationalistische Afrikaners die weer een soort Boerenrepubliek wilden oprichten, hield men onder de blanke bevolking in 1960 een referendum, waarin de meerderheid koos voor een onafhankelijke republiek.\nAmerika.\nIn 1776 verklaarden de Verenigde Staten van Amerika zich als de eerste Europese overzeese kolonie onafhankelijk van het moederland Koninkrijk Groot-Brittanni\u00eb. De Amerikaanse republiek baseerde haar Onafhankelijkheidsverklaring deels op het Nederlandse Plakkaat van Verlatinghe van 1581 tegen het Spaanse Rijk. Op haar beurt inspireerde zij de Franse en Ha\u00eftiaanse Revolutie, die allebei eveneens resulteerden in republieken. In navolging van haar ex-kolonisator werd Ha\u00efti in 1804 een keizerrijk, maar keizer Dessalines werd al in 1806 vermoord. Het land splitste in twee republieken: in het zuiden de Republiek Ha\u00efti, in noorden de Staat Ha\u00efti, dat in 1811 een koninkrijk werd en in 1820 weer door het zuiden geannexeerd.\nDe Spaans-Amerikaanse onafhankelijkheidsoorlogen (1808\u20131833) vermeerderden het aantal republieken op het westelijk halfrond aanzienlijk. De vrijheidsstrijd begon toen de Spaanse Bourbon-monarchie in 1808 viel met de 'Komedie van Bayonne': de Franse keizer Napoleon Bonaparte dwong de Spaanse koning en kroonprins tot abdicatie. Hij stelde zijn broer Jozef Bonaparte aan tot monarch, maar dat werd door de meeste Spanjaarden niet geaccepteerd, met de Spaanse Onafhankelijkheidsoorlog tot gevolg. Met het wegvallen van effectief centraal Spaans koloniaal bestuur over Zuid- en Midden-Amerika grepen onafhankelijkheidsgezinde republikeinen de Franse invasie van Spanje aan om zich van het moederland af te scheiden. Ondertussen trachtten reactionaire royalisten de koloni\u00ebn te behouden voor de mogelijke terugkeer van de Spaanse monarchie, die zo lang werd vertegenwoordigd door de \"Junta Suprema Central\", de Hoogste Centrale Junta. Deze Junta werd in 1812 vervangen door de door liberalen gedomineerde Cortes van C\u00e1diz, die de basis legden voor Spanjes eerste constitutionele monarchie.\nNadat de Franse bezetters in 1814 waren verdreven en de monarchie was gerestaureerd, trachtte Spanje het koninklijk gezag in de Nieuwe Wereld ook te herstellen (de \"Reconquista\"). Aanvankelijk ging dit met succes: de Verenigde Provinci\u00ebn van Nieuw-Granada, Mexico, Centraal-Amerika, de Caribische bezittingen en Chili werden heroverd. Het geweld waarmee dit gebeurde en de ingrijpende maatregelen die het Spaanse gezag de koloni\u00ebn probeerde op te leggen, verhardde echter de houding van veel vrijheidsstrijders die eerst nog wel bereid waren zich met het Rijk te verzoenen. Onder de onafhankelijkheidsstrijders, die vaak samenwerkten om de Spanjaarden te verdrijven maar soms ook onderling slaags raakten, nam het republicanisme als alternatief op het Spaanse monarchisme een hoge vlucht. Een voor een werden de Midden- en Zuid-Amerikaanse ex-koloni\u00ebn onafhankelijke republieken. Op 9 december 1824 be\u00ebindigde de beslissende slag bij Ayacucho de Spaanse heerschappij in Zuid-Amerika (op de royalistische Pincheira-guerrilla's in Patagoni\u00eb na tot 1832). Een Mexicaans Keizerrijk hield het maar twee jaar uit (1821\u20131823), terwijl Spanje pas in 1829 zijn pogingen staakte om Mexico te heroveren.\nHet Tweede Mexicaanse Keizerrijk onder Frans bewind hield het drie jaar uit (1864\u20131867); het land bleef een republiek. De Braziliaanse Onafhankelijkheidsoorlog van 1822 tot 1824 verzekerde de vestiging van het Keizerrijk Brazili\u00eb, dat uiteindelijk in 1889 een republiek werd. Op 25 november 1975 verklaarde de Republiek Suriname zich na veel onderhandelen en wederzijdse instemming onafhankelijk van het Koninkrijk der Nederlanden.\nAzi\u00eb.\nChina werd na meer dan 2000 jaar keizerrijk in 1911 een republiek. De dekolonisatie van Brits-Indi\u00eb resulteerde in 1947 in de nieuwe republieken India en Pakistan. In de Indonesische Onafhankelijkheidsoorlog (1945\u20131949) streed de Republik Indonesia tegen het Koninkrijk der Nederlanden, waarna Nederlands-Indi\u00eb werd omgevormd tot de federale Verenigde Staten van Indonesi\u00eb op 27 december 1949; binnen een jaar werden alle andere deelstaten echter geannexeerd door de unitaire Republiek Indonesi\u00eb. De Iraanse Revolutie (1978\u20131979) be\u00ebindigde de Pahlavidynastie en leidde tot de stichting van de Islamitische Republiek Iran. Na een tienjarige burgeroorlog (1996\u20132006) werd Nepal in 2008 de huidige jongste republiek ter wereld.\nEuropa.\nPremodern Europa.\nTot de Franse Revolutie was de republiek in Europa een zeldzame staatsvorm; de meeste landen waren monarchie\u00ebn. Enkele bekende pre-moderne voorbeelden zijn de Romeinse Republiek (\u00b1 500 v.Chr.\u201327 v.Chr.), de Republiek Veneti\u00eb (726\u20131797), de Republiek Genua (1005\u20131797), de Florentijnse Republiek (1115\u20131531), de Republiek Siena (1125\u20131555), de Republiek Novgorod (1136\u20131476), het Oude Zwitserse Eedgenootschap (1291\u20131798), de Republiek der Zeven Verenigde Nederlanden (1588\u20131795) en het Engelse Gemenebest (1649\u20131660). In het Heilige Roomse Rijk waren er ook tientallen vrije rijkssteden die niet onder het rechtstreeks gezag van de keizer, noch van enig vorst vielen, en derhalve als republieken zouden kunnen worden beschouwd. Hoewel de macht in deze landen, dikwijls stadstaten, niet lag bij een enkel persoon, waren het ook geen democratie\u00ebn in moderne zin; vaak waren er enkele aristocratische of oligarchische families die door hun welgesteldheid in plaats van afstamming de politiek konden domineren. Het Pools-Litouws Gemenebest was een mengvorm tussen een kiesmonarchie en een republiek en wordt vaak als beide aangeduid.\nFranse tijd.\nOnder invloed van Verlichtingsidealen zoals het sociaal contract en volkssoevereiniteit bij de geleerden en hongersnoden bij de bevolking, brak in de loop van 1789 de Franse Revolutie uit. Deze richtte zich tegen de macht van de koning en de kerk en in een reeks opstanden en hervormingen werd gepoogd een nieuw, beter politiek systeem te ontwerpen. Tijdens de gelijktijdig plaatsvindende Luikse Revolutie en Brabantse Omwenteling in de Zuidelijke Nederlanden waren eerst met Pruisische en later Franse steun al een Luikse Republiek en een Republiek der Verenigde Nederlandse Staten opgericht, maar deze werden spoedig door Oostenrijk heroverd (1789\u20131791).\nOndertussen radicaliseerde de Revolutie in Frankrijk: revolutionairen dwongen eerst een constitutionele monarchie (1791\u20131792) af, waarbij ze de koning nog handhaafden als staatshoofd met een sterk ingeperkte macht, maar op 22 september 1792 stichtte men uiteindelijk de Eerste Franse Republiek. De omliggende Europese vorstenhuizen vreesden voor hun kroon en trachtten de Franse monarchie te herstellen, terwijl het nieuwe bewind de Franse Revolutie probeerde te exporteren. Elk buurland dat de Fransen, vanaf 1799 onder leiding van Napoleon Bonaparte als eerste consul, veroverden, werd door de Franse Republiek geannexeerd (Belgi\u00eb, het Rijnland en enkele Noordwest-Italiaanse staatjes) of een zogeheten zusterrepubliek: Helvetische Republiek, Bataafse Republiek/Bataafs Gemenebest, Cisrheniaanse Republiek,Ligurische Republiek, Republiek Alba, Pi\u00ebmontese Republiek, Cispadaanse Republiek, Transpadaanse Republiek, Cisalpijnse Republiek/Italiaanse Republiek, Romeinse Republiek en Parthenope\u00efsche Republiek.\nNadat Napoleon zich echter in 1804 tot keizer kroonde, liet hij de republikeinse staatsvorm varen, stichtte het Eerste Franse Keizerrijk en vormde alle Franse vazalstaten (op Zwitserland na) om tot koninkrijken, waarover hij familieleden als staatshoofd aanstelde.\nRestauratie en terugkeer der republieken.\nNa Napoleons nederlaag bij Waterloo (1815), 'restaureerden' de vorstenhuizen bij het Congres van Wenen de kaart van Europa tot 64 staten, waarvan Zwitserland de enige republiek van betekenis was. Na de Februarirevolutie (1848) werd Frankrijk weer kort een republiek, maar nadat Napoleons neef Napoleon III werd verkozen tot president, trok hij steeds meer macht naar zich toe en riep in 1852 het Tweede Franse Keizerrijk uit. Toen waren er 50 vorstendommen in Europa en nog steeds maar \u00e9\u00e9n significante republiek. Kort na de Slag bij Sedan tijdens de verwoestende Frans-Duitse Oorlog werd keizer Napoleon III gevangengenomen door het Franse leger (2 september 1870); twee dagen later riep een revolutionair bewind in Parijs echter de Derde Franse Republiek uit en zette de oorlog nog vijf maanden voort. Sindsdien is Frankrijk een republiek gebleven, samen met Zwitserland lang een van de weinigen op Europese bodem. Pas na 1908 (Koningsmoord van Lissabon) nam het aantal republieken gestaag toe. De Oktoberrevolutie van 1910 leidde tot de Eerste Portugese Republiek.\nEerste Wereldoorlog en Interbellum.\nDoor de Eerste Wereldoorlog vielen talloze Europese koningshuizen, waaronder alle Duitse vorstendommen die in de Weimarrepubliek opgingen. Ingrijpender nog was de Russische Revolutie, die uitmondde in de Unie van Socialistische Sovjetrepublieken die een groot deel van Oost-Europa en Noord-Azi\u00eb zou omvatten na een lange burgeroorlog met monarchistische conservatieve krachten. Verscheidene landen die zich onafhankelijk verklaarden na het imploderen van het Russische Rijk waren de Republiek Estland (1918-1940), Republiek Letland (1918-1940), Republiek Litouwen (1918-1940), de Tweede Poolse Republiek, de Republiek Finland (eerst nog kort een koninkrijk), de Oekra\u00efense Volksrepubliek en de Bergrepubliek van de Noordelijke Kaukasus. De desintegratie van Oostenrijk-Hongarije leidde tot de vorming van de Eerste Tsjecho-Slowaakse Republiek en de Eerste Oostenrijkse Republiek; in de overige landen ontstonden nieuwe koninkrijken nadat republikeinse bewegingen werden verslagen. En ten slotte verrees uit de restanten van het Ottomaanse Rijk de Republiek Turkije, met het nationale parlement in Ankara in plaats van Istanboel, dat sinds de 15e eeuw rijkshoofdstad was geweest.\nHoewel veel tronen wankelden tijdens en kort na de Eerste Wereldoorlog, bleven ze in de meeste Europese staten toch nog overeind. Zo vergiste Troelstra zich dat men ook in Nederland zat te wachten op een republiek.\nIn 1924 werd in Griekenland de Tweede Helleense Republiek uitgeroepen na nederlaag in de Grieks-Turkse Oorlog (1919\u20131922) die de monarchie ten val bracht. De democratisch gehouden Spaanse verkiezingen van 1931 resulteerden in een grote overwinning van republikeinen, waarop koning Alfons XIII het land ontvluchtte en de Tweede Spaanse Republiek werd uitgeroepen. Conservatieve krachten waaronder nationalisten, katholieken en fascisten onder leiding van Francisco Franco kwamen echter in opstand en na een bloedige burgeroorlog (1936\u201339) waar verscheidene andere Europese landen en groeperingen zich in mengden, kwam de republiek ten val. De haar vervangende Spaanse Staat was ook in feite een republiek, maar Franco herstelde in 1947 nominaal de monarchie. Tijdens de Ierse Burgeroorlog moesten de republikeinen het onderspit delven en werd de Ierse Vrijstaat (1922\u20131937) een dominion binnen het Brits Gemenebest met de Britse monarch als staatshoofd. Met de aanname van een nieuwe grondwet in 1937 verliet Ierland het Gemenebest, maar er ontstond onduidelijkheid over de exacte status van het staatshoofd van Ierland omdat het een president had, maar ook de Britse monarch (George VI) niet expliciet afgezworen. Pas in 1949 werd Ierland expliciet een republiek verklaard en iedere band met het Verenigd Koninkrijk verbroken.\nTweede Wereldoorlog.\nNadat de geallieerden de Italiaanse koloni\u00ebn bezetten en in juli 1943 Itali\u00eb binnenvielen, kreeg Benito Mussolini op 25 juli een motie van wantrouwen tegen zich en werd ontslagen door koning Victor Emanuel III en gevangengezet, waarna het land in het geheim onderhandelde om naar de geallieerden over te lopen. In september greep het Duitse leger in, bezette Noord- en Midden-Itali\u00eb en bevrijdde Mussolini, die werd aangesteld over de Italiaanse Sociale Republiek (1943\u20131945) als tegenregering van het Koninkrijk Itali\u00eb in het zuiden; in feite was het echter niet meer dan een Duitse marionettenstaat. Nadat het koninkrijk met hulp van de geallieerden een einde had gemaakt aan de Sociale Republiek, werd Itali\u00eb na een referendum in 1946 met een krappe meerderheid van 54,3% de monarchie vervangen door een republiek.\nNadat IJsland in 1918 al een koninkrijk onder Deense kroon was geworden, volgde in mei 1944 een volksraadpleging waarin 98,% van de kiesgerechtigde IJslanders v\u00f3\u00f3r een republiek stemde; in juni riep het parlement de onafhankelijke Republiek IJsland uit.\n1945 tot heden.\nOost-Europese landen bezet door het Rode Leger werden na 1945 stuk voor stuk volksrepublieken.\nIn 1947 herstelde Franco nominaal de Spaanse monarchie, maar wees geen koning aan, zodat het land \"de facto\" een republiek bleef. Vanaf 1969 kreeg Juan Carlos I de Spaanse koningstitel, die hij eerst tijdelijk en na Franco's dood permanent kreeg, waarmee de Spaanse republiek geheel was uitgewist ten gunste van een nieuwe constitutionele monarchie (1978).\nIn 1974 werd de Griekse monarchie definitief afgeschaft en de Derde Helleense Republiek uitgeroepen.\nEind jaren 1990 waren er 43 Europese staten, waarvan nog maar 11 monarchie\u00ebn. Anno 2016 zijn dat er 12: Andorra, Belgi\u00eb, Denemarken, Liechtenstein, Luxemburg, Monaco, Nederland, Noorwegen, Spanje, Vaticaanstad, het Verenigd Koninkrijk en Zweden.\nRepubliek in verhouding tot andere staatsvormen.\nTegenwoordig is het staatshoofd van een republiek een president. In het verleden werd dat nog weleens anders gezien. Tot in de 19e eeuw werd een republiek vooral gezien als een staatsvorm, naast de monarchie, democratie en aristocratie. Dit kwam voornamelijk door de voorbeelden uit het verleden. Bij elk van de staatsvormen was een klassiek voorbeeld te bedenken en een republiek had zijn voorbeeld in de oude Romeinse Republiek. Deze voorbeelden dicteerden bovendien hoe de staatsinrichting was. Staatsinrichting en staatsvorm waren in feite synoniem. De staatsinrichting bepaalde de staatsvorm en een staatsvorm kende een vastgelegde staatsinrichting. Dat er in de eigen tijd ook republieken waren, zoals de Republiek der Zeven Verenigde Nederlanden en Zwitserland, werd gemakshalve vergeten. Of beter gezegd, in de klassieke Oudheid kwamen deze vormen niet voor en werden daarom als minderwaardig beschouwd.\nDat in de 18e en 19e eeuw de oude Romeinse republiek als voorbeeld diende bij het inrichten van een republiek is tegenwoordig o.a. nog te vinden in de benamingen van sommige overheidsfunctionarissen in Frankrijk, zoals \"prefect\". Maar ook in de Verenigde Staten, waar de president niet direct gekozen wordt door het volk maar door de kiesmannen. Deze kiesmannen zijn een soort equivalent van de Romeinse volksvergadering, en uiteraard is er in de Verenigde Staten de Senaat. Ook na de Spaans-Amerikaanse onafhankelijkheidsoorlogen maakte Sim\u00f3n Bol\u00edvar bij de inrichting van de staat gretig gebruik van het voorbeeld van Rome, zowel in staatsinrichting als in benamingen van functionarissen.\nTegenwoordig wordt een republiek niet meer gezien als een staatsvorm met 'verplichte' staatsinrichting, maar vooral als tegenhanger van een monarchie. Een republiek heeft daarom meestal een president als staatshoofd, maar dat is niet per se zo. De oude tegenhanger democratie wordt nu opgevat als equivalent van algemeen kiesrecht. Beide staatsvormen, monarchie en republiek, kunnen democratisch zijn, maar beide kunnen dat ook niet zijn. Praktisch bepaalt de titel van het staatshoofd in welke categorie een land valt. Zo wordt Maleisi\u00eb doorgaans niet als republiek gezien, hoewel de opvolging van het Maleisische koningschap niet zoals elders wordt overge\u00ebrfd maar door gekozen koningschap tot stand komt. Andersom worden dictaturen waarin de macht van vader op zoon is doorgegeven, zoals Noord-Korea, de Democratische Republiek Congo en Togo, wel als republiek aangeduid. Het verschil tussen een republiek en een monarchie is soms dan ook weinig meer dan een verschil in titulatuur en traditie. Wanneer een land een republikeinse staatsvorm heeft die echter niet door de bevolking en/of politieke elitie wordt gesteund, spreekt men van een republiek zonder republikeinen.\nModellen.\nIn de geschiedschrijving worden er enkele dominante republikeinse staatsvormen onderscheiden:\nVooral in Nederland is het sinds ca. 2000 gebruikelijk om met betrekking tot een hypothetische toekomstige republiek te spreken in termen van modellen, gebaseerd op hoe enkele andere staten in de wereld momenteel zijn ingericht. Deze modellen hebben doorgaans een liberale insteek.\nAmerikaans model.\nIn sommige landen is de president de machtigste persoon, zoals in de Verenigde Staten, waar hij staatshoofd \u00e9n regeringsleider is. Dit model leidt tot een zeer grote concentratie van macht bij \u00e9\u00e9n persoon, wat niet door iedereen op prijs wordt gesteld. In West-Europa vindt dit systeem dan ook weinig navolging. Veel landen in Latijns-Amerika hanteren echter wel dit systeem.\nHet Amerikaanse model vindt zijn oorsprong in het feit dat het land ontstaan is door separatisme. Voorheen was er geen koning of vorst die men in de toenmalige constellatie wilde vervangen, en zag men niet in waarom de functies van regeringsleider en staatshoofd gescheiden moesten zijn.\nBovendien paste dit in de politieke filosofie van de tijd van het ontstaan van de VS. Volgens deze theorie, die men als eerste in de VS goed wilde toepassen, moet er een scheiding zijn tussen de uitvoerende, wetgevende en rechterlijke macht. Elk van deze drie kunnen binnen hun machtsgebied de andere in de gaten houden, controleren en corrigeren. Binnen dit stelsel is er dus geen plaats voor een splitsing van de uitvoerende macht.\nFrans model.\nEen ander model met een sterke president is het model dat men in Frankrijk heeft. De president is hier niet tegelijk staatshoofd en regeringsleider. De president heeft zeer veel macht en overklast de premier. Zo kan hij de premier benoemen en ontslaan, referenda uitschrijven, is hij opperbevelhebber van het leger en kan hij verdragen afsluiten.\nHet Franse model heeft zijn oorsprong in het koningschap van vroeger. De machtige rol van de koning is hier vervangen door een president, maar nog steeds heeft de figuur van het staatshoofd zeer veel macht. Men heeft de toestand van na de revolutie van 1830 min of meer hersteld na een woelige 19e eeuw, maar het erfelijke staatshoofd vervangen door een verkozene.\nBovenstaande bewering is inderdaad juist indien men dit beziet vanuit een lange-termijn historisch oogpunt. De meer directe aanleiding voor het ontstaan van het Franse systeem, dat ook wel een semipresidentieel stelsel wordt genoemd, was de, tijdens de eerste helft van de 20e eeuw, immer voortdurende cyclus van regeringen die vielen, verkiezingen die werden uitgeschreven, regeringen die werden gevormd en vervolgens binnen een maand weer vielen. Dit had te maken met het uiterst gefragmenteerde Franse partijsysteem, gecombineerd met een vergaande antipathie van de politieke partijen voor het aangaan van compromissen. Dit laatste was natuurlijk een gevolg van de ideologie\u00ebnstrijd die toentertijd in heel Europa heerste. Aan De Gaulle is toen gevraagd om Frankrijk weer bestuurbaar te maken en deze heeft de zwaarte van de macht toen verplaatst van de politieke partijen naar een gekozen president.\nIn het Franse semipresidenti\u00eble stelsel, dat twee grote blokken van met elkaar sympathiserende politieke partijen kent, ontstaan derhalve periodes van veel daadkracht van de regering (als de premier en de president van dezelfde politieke kleur zijn), maar ook periodes van wederom moeizame samenwerking tussen de verschillende politieke groeperingen in Frankrijk (als de premier en de president niet van dezelfde politieke kleur zijn).\nDuits model.\nIn andere landen, zoals Duitsland, Turkije, Ierland en Isra\u00ebl, speelt de president nauwelijks een rol in de politiek. De president heeft voornamelijk een ceremoni\u00eble functie en vaak is die ceremoni\u00eble rol zo vaag en de macht van de president zo gering dat er soms stemmen opgaan om de positie af te schaffen.\nOok hier is er een monarchie aan dit model voorafgegaan. Toen de Duitse keizer Wilhelm II werd afgezet in 1918 is hij vervangen door een Rijkspresident. Deze president had veel bevoegdheden. Zo was hij het die de rijkskanselier benoemde. Ook kon hij de Rijksdag ontbinden en nieuwe verkiezingen uitschrijven. Na de Tweede Wereldoorlog kreeg het nieuwe ambt van Bondspresident een meer protocollaire rol toe; alleen in tijden van nood bezit hij noodbevoegdheden.\nZwitsers model.\nDe zevenkoppige Bondsraad geeft niet alleen leiding aan de uitvoerende macht, maar fungeert ook als collectief staatshoofd. De voorzitter van de Bondsraad die 'Bondspresident' wordt genoemd, heeft geen extra macht, maar is een eerste onder zijn gelijken. Het voorzitterschap van de Bondsraad rouleert jaarlijks.\nDe leden van de Bondsraad worden wel door het parlement gekozen, maar hebben vervolgens geen steun of vertrouwen (van de meerderheid) van het parlement meer nodig. De Bondsraad kan het parlement ook niet tussentijds ontbinden.\nHet Zwitsers model vindt zijn oorsprong in het Franse Directoire (1795-1799).\nSan Marinese model.\nSan Marino, de oudste Europese republiek, heeft aan het hoofd twee \"Capitani Reggenti\" die door het parlement worden gekozen en telkens voor een periode van een half jaar als \"regent\" optreden.\nVolksrepubliek en Socialistische Republiek.\nDeze twee republikeinse stelsels zijn praktisch hetzelfde en komen voor in communistische (stalinistische) landen en volksdemocratie\u00ebn. Het ambt van staatshoofd wordt veelal vervuld door een voorzitter van een Nationale Assemblee of door een voorzitter van een Staatsraad (zie: Staatsraadvoorzitter). In de alledaagse praktijk ligt de macht veelal in handen van een partijleider.\nDe term 'volks' is aan republiek toegevoegd om extra te benadrukken dat het volk aan de macht is en niet een selecte groep. Dit vanwege de (oude) associatie van het woord republiek met de aristocratische inrichting van de Romeinse staat in de Oudheid. Het is geen monarchie, maar een republiek en er is dus geen erfopvolging. Toch lijkt dit laatste in Noord-Korea wel het geval.\nTegenwoordig is dit niet meer zo bijzonder, omdat bijna alle democratie\u00ebn ter wereld een tamelijk algemeen kiesrecht kennen. Dat is echter niet altijd zo geweest. Vandaar dat de term volksrepubliek kon ontstaan, als contrast met de burgerlijke democratie\u00ebn, waar meestal (tot het begin van de 20e eeuw) een hoeveelheid geld of bezit als drempel gold om te mogen stemmen."}
{"id": "10850", "revid": "1306764", "url": "https://nl.wikipedia.org/wiki?curid=10850", "title": "IJsselmuiden (plaats)", "text": "IJsselmuiden (Nedersaksisch: \"Iesselmuun\") is een dorp (en een voormalige gemeente) in de gemeente Kampen in de Nederlandse provincie Overijssel. De plaats telt ongeveer inwoners. Zoals de naam al aangeeft ligt IJsselmuiden aan de monding van de IJssel. Aan de andere oever van de IJssel ligt de oude Hanzestad Kampen, waarmee het door de Stadsbrug, een hefbrug met 4 grote vergulde katrollen erbovenop, is verbonden. Het dorp IJsselmuiden behoort tot de landstreek Salland.\nGeschiedenis.\nMiddeleeuwen.\nDe eerste melding van IJsselmuiden vindt men in een oorkonde uit 1133, toen het nog direct aan de monding van het Almere lag. IJsselmuiden is ontstaan uit verschillende kernen. Voornamelijk als een klein dorp op een zandbank, achtergelaten door de rivier de IJssel, waarover nu de Dorpsweg loopt. De verhoging in het straatbeeld is aan beide kanten van de voormalige dijk goed te zien. Delen van de oude Hervormde Kerk, die daar op die verhoging staat, gaan terug tot omstreeks 1200. De andere kern, die minder bijdraagt en buiten de duidelijke dorpsgrenzen valt, is Oosterholt. Hier stond vroeger een op een lage heuvel een Kartuizer klooster, maar dit is verwoest en de locatie is tot nog toe onbekend. Het dorp is nooit een grote speler geweest in de regionale politiek en er was historisch gezien weinig waarop IJsselmuiden macht had kunnen baseren. Het is altijd omringd geweest door de meer invloedrijke of strategisch gelegen plaatsen Grafhorst (dat stadsrechten toegekend kreeg) in het noorden, Genemuiden, Zwartsluis en Hasselt in het noordoosten, Zwolle in het oosten, Wilsum (dat bepaalde stadsrechten had) en Zalk (met een inmiddels verwoest slot) in het zuidoosten en net over de IJssel in het zuiden Kampen.\n1500-2009.\nVooral Kampen heeft altijd een grote invloed gehad op het leven in IJsselmuiden. De stad bouwde aan het eind van de Middeleeuwen een brug over de IJssel, waaruit inkomsten in de vorm van tolgeld en bruggeld kwamen. De stad Kampen ondernam meerdere projecten aan IJsselmuider zijde van de rivier. Zo was er een zandberg achter de Dorpsweg, waar ge\u00ebxerceerd werd door het garnizoen van Kampen (inclusief gelag). Totdat in de twintigste eeuw Kampen uitbreidde naar het westen, werden de doden van Kampen op de (gemeentelijke) begraafplaats begraven, al gauw 1,5 kilometer vanaf de IJssel. Ook de oude trekvaart naar Zwolle, de \"Nieuwe Weg\" (thans de Burgemeester van Engelenweg, Plasweg en Grafhorsterweg langs de Zandberg \u00e9n de begraafplaats) naar Grafhorst en door naar Genemuiden, de Zwolseweg naar Zwolle en als laatste het Kamperlijntje zijn goede voorbeelden van Kamper invloed aan de kant van de IJssel. Deze infrastructurele werken zijn misschien niet direct door Kampen aangelegd, maar het is ondenkbaar dat ze tot stand zouden zijn gekomen zonder de aanwezigheid van Kampen. Als gevolg van de groei van het belang van Kampen in de tweede helft van de 19e eeuw en de eerste helft van de 20e eeuw, vestigden zich ook enkele bedrijven aan de IJsselmuider kant van de IJssel. Hierbij moet aan eenvoudige landbouwindustrie worden gedacht. Zo was er een houtzagerij aan de Spoorkade en aan de Nieuwe Weg (nu Burg. van Engelenweg) ontstonden tuinderijen en ook een houtzagerij. Nog steeds was IJsselmuiden een agrarisch dorp, het bedrijfsleven in Kampen ging aan het begin van de twintigste eeuw achteruit, en pas na de Tweede Wereldoorlog zou IJsselmuiden weer kunnen groeien. De gemeente IJsselmuiden werd op 1 januari 1937 uitgebreid met de voormalige gemeenten Grafhorst, Kamperveen, Wilsum en Zalk en Veecaten. In 1967 werd ook een deel van de voormalige gemeente Zwollerkerspel bij IJsselmuiden gevoegd. IJsselmuiden ging steeds meer fungeren als 'voorstad' van Kampen. Jonge gezinnen uit Kampen en omstreken vestigden zich in IJsselmuiden vanwege de goede bereikbaarheid: Kampen net over de brug, Zwolle via het Kamperlijntje, per bus of per auto over de Zwolseweg, en de tapijtfabrieken van Genemuiden in het noorden over de Kamperzeedijk. De groei van IJsselmuiden als satelliet van Kampen zette gestaag door tot in de jaren negentig met nieuwe woonwijken als Groenendael, de Losse Landen en Zeegraven. In de eenentwintigste eeuw werden Oosterholt-Noord, Het Meer en plan Bos hier nog aan toegevoegd. Op 1 januari 2001 werd de gemeente IJsselmuiden opgeheven en ging het gebied deel uitmaken van Kampen.\nReligie.\nDe bevolking van dit in de Nederlandse Bijbelgordel gelegen dorp behoort nog voor een groot deel tot de behoudende richtingen van het protestantse geloof. Bezienswaardigheden in toeristische zin kent het dorp nauwelijks, afgezien van natuurschoon en de vele vogelsoorten die in het gevarieerde milieu rond het dorp voorkomen. De hervormde kerk (Sint-Crispijnkerk) van IJsselmuiden is weliswaar zeer oud (oudste gedeelte gaat terug tot 1200) maar heeft door een aantal ingrijpende verbouwingen sterk aan historische waarde ingeboet. Daarnaast kent het dorp nog een gereformeerde kerk (ontwerp B.T. Boeyinga) en een katholieke kerk (ontwerp Jan Stuyt).\nIJsselmuiden kent een groot aantal kerkgenootschappen. Opvallend zijn de vele reformatorische kerken. De historische hervormde dorpskerk staat in het centrum van het oude dorp en stamt van oorsprong uit de middeleeuwen. Tegenover de Dorpskerk ligt verenigingsgebouw 'De Zaaier'. Daarnaast zijn er onder meer een vrije oud gereformeerde gemeente, en een gereformeerde gemeente in Nederland. Het laatstgenoemde kerkgenootschap heeft aan de Trekvaart medio 2012 een nieuwe kerk gebouwd in de stijl van de jaren dertig. Verder is er een hersteld hervormde gemeente die kerkdiensten belegt in aula van de Pieter Zandt scholengemeenschap te Kampen. Ook kent IJsselmuiden twee Nederlandse gereformeerde kerken, een gereformeerde kerk, een rooms-katholieke kerk en Hervormde Gemeente De Hoeksteen.\nSpoorlijn.\nIJsselmuiden is door een spoorlijn verbonden met Zwolle, althans, het station Kampen ligt aan de 'IJsselmuider' kant van de rivier. Het station van Kampen lag ook voor de gemeentelijke herindeling al in de gemeente Kampen. Dit komt doordat de stad Kampen in de Middeleeuwen al een brug over de IJssel had, op ongeveer dezelfde plaats als de huidige brug, en dus de facto al het recht van overgang naar de andere kant voor zich had verworven. De brug werd sinds het begin van de 17e eeuw bewaakt door een vijfhoekige schans die of klein fort dat bekendstaat als 'buitenwacht'. Het bestuur over deze strook land aan 'de andere kant van de IJssel' is sindsdien altijd in handen geweest van de stad en/of gemeente Kampen. Het station is ook volgens dit principe op de huidige plaats gebouwd. Deze verbinding is sinds augustus 2017 ge\u00eblektrificeerd en wordt vaak aangeduid als het Kamperlijntje. Eind 2017 zijn de dieseltreinen vervangen door elektrische treinen."}
{"id": "10851", "revid": "325103", "url": "https://nl.wikipedia.org/wiki?curid=10851", "title": "Stafford (Staffordshire)", "text": "Stafford is een plaats in het bestuurlijke gebied Stafford, in het Engelse graafschap Staffordshire.\nStafford was van oudsher de hoofdplaats van Staffordshire. Het ligt in de West Midlands in Engeland, ongeveer tussen Birmingham en Stoke-on-Trent in. Het oorspronkelijke stadje is langzamerhand versmolten met een aantal oorspronkelijk eromheen gelegen dorpskernen en telt nu 71.673 (2021) inwoners.\nDe 18e-eeuwse blijspelschrijver Richard Brinsley Sheridan heeft er enige tijd gewoond in een huis waar nu het postkantoor staat, evenals Izaak Walton (1593-1683), de auteur van het klassieke vissersboekje The Compleat Angler, wiens huisje nog te bezichtigen is.\nHet \"ancient High House\" in Greengate Street is een van de restanten van een vrij ver verleden en dateert (nog net) uit de 16e eeuw.\nIn de vroege jaren negentig kwam Stafford onder de aandacht tijdens de hoogtijdagen van de Britse Rave. Uit de stad kwamen de acts Bizarre inc. en Altern-8, die in de periode 1991-1992 beide de Britse hitlijsten bereikten."}
{"id": "10852", "revid": "1056521", "url": "https://nl.wikipedia.org/wiki?curid=10852", "title": "Immanuel Kant", "text": "Immanuel Kant (Koningsbergen, Pruisen, 22 april 1724 \u2013 aldaar, 12 februari 1804) was een Duitse filosoof ten tijde van de Verlichting, wiens idee\u00ebn een grote invloed hebben uitgeoefend op de westerse wijsbegeerte. Kant wordt wel gezien als de eerste Duitse idealist. Zijn \"Kritik der reinen Vernunft\" (\"Kritiek van de zuivere rede\") uit 1781, waarin hij de grondslagen en de grenzen van de menselijke kennis onderzoekt en een eigen epistemologie cre\u00ebert, wordt als zijn belangrijkste werk beschouwd. Verder vervolledigen de \"Kritik der praktischen Vernunft (Kritiek van de praktische rede)\" en de \"Kritik der Urteilskraft\" de trilogie van de drie kritieken, die grote invloed hebben gehad op de westerse wijsbegeerte. De filosoof Arthur Schopenhauer noemde dit werk 'het belangrijkste boek dat ooit in Europa verschenen is'.\nBiografie.\nKant werd geboren in K\u00f6nigsberg - in het Nederlands Koningsbergen, sinds 1945 Kaliningrad genaamd - en zou de stad nooit verlaten, op de directe omgeving na. Hij was de vierde van negen kinderen van tuigmaker Johann Georg Kant (1683-1746) en Anna Regina Reuter (1697-1737). Van vaderszijde stamde hij uit een Baltisch-Duitse familie in het tegenwoordige Letland. Anna Regina's vader was afkomstig uit Neurenberg. Oorspronkelijk werd Kants voornaam als \"Emanuel\" geschreven, maar vanaf 1746 (misschien na het overlijden van zijn vader in maart) gebruikte hij de schrijfwijze Immanuel, die volgens hem nauwkeuriger het Hebreeuws voor \"God met ons\" weergaf.\nAanvankelijk kon het gezin Kant goed leven van de opbrengst van Johann Georgs werk, maar na de dood van diens schoonvader in 1729 verslechterde hun financi\u00eble situatie en in 1733 verhuisden ze naar de kleine woning van de weduwe, Emanuels grootmoeder. Toch liet Anna Regina zich door haar geestelijke raadgever, de pi\u00ebtistische predikant Franz Albert Schultz, overhalen om Emanuel naar een academische vorming te sturen. Vanaf de herfst van 1732 ging de jonge Kant naar het Collegium Fredericianum, een Latijnse school in Koningsbergen. Een jaar later werd Schultz er directeur.\nOp zijn zestiende ging Kant naar de Albertina-universiteit te Koningsbergen, om vermoedelijk eerst theologie en daarna filosofie gecombineerd met natuurwetenschap te studeren. Het filosofie-onderricht werd er gedomineerd door het gedachtegoed van Gottfried Wilhelm Leibniz, zoals ge\u00efnterpreteerd door Christian Wolff. De hoogleraar logica en metafysica, Martin Knutzen, onderwees Kant in de fijne punten van het wolffse systeem. Belangrijker nog was dat hij zijn leerling toegang gaf tot zijn eigen ruime wetenschappelijke bibliotheek en diens interesse opwekte voor het werk van Isaac Newton in de natuurkunde en de astronomie.\nOm in zijn onderhoud te voorzien werd Kant op zijn 22ste huisleraar in Judten bij Gumbinnen, na 1945 Goesev genaamd, bij de predikant van een Franstalige gemeente, die na de ontvolking van dat deel van Oost-Pruisen door Zwitserse kolonisten was gesticht. Zijn huisleraarschap bij enkele adellijke families vormde de weg naar een plaats in de stedelijke bovenlaag van Koningsbergen. Zijn promotie vond in 1755 plaats op een in het Latijn geschreven proefschrift, getiteld \"Principiorum primorum cognitionis metaphysicae\" (vaak aangehaald als \"Nova Dilucidatio\"; Duitse vertaling: \"Eine neue Beleuchtung der ersten Prinzipien aller metaphysischen Erkenntnis\"; Nederlandse vertaling: \"Een nieuw licht op de eerste principes van alle metafysische kennis\"). Dit opende de weg naar een academische carri\u00e8re, eerst in de onbetaalde functie van privaatdocent, in welke hij colleges mocht geven over logica, moraalfilosofie, wiskunde, natuurkunde, geografie, antropologie en natuurrecht. In 1762 kreeg hij een betaalde functie als bibliothecaris van de koninklijke Schlossbibliothek. Benoemingen aan de universiteiten van Erlangen, Jena en Halle sloeg hij af. In 1770 werd Kant hoogleraar in de metafysica en de logica aan de filosofische faculteit van de Universiteit van Koningsbergen. In 1786 nam hij ook de functie van rector van de universiteit op zich, gevolgd door een erebenoeming aan de K\u00f6niglich Preu\u00dfische Akademie der Wissenschaften zu Berlin. Een jaar later kwam hij in conflict met de censuur vanwege zijn de\u00efstische opvattingen en mocht hij geen theologie meer doceren. Hij gaf tot 1796 colleges filosofie.\nKant overleed in 1804. Zijn imposante grafmonument naast de Dom van Koningsbergen bleef in 1945, toen de stad grotendeels werd verwoest, gespaard. Ook toen het restant van de oude binnenstad in de jaren vijftig van de 20ste eeuw werd opgeblazen, maakten de nieuwe Sovjet-autoriteiten een uitzondering voor dit graf. Kant werd door hen beschouwd als een leermeester van Georg Wilhelm Friedrich Hegel, die op zijn beurt Karl Marx was voorgegaan en zo de grondslag voor het communisme had gelegd.\nImmanuel Kant behoort tot de moderne filosofen. Zijn invloed op de terreinen van filosofie, ethiek, theologie, strafrecht, volkenrecht en esthetiek werkt nog door tot op de dag van vandaag.\nWerken.\nIn het werk van Kant zijn twee periodes te onderscheiden: zijn voorkritische periode en zijn kritische periode. Als grens tussen deze twee periodes wordt in de filosofische literatuur als regel het jaar 1781 aangehouden. In dit jaar verscheen zijn Kritik der reinen Vernunft, dat aanvankelijk niet met enthousiasme werd ontvangen aangezien het moeilijk leesbaar bleek. Kant vraagt zich in zijn voorkritische periode, in navolging van Leibniz en Wolff af of er een rationalistische metafysica mogelijk is. In zijn kritische periode neemt hij hier afstand van. Hij maakt zich los van de dogmatisch-rationalistische filosofie.\nHij maakt daarbij een onderscheid tussen algemene metafysica en speciale metafysica. De eerste kan wel op de rede gegrond zijn, omdat zaken die binnen deze algemene metafysica vallen, empirisch te controleren zijn. De uit \"zuivere rede\", zoals Kant het noemt, ontstane idee\u00ebn over causaliteit kunnen bijvoorbeeld empirisch getoetst worden. Bij de speciale metafysica gaat het om vragen die het tot dan toe eigenlijke doel van de metafysica behelzen, namelijk vragen als: \"Is er een god?\" of \"Kan de onsterfelijkheid van de ziel aangetoond worden?\".\nIn de kritische periode neemt Kant afstand van de speciale metafysica, omdat deze nooit empirisch te controleren is en dus nooit geverifieerd kan worden als a-priorikennis, vergaard door de zuivere rede. Hij maakt daarbij een vergelijking met Copernicus, die de bewegingen van de sterren niet duidelijk kon verklaren, totdat hij afstand deed van het oude idee en inzag dat niet de sterren om de toeschouwer, de aarde, draaiden, maar de toeschouwer om de zon. Om van metafysica een echte wetenschap te maken, net als wiskunde en de toen opkomende natuurwetenschappen, moest er volgens Kant een drastische ommezwaai komen. Net als de sterren bij Copernicus moest nu de speciale metafysica met rust gelaten worden. Kant spreekt dan ook van een tweede wetenschappelijke revolutie. De overgang tussen beide periodes is echter vloeiend. Al vanaf 1769-1770 klonk in Kants boeken en brieven twijfel door over de mogelijkheid van een rationalistische metafysica.\nDe volledige werken van Kant zijn verschenen in de \"Akademieausgabe\" van de Preu\u00dfische Akademie der Wissenschaften, Berlin 1902 en de jaren daarna.\nBij Meiner Verlag (Philosophischen Bibliothek) zijn veel werken van Kant afzonderlijk gepubliceerd, voorzien van een inleiding en commentaar/toelichting.\nDe voorkritische periode.\nIn deze periode publiceerde Kant een groot aantal boeken en artikelen die alle in het teken stonden van de rationalistische denkwijze van de Verlichting. Metafysica kon een wetenschap zijn, mits zij dezelfde denkmethode hanteerde als de wiskunde. Ook ging hij er toen van uit dat er een rationalistisch godsbewijs mogelijk was, zoals hij betoogde in zijn \"Der einzig m\u00f6gliche Beweisgrund zu einer Demonstration des Dasein Gottes.\"\nDe kritische periode.\nDeze periode kenmerkt zich door zijn zoektocht naar de grenzen van de menselijke kennis. De eerste tekenen van zijn kritisch denken zijn volgens de vakfilosofen te vinden in zijn brief aan zijn vriend Marcus Herz (21 februari 1772). Daarna volgde een periode van tien jaar waarin hij weinig tot niets publiceerde en waarin hij zijn gedachten (zie onderstaand fragment) overdacht en probeerde te systematiseren. Het gaat erom hoe onze voorstellingen op de een of andere manier overeen kunnen komen met \"de werkelijkheid\". Zo wil hij afzien van uitspraken op basis van begrippen zoals God, ziel en kosmos, dit zou volgens Kant niet leiden tot betrouwbare filosofische uitspraken. In zijn brief naar Herz schrijft Kant het volgende:\nPlichtsbesef.\nIn 1785 verschijnt zijn werk Grundlegung zur Metaphysik der Sitten (\"Fundering voor de metafysica van de zeden\") waarin hij beschrijft dat de goede wil het enige is wat als goed kan worden beschouwd. De goede intentie is volgens hem belangrijker dan het handelen en de impact van het handelen. Hij meent dat de eigenliefde, of het eigenbelang, niet strookt met deze goede wil. Het is onethisch, volgens Kant, om het eigen geluk na te streven. Bij Kant ligt de nadruk op de rede, die door de natuur zou zijn ingegeven. Dit gebruikt hij ook als argument om het eigenbelang niet na te streven. Als dat wel het geval zou zijn, dan zouden we enkel instinct gekregen hebben. Kant gaat uit van een universeel plichtsbesef, die nodig is om uit goede wil te handelen, waardoor wij kunnen afzien van onze eigen voorkeuren en neigingen. Het plichtsbesef heeft geen bepaald doel, het gaat uit van handelen uit principe, wat Kant \"maxime\" noemt. Als er geen subjectief belang gemoeid is met deze maxime ontstaat er een morele wet.\nCategorische imperatief.\nVolgens Kant is de \"categorische imperatief\" een objectief, onvoorwaardelijk en noodzakelijk gebod; de plicht. Met de categorische imperatief komt het eigenbelang niet in aanmerking. Kant wil hiermee onderscheid maken van de \"hypothetische imperatief\" wat een voorwaardelijk gebod is waarin er een focus is op een doel, bijvoorbeeld het eigenbelang. Het is volgens Kant van belang om te handelen vanuit een maxime waarvan die persoon wil dat het een universele wet wordt. Binnen de categorische imperatief is er \u00e9\u00e9n doel waar de mens zich wel op zou mogen richten en dat is het menszijn. Kant geeft hier een voorbeeld van het lenen van geld. De mens zou geld mogen lenen en hierbij gebruik mogen maken van de goedgelovigheid, het menszijn, van een persoon. Door het menszijn als doel te zien en deze persoon te respecteren, zal de lener gedwongen zijn het geld terug te geven. Er geldt volgens Kant g\u00e9\u00e9n enkele uitzondering waarin misbruik gemaakt mag worden van de persoon diens goedgelovigheid, ook niet in een noodsituatie. Bij het andere voorbeeld gaat Kant in op zelfmoord, dit is volgens hem uitgesloten. Hierbij zou de persoon die zelfmoord pleegt zichzelf als middel gebruiken om diens eigen situatie te verbeteren. Wederom is hier geen uitzondering.\nKant legt nadruk op de autonomie van de mens, wat tevens een praktisch standpunt is. Als de mens autonoom is, is die tevens aansprakelijk voor diens acties, aangezien de mens dan ook een vrije wil zou hebben. De morele wet wordt niet opgelegd van buitenaf, maar door de mens zelf. Hierin ligt volgens Kant precies de morele waarde van de mens. Handelen vanuit de categorische imperatief leidt tot het hebben van een vrije wil. De mens is volgens Kant het enige wezen dat in staat is tot ethisch handelen.\nOpvattingen over God.\nDe opvatting over het godsbewijs is als een rode draad in Kants kritieken aanwezig. In zijn kritieken betoogt hij dat een godsbewijs volgens de zuivere rede onmogelijk is. Desondanks bleef hij the\u00efst. Al kan de rede het bestaan van God niet bewijzen door de transcendentale theologie, de moraaltheologie kan in de leemte voorzien. Als die moraaltheologie het \"bewijs\" levert van het godsbestaan, blijkt het gods\"begrip\" in de rede onmisbaar. De zuivere rede \"bepaalt het begrip van de moraaltheologie\".\nDe drie kritische werken van Kant.\nDe Kritik der reinen Vernunft (\"Kritiek van de zuivere rede\") is het eerste grote werk van Kant. Hij schreef het op 57-jarige leeftijd in 1781. Een tweede, op onderdelen ingrijpend gewijzigde versie, publiceerde hij in 1787. Het is het eerste van zijn drie kritische werken, waarin hij de filosofie van de Verlichting aan een zelfkritiek onderwerpt. Hierbij richt hij zich zowel tegen het rationalisme van Descartes, Spinoza en Leibniz als tegen het empirisme van Locke en Hume.\nExterne links.\nPrimaire literatuur (werken van Kant).\nEnkele van de online beschikbare werken, in het Duits of in Engelse vertaling volgen hier. Let wel, van zijn belangrijkste werk, de \"Kritik der reinen Vernunft\" zijn twee edities verschenen, de eerste en tweede oplage (1781 respectievelijk 1787). De tweede is op onderdelen gewijzigd. Als men in de vakliteratuur naar dit werk verwijst dan doet men dat door naar A (de versie uit 1781) of B (1787) te verwijzen (gevolgd door het originele paginanummer). De Prolegomena (1783) is een samenvatting door de auteur zelf van de (eerste) \"Kritik.\"\nIn 2004 verscheen bij de Nederlandse uitgeverij Boom een Nederlandse vertaling van Kants Kritik der reinen Vernunft, van de hand van Jabik Veenbaas en Willem Visser. "}
{"id": "10854", "revid": "380516", "url": "https://nl.wikipedia.org/wiki?curid=10854", "title": "Pancreatitis", "text": "Pancreatitis is een ontsteking van de alvleesklier (\"pancreas\"). De ziekte ontstaat door aantasting van het weefsel door eigen spijsverteringssap.\nEr bestaan twee vormen van pancreatitis: acute pancreatitis en chronische pancreatitis. Beide zijn ernstige aandoeningen die met veel pijn gepaard kunnen gaan. Een chronische pancreatitis duurt langer dan zes maanden.\nOorzaken.\nDe voornaamste oorzaken van acute pancreatitis zijn galstenen (55%), alcoholisme (25%), verwonding (trauma), hypercalci\u00ebmie (te veel calcium in het bloed), hyperlipidemie (te veel vetten in bloed), erfelijke factoren, hemochromatose (een ijzerstapelingsziekte) en ischemie. Een andere mogelijke oorzaak van overmatige irritatie van de pancreas is een ERCP-onderzoek en het soms gelijktijdig plaatsen van een stent in de galwegen bij galgang en alvleeskliertumoren. In sommige gevallen is de acute pancreatitis een bijwerking van medicijnen, zoals bijvoorbeeld azathioprine. Bij de overige gevallen is de oorzaak niet bekend.\nChronische pancreatitis wordt vaak veroorzaakt door alcoholmisbruik en kan ook veroorzaakt worden door een stofwisselingsziekte (hyperlipoprote\u00efnemie, hypercalci\u00ebmie), erfelijke aanleg (mucoviscidose), verwonding (trauma), een obstructie (blokkade) van de papil van Vater als gevolg van een vernauwing of een tumor.\nSymptomen.\nChronische pancreatitis kan asymptomatisch zijn of buikpijn, malabsorptie, koorts of diabetes mellitus geven.\nDe pijn wordt meestal diep in de bovenbuik naar de rug gevoeld, in hoogte van dag tot dag vari\u00ebrend. In een vroeg stadium van de ziekte kan de pijn episodisch optreden: aanwezig zijn voor dagen of weken en dan verdwijnen voor meerdere maanden vooraleer terug te keren.\nAanvallen van acute pancreatitis kunnen bovenop chronisch pijnverloop optreden.\nAangezien de eilandjes van Langerhans in de pancreas gelegen zijn, kan als symptoom diabetes mellitus type-1 optreden.\nUiteindelijk kan er peritonitis en shock optreden.\nBehandeling.\nAcute pancreatitis:\nChronische pancreatitis:\nLandelijk online expertpanel:"}
{"id": "10855", "revid": "68071437", "url": "https://nl.wikipedia.org/wiki?curid=10855", "title": "Griep", "text": "Griep of influenza is een ziekte die wordt veroorzaakt door het influenzavirus. Dit virus tast de luchtwegen aan. Veel mensen zeggen griep te hebben als ze in de winter of de herfst door een verkoudheidachtige ziekte wat met koorts worden getroffen, maar dan gaat het meestal om een veel voorkomend verkoudheidsvirus. Echte influenza leidt tot ernstiger symptomen en kan sterfte tot gevolg hebben.\nAantal griepgevallen en mortaliteit.\nWereldwijd wordt jaarlijks 5 tot 10 procent van de populatie ge\u00efnfecteerd met influenza. Bij kinderen is dat percentage nog hoger, namelijk 20 tot 30%. Hiervan vertoont de meerderheid geen ernstig ziektebeeld of verloopt de ziekte zelfs asymptomatisch. Toch veroorzaakt de griep jaarlijks 3 tot 5 miljoen ernstige zieken en 290.000 tot 650.000 doden.\nIn Nederland.\nElk jaar krijgen ongeveer 820.000 Nederlanders griep. Tussen 2015 en 2020 overleden er gemiddeld per jaar in Nederland 6.443 personen direct of indirect aan griep. De aantallen vari\u00ebren echter sterk van jaar tot jaar. Soms is er nauwelijks sprake van een meetbare oversterfte; in andere jaren kan het aantal overlijdensgevallen ten gevolge van een griepepidemie oplopen tot meer dan 9000. In de periode van 2008 tot en met 2018 was er een geleidelijke toename zichtbaar in het jaarlijkse aantal doden tijdens de griepperiode. In de winter van 2019/2020 was het aantal gerapporteerde sterfgevallen lager, maar de resultaten zijn wellicht vertekend of be\u00efnvloed door de vanaf maart intredende andere virusinfectie, door de coronacrisis. Door de maatregelen die genomen werden tegen de verspreiding van dit virus werd logischerwijze ook de verspreiding van het griepvirus afgeremd, aangezien de besmettingswijze van beide virussen overeenkomt.\nOok de lengte van de griepperiode varieert sterk. In 2014/2015 duurde de periode 21 weken, dat was de langste in de afgelopen 40 jaar. De griepepidemie van 2019/2020 was zeer kort en duurde slechts 3 weken. \nSlachtoffers vallen vooral in de risicogroepen zoals ouderen (circa 90% van de sterfgevallen is 65 jaar of ouder) of personen met een chronische aandoening. In het eerste kwartaal van 2018 was de griepsterfte in Nederland uitzonderlijk hoog. Het Rijksinstituut voor Volksgezondheid en Milieu schatte het aantal extra sterfgevallen op 9444, het hoogste aantal ooit.\noversterfte door griep in afgelopen jaren\nIn Belgi\u00eb.\nIn Belgi\u00eb overleden volgens het Belgisch statistiekbureau Statbel in 2016 117 personen direct door griep. In 2015 en 2014 waren het er telkens 51. In 2013 147.\nSymptomen.\nGriep kan snel op komen zetten. Kenmerkende symptomen van griep zijn koorts, hoofdpijn, hoesten, keelpijn, spierpijn, verstopte neus, gevoel van zwakte en verlies van eetlust.\nVariatie in griepvirussen.\nInfluenza is een seizoensgebonden epidemische ziekte, die in gebieden met een gematigd klimaat tijdens de koudere maanden optreedt. In tropische en subtropische landen komen infecties gedurende het hele jaar voor, met een of twee keer per jaar een piek. Soms, met onregelmatige tussenpozen, is er een wereldwijde uitbraak, een grieppandemie. Analyse van het historisch bewijs toont aan dat de pandemie\u00ebn optreden met tussenpozen van zo\u2019n 10 tot 40 jaar. Bij mensen wordt griep veroorzaakt door de influenza type A- en B-virussen. Daarnaast zijn er nog type C-virussen, maar die veroorzaken een soort verkoudheid, voornamelijk bij kinderen. Type A veroorzaakt de meeste ziekte en sterfte.\nInfluenzavirussen worden ingedeeld op basis van een tweetal eiwitten aan hun oppervlak: hemagglutinine (HA of H) en neuraminidase (NA). Een zestiental HA-subtypen en negen NA-subtypen is bekend bij vogels. Bij mensen gaat het om drie verschillende HAs en twee NAs: HA1,2 en 3 en NA1 en 2. Voor griep bij mensen is vooral het HA eiwit van belang. Het HA zorgt ervoor dat het virus de cellen van ge\u00efnfecteerde personen kan binnendringen. De combinatie van het specifieke HA en NA geeft naam aan het subtype van het virus, bijvoorbeeld H1N1, H16N3 etc.\nDe HA- en NA-eiwitten veranderen voortdurend. Dit is het gevolg van de onbetrouwbaarheid van RNA-polymerases, de zogenaamde \"antigene drift\". Hierdoor verandert de aminozuurvolgorde van de HA- en NA-eiwitten; de functie van de eiwitten blijft onveranderd. Na het doormaken van een griep bouwt men afweer op tegen het betreffende subtype, maar door het continu veranderende virus is de opgebouwde immuniteit niet in staat de gevolgen van een infectie compleet teniet te doen. Een volgende infectie met dat subtype zal minder ernstig verlopen, en maakt het mogelijk om met slechts een dosis te vaccineren. Alleen bij kinderen van 6 maanden tot 6 jaar, die nooit een influenzavaccin hebben gehad, moet de vaccinatie na vier weken worden herhaald. De veranderingen in het virus zijn er tevens de oorzaak van dat jaarlijks nieuwe vaccins tegen het virus moeten worden ontwikkeld.\nPandemisch virus.\nDe voorwaarden voor het optreden van een pandemisch virus zijn een nieuw HA- (en mogelijk NA-) subtype, een grote groep mensen met een gebrek aan in de loop der jaren opgebouwde immuniteit en een virus dat effici\u00ebnt en aanhoudend van mens op mens kan overgaan.\nNaast \"antigene drift\", is er ook een ander proces, genaamd \u201c\"antigene shift\"\u201d. Dit proces kan een virus dusdanig veranderen dat het een grieppandemie kan veroorzaken. Dit proces treedt op als een persoon (of dier) door twee verschillende virussen is ge\u00efnfecteerd. Het genetisch materiaal van de twee virussen wordt gemixt; dit staat bekend als horizontale genoverdracht. Het resulterende nieuwe virus is in staat onze afweer te omzeilen. De resulterende griep zal heftiger zijn en meer sterfte veroorzaken. Dit bleek dan ook uit analyse van de virussen die de pandemie\u00ebn van 1957 en 1968 veroorzaakten. In deze virussen bevond zich genetisch materiaal van zowel een humaan- als een vogelgriepvirus. De gemixte virussen kunnen afkomstig zijn van virussen die endemisch zijn bij mensen, vogels of varkens. Varkens zijn van belang, omdat zij wellicht een tussenstation vormen voor vogelgriepvirussen, die via de varkens over kunnen gaan op de mens.\nDe vatbaarheid van de bevolking voor nieuwe varianten van het griepvirus verandert langzaam door het sterven van immune mensen en het geboren worden van mensen die nog niet immuun zijn.\nEen succesvol virus moet, na het mixen van het genetisch materiaal van de twee virussen, van dier op mens kunnen overgaan en op mensen onderling. Benodigd hiervoor zijn de vorming van een nieuw PB-1-gen en het behoud van het genetisch materiaal, waardoor verspreiding tussen mensen onderling mogelijk is.\nVogelgriep.\nIn 1997 bleek een variant van het vogelgriepvirus, zoals dat bij pluimvee voorkomt, in Hongkong in staat over te springen van vogels op mensen. De zeventien personen die ge\u00efnfecteerd waren met dit virus in 1997 waren in contact geweest met besmet pluimvee. Vijf van hen overleden. Het betrof de variant influenza A/H5N1, die zich gedurende de volgende zeven jaar verspreidde over Zuidoost-Azi\u00eb. In 2006 had het virus ook Europa, Afrika, het Midden-Oosten en India bereikt. De uitbraken van 2003 en 2004 in Azi\u00eb, Thailand en Vietnam waren groter dan die van 1997. In oktober 2006 meldde de Wereldgezondheidsorganisatie dat in tien landen 256 personen waren ge\u00efnfecteerd, waarvan 59% overleed. De reden voor de plotselinge uitbraak is niet bekend. Waarschijnlijk hebben de toegenomen pluimveehouderij in Azi\u00eb, evenals de slechte woonomstandigheden en contact met vogels, eraan bijgedragen. Analyse van het virus liet zien dat het grote genetische veranderingen had ondergaan. Dit agressieve virus werd ook aangetroffen bij trekvogels en het lijkt erop dat dit, evenals de toegenomen handel in pluimvee, bijdroeg aan de verspreiding van het virus. Alhoewel de meeste infecties met deze H5-virusvariant het gevolg waren van contact met pluimvee of pluimveeproducten, is er ook enig bewijs voor besmetting van mens op mens. In de landen waar het H5N1-virus in pluimvee werd aangetroffen, heeft men maatregelen getroffen om de uitbraak beperkt te houden en het virus uit te roeien. Het gaat daarbij om zaken als het slachten en vernietigen van pluimvee; vaccinatie en het beperken van het personenverkeer.\nPreventie.\nVaccinatie tegen griep is mogelijk, maar door de snelheid waarmee het virus zich aanpast (door mutatie) moeten er elk jaar nieuwe vaccins worden ontwikkeld. De samenstelling van de nieuwe vaccins wordt geco\u00f6rdineerd door de wereldgezondheidsorganisatie. De effectiviteit van een griepprik is van jaar tot jaar verschillend en wordt door het RIVM aangeraden voor:\nDe bescherming tegen griep ligt bij ongeveer 40%, de bescherming tegen ernstige ziekte wordt door het RIVM wel genoemd, maar niet gekwantificeerd.\nNederland.\nDeze personen krijgen meestal in oktober een uitnodiging van hun huisarts om de griepprik te komen halen.\nDiagnose.\nDe diagnose griep wordt veelal op basis van de klinische symptomen en de voorgeschiedenis gesteld. Eventueel is het mogelijk aan de hand van een uitstrijkje neus- of keelslijmvlies het virus zelf op te sporen en de diagnose te bevestigen.\nBehandeling.\nOver het algemeen houden mensen geen restschade over aan het doormaken van de griep. Daarnaast is het meestal een 'self-limiting' infectie waar het immuunsysteem van het lichaam uiteindelijk zelf de oplossing voor vindt. Er is dus normaliter geen behandeling nodig, behalve dan uitzieken. In uitzonderingsgevallen kan het nodig zijn om toch te behandelen. Met name bij immuungecompromitteerde mensen, zoals pati\u00ebnten die immuunsuppressiva slikken of pati\u00ebnten met aids, kan het immuunsysteem niet opgewassen zijn tegen de infectie. Er kan dan behandeld worden met antivirale middelen.\nAntivirale middelen:\nEr bestaan voor griep ook alternatieve middelen, waarvan de werkzaamheid niet (of niet voldoende) is aangetoond. Van het voedingssupplement palmitoylethanolamide wordt gezegd dat het in een aantal dubbelblinde studies effectief bleek bij de behandeling van griep en verkoudheden. Kritiek op de studies is er ook: ze zouden slecht opgezet zijn en meestal te weinig deelnemers bevatten. Ook van een extract van zwarte vlier (\"Sambucus nigra\") wordt beweerd dat het ter bestrijding van virale infecties, met name influenzavirussen gebruikt kan worden. Een vloeibaar extract van zwarte vlier blijkt in vitro een remmend effect te hebben op influenzavirussen die voor mensen ziekmakend zijn. Het Europees Geneesmiddelenbureau concludeert hierover in een voorlopig advies dat de bestaande onderzoeken, met respectievelijk 27 en 60 deelnemers, te klein zijn om bruikbare conclusies te kunnen trekken. Ze suggereren mogelijke effectiviteit (\"indicate possible effectiveness\"), maar er zijn meer studies nodig om de werkzaamheid als medicijn te kunnen bevestigen."}
{"id": "10856", "revid": "1297439", "url": "https://nl.wikipedia.org/wiki?curid=10856", "title": "Volksvertegenwoordiging", "text": "De volksvertegenwoordiging is een politiek lichaam dat het volk vertegenwoordigt en gewoonlijk een wetgevende functie vervult, sturing geeft aan het overheidsbeleid en de regering controleert. Op ieder bestuurlijk niveau kan er zo'n vertegenwoordiging bestaan, dat is afhankelijk van de staatsinrichting van het betreffende land. Op nationaal niveau wordt de volksvertegenwoordiging vaak het parlement genoemd, deze kan uit een of twee delen bestaan, in Nederland zijn dat bijvoorbeeld de Tweede en Eerste Kamer der Staten-Generaal, in Denemarken is er het Folketing en in de Verenigde Staten het Huis van Afgevaardigden (\"House\") en de Senaat (\"Senate\").\nIn een parlementaire democratie is het dagelijks bestuur (op nationaal niveau: de regering) verantwoording schuldig aan de volksvertegenwoordiging. Vaak wordt de regering ook samengesteld uit leden van de volksvertegenwoordiging (monistisch stelsel) of door de volksvertegenwoordiging benoemd.\n&lt;br&gt; Op regionaal en lokaal niveau kan de verhouding tussen volksvertegenwoordiging en dagelijks bestuur (de uitvoerende macht) afwijken, zo wordt het bestuur of in elk geval het hoofd daarvan (bijvoorbeeld de burgemeester of prefect) soms van bovenaf benoemd door het centrale landsbestuur. In Belgi\u00eb wordt het gemeentebestuur benoemd uit de leden van de lokale volksvertegenwoordiging (de gemeenteraad), terwijl op federaal niveau, net als in Nederland ook ministers 'van buitenaf' kunnen worden benoemd.\nBelgi\u00eb.\nIn Belgi\u00eb zijn er op vijf niveaus volksvertegenwoordigingen:\nMerk op dat de gewesten en gemeenschappen als niveau niet boven, maar naast elkaar staan. De Vlaamse Gemeenschap en het Vlaams Gewest hebben een gezamenlijke volksvertegenwoordiging, het Vlaams Parlement.\nNederland.\nIn Nederland zijn er, afhankelijk van hoe men telt, op drie tot zes niveaus volksvertegenwoordigingen:"}
{"id": "10857", "revid": "1113842", "url": "https://nl.wikipedia.org/wiki?curid=10857", "title": "Parlement", "text": "Een parlement is het hoogst verkozen beraadslagende orgaan van een democratische rechtsstaat, bestaande uit verkozen vertegenwoordigers van het volk, dat een essenti\u00eble rol speelt in de totstandkoming van wetgevende akten en in zijn totaliteit of in zijn onderdelen controle uitoefent op de uitvoerende macht. De naam is afgeleid van het Franse \"parler\", wat \"praten\" betekent; een \"parlement\" is een gesprek, een discussie, dus een vergadering waar mensen discussi\u00ebren over zaken. Een volksvertegenwoordiging heet alleen parlement in een parlementair systeem, haar tegenhanger in een presidentieel systeem wordt congres genoemd.\nParlementen in verschillende landen.\nVan de naar schatting 194 landen in de wereld hebben er 60 een bicameraal systeem:\nIn Nederland wordt de volksvertegenwoordiging de Staten-Generaal genoemd. Sinds 1814 is dit een parlement, in 1815 werd het gesplitst tot een tweekamerstelsel.\nVlaanderen koos voor het zogenaamde eenkamerstelsel, het Vlaams Parlement. Het Vlaams Gewest en de Vlaamse Gemeenschap fusioneerden hiertoe de twee volksvertegenwoordigende raden die bij de Belgische staatshervorming voorzien waren. De anderen gewesten en gemeenschappen hebben ook elk hun eigen parlement: Waals Parlement, Parlement van de Franse Gemeenschap, Parlement van de Duitstalige Gemeenschap, Parlement van het Brussels Hoofdstedelijk Gewest.\nHet Europees Parlement heeft \u00e9\u00e9n kamer. Sommigen willen een extra kamer met leden uit de nationale parlementen, hoewel de Europese Raad in zekere zin reeds die functie vervult.\nFuncties van het parlement.\nEen parlement heeft vier functies."}
{"id": "10858", "revid": "743781", "url": "https://nl.wikipedia.org/wiki?curid=10858", "title": "Regering", "text": "Een regering is een orgaan van de staatkundige organisatie, belast met de uitvoerende macht voor een bepaald grondgebied. Met andere woorden: de regering heeft de bevoegdheid om de wetgeving tot uitvoering te brengen binnen de grenzen van het grondgebied waarover ze die bevoegdheid heeft. \nIn nagenoeg alle democratische landen worden verkiezingen gehouden voor de wetgevende organen. Hierbij vormt de grootste politieke partij de regering (meerderheidssystemen zoals Frankrijk of Groot-Brittanni\u00eb) of neemt de grootste partij het initiatief bij het vormen van een coalitieregering door te onderhandelen met andere partijen. Nederland en Belgi\u00eb zijn hier voorbeelden van.\nIn parlementaire systemen kan de mate waarin de uitvoerende en wetgevende macht gescheiden zijn verschillen. Nederland en Denemarken hebben bijvoorbeeld beide een parlement met een omvang van 179 politici, maar hanteren verschillende benaderingen. In Nederland is er een strikte scheiding: regeringsleden hebben geen zetel en stemrecht in het parlement. In Denemarken is er meer verwevenheid tussen beide machten, omdat regeringsleden doorgaans ook een zetel in het parlement hebben.\nBelgi\u00eb.\nSinds Belgi\u00eb door de staatshervorming van 1970 langzaam gedecentraliseerd is en uiteindelijk in 1993 officieel een federale staat werd, telt het land zes regeringen (zie uitvoerende macht van Belgi\u00eb). Met \"Belgische regering\" wordt de federale regering bedoeld. Die bestaat uit de ministers en staatssecretarissen en wordt geleid door de eerste minister. De ministers vormen samen de ministerraad. Officieel zit de koning deze voor, maar die doet dat in de praktijk nooit tenzij voor symbolische aangelegenheden. \nDe medewerkers van de Belgische koning vormen het Kabinet van de Koning.\nNederland.\nDe Nederlandse regering bestaat uit de koning en de ministers. De ministers vormen tezamen de ministerraad, die wordt voorgezeten door de minister-president. Samen met de ministers vormen de staatssecretarissen het Nederlands kabinet. \nDe Nederlandse koning wordt bij zijn taken als lid van de regering ondersteund door zijn Kabinet van de Koning.\nIn Nederland wordt het woord regering ook gebruikt om een coalitie aan te duiden van partijen in de Tweede Kamer, die op dat moment een onderling regeerakkoord hebben bereikt. Vaak vormt deze coalitie een meerderheid in de Kamer, maar dat is niet altijd het geval. Dat heet dan een minderheidskabinet.\nDe regering wordt geacht \u00e9\u00e9n geheel te vormen en \u00e9\u00e9n te zijn in haar handelen, mening en visie. De regering 'spreekt met \u00e9\u00e9n mond'. Wat wil zeggen dat alle leden van de regering, ongeacht hun individuele standpunten, dezelfde mening naar buiten brengen. Individuele meningen worden besproken in het regeringsoverleg (traditioneel op vrijdag in de Tr\u00eaveszaal) waarna zo nodig de gezamenlijke visie naar buiten wordt gebracht via een persconferentie van de minister-president. Het verkondigen van een individuele mening door een minister of staatssecretaris, die afwijkt van het regeringsstandpunt, wordt gezien als 'doodzonde'. Doorgaans wordt een lid van de regering die zich afwijkend uit, verzocht 'de eer aan zichzelf te houden' (ontslag te nemen). In het zeer uitzonderlijke geval dat het lid dit weigert volgt ontslag op staande voet (Mona Keijzer, sept 2021).\nIn de aanloop naar verkiezingen wordt het regeringsleden oogluikend toegestaan afwijkende standpunten te uiten zodat zij zich kunnen profileren. Ze dienen daarbij echter altijd helder te zijn over de positie (vertegenwoordiger van hun partij of van de regering) van waaruit zij spreken.\nDenemarken.\nIn Denemarken is er geen strikte scheiding tussen de uitvoerende macht en de wetgevende macht. Alle 179 leden van de Folketing, het Deense parlement, worden rechtstreeks door de bevolking gekozen, en leden van de regering zijn ook vaak parlementari\u00ebrs met stemrecht. Dit betekent dat de meeste ministers en andere regeringsleden een direct mandaat van de kiezer hebben en actief deelnemen aan het parlementaire debat. Ze zijn nauw betrokken bij de besluitvorming, waarbij ze direct verantwoording afleggen aan hun mede-parlementari\u00ebrs en de kiezer. Dit model bevordert een directe wisselwerking tussen de regering en het parlement, omdat leden van de uitvoerende macht zelf ook deel uit kunnen maken van de wetgevende macht."}
{"id": "10859", "revid": "86479", "url": "https://nl.wikipedia.org/wiki?curid=10859", "title": "Zimmertoren", "text": "De Zimmertoren is een toren in Lier, in de Belgische provincie Antwerpen. De toren is genoemd naar uurwerkmaker Louis Zimmer, en is het resultaat van het verbouwen van de middeleeuwse Corneliustoren, die een deel was van de eerste omwalling rond de stad. De toren staat op het Zimmerplein, het vroegere Wilsonplein. Dit plein ligt aan de Binnennete. De kade hier werd vroeger gebruikt om schepen te laden en lossen. Lierenaars spreken daarom ook nog vaak van de \"kade\" of \"kaai\" als ze verwijzen naar het Zimmerplein.\nHet bouwjaar van de oorspronkelijke toren, een oude vestigingstoren (de Corneliustoren), is niet precies bekend, maar ligt v\u00f3\u00f3r 1425. De toren werd tijdens de bouwfase van de tweede omwalling opgetrokken, maar als onderdeel van de eerste, binnenste stadsmuur. De toren werd in 1812 door het gemeentebestuur verkocht, maar werd na de Eerste Wereldoorlog weer aangekocht, omdat het stadsbestuur de toren wilde afbreken. In 1928 schonk Zimmer de stad Lier een uurwerkmechanisme (de Jubelklok, gemaakt met zijn rechterhand Frans Dirckx en zo genoemd vanwege de viering van 100 jaar Belgische onafhankelijkheid in 1930 bij de offici\u00eble inhuldiging van de toren) dat diverse tijden samen met kosmische en andere periodieke verschijnselen aangeeft. Er werd besloten dit uurwerk onder te brengen in de bouwvallige Corneliustoren, die daartoe tussen 1928 en 1930 werd verbouwd en gerestaureerd en sindsdien \"Zimmertoren\" wordt genoemd. De inhuldiging van de Zimmertoren vond plaats op 29 juni 1930. De hele verbouwing werd voor het grootste deel uitgevoerd door vrijwilligers, en de kostprijs bedroeg 169.230,40 Belgische frank.\nOp het pleintje v\u00f3\u00f3r de toren lag tot 2013 een voorstelling van het zonnestelsel, met de voorstelling van de planeto\u00efden Felix (1664) en Zimmer (3064), die respectievelijk naar Felix Timmermans en Louis Zimmer werden genoemd en die ontdekt werden in 1929 en 1984. In 2013 is de planetencirkel verwijderd en vervangen door een didactische versie in het paviljoen.\nDe werken van Louis Zimmer worden sedert 1930 in eigendom beheerd door de onafhankelijke vzw Zimmertorencomit\u00e9 Lier die ook huurder is van de gebouwen tot in 2045.\nSinds 1980 is de toren beschermd als monument.\nDe klok in de Zimmertoren behoort tot een van de meest karakteristieke klokken van Europa.\nWonderklok.\nDe Wonderklok, die zich sinds 1960 in een paviljoen n\u00e1\u00e1st de Zimmertoren bevindt, is het magnum opus van de uurwerkmaker uit Lier. Zimmer kreeg er felicitaties voor van onder anderen Albert Einstein. Deze klok bevat onder meer een van de traagst bewegende mechanische wijzers ter wereld (\u00e9\u00e9n omwenteling per 25.800 jaar als aanduiding van de precessie van de aarde). Later breidde Zimmer het geheel nog uit met een planetarium.\nRestauraties.\nEr werden in het verleden al geregeld herstelwerken uitgevoerd aan de toren. In 2020 begon een grondige restauratie van het dak, het buitenschrijnwerk en de glas-in-loodramen van de toren. Tijdens de buitenwerken werden ook enkele herstellingen aan de klokken van de Zimmertoren uitgevoerd. De toren werd tijdens de werken gesloten voor het publiek. De restauratie duurde ongeveer vier maanden, tot in het voorjaar van 2021."}
{"id": "10860", "revid": "344418", "url": "https://nl.wikipedia.org/wiki?curid=10860", "title": "Pallieter (roman)", "text": "Pallieter is een streekroman van de Vlaamse schrijver en dichter Felix Timmermans, gepubliceerd in 1916. De roman is vernoemd naar zijn hoofdpersonage Pallieter, een levensgenieter die leeft onder het motto \u2018pluk de dag\u2019. Het boek vertelt het verhaal van de levenslustige Pallieter die met zijn huishoudster Charlot in het idyllische Lier woont. Dag in dag uit begeeft hij zich in de Netevallei waar hij zorgeloos geniet van het paradijselijke landschap.\nZowel in Vlaanderen als in Nederland werd \"Pallieter\" gigantisch populair. Dat de roman zo succesvol werd onthaald, had deels te maken met het feit dat het boek in volle oorlogsperiode uitkwam. In deze omstandigheden werd een roman vol levensvreugde en genot met open armen onthaald. In de loop van de jaren 20 begon Timmermans\u2019 succes bij de meer verfijnde literaire kringen af te nemen. \"Pallieter\" werd in 1920 ook door de katholieke kerk verboden omdat Timmermans erin zou spotten met het katholieke geloof. Vandaag wordt Pallieter vooral als \u2018bravige heimatliteratuur\u2019 bestempeld, waarbij de verheerlijking van de eigen bodem centraal staat. In deze context wordt de roman vaak gelinkt aan het Vlaams-nationalisme.\nParatekst.\nTitelverklaring.\nDe roman \"Pallieter\" ontleent zijn titel aan de naam van het hoofdpersonage. Pallieter is een Lierenaar die eerst de naam \"Palloeter\" kreeg. Dat betekent bedrieger of luierik. Waarschijnlijk is de naam \"Pallieter\" voortgekomen uit het woord \"palloeter\": \"In het Antwerps Idioticon van Cornelissen-Vervliet staat \"paloeter\" \"bedrieger\", \"luiaard\" en\u00a0\"paloeteren\" \"bedriegen\", maar geen \"pal(l)ieter\". Vermoedelijk heeft Timmermans de term \"pallieter\" dus zelf verzonnen. Het hoofdpersonage zelf gaf toe dat Pallieter een naam zonder betekenis is: \"Ik moet U verdrieten, maar pallieter is een verzonnen naam. Dat is een naam zonder betekenis, zonder overlevering, zonder geschiedenis, zonder occultisme (...) Het is zelfs geen naam, niets dan iets Pallieterachtig, en wat is dat? Noem dus uw zoontje Hendrik of Jan, en dat hij heerlijk moge groeien.\"\nOpdracht.\nTimmermans droeg \"Pallieter\" op aan zijn vrouw Marieke. Zij heeft een belangrijke invloed gehad op het hoofdpersonage en zonder haar zou Pallieter niet de figuur zijn die hij vandaag de dag is. Niet onbelangrijk is dat Marieke eerst Marleentje heette in de roman.\nCover.\nOp de cover van de eerste druk uit 1916 zien we twee Bijbelse mannen die terugkomen uit Kana\u00e4n. Deze twee verkenners dragen een enorme druiventros op hun schouder. De afbeelding op de cover werd door Timmermans zelf gemaakt en verwijst grotendeels naar \"Het Belofte Land\", het caf\u00e9 waar de schrijver tijdens zijn wandelingen door Lier voorbij liep. Volgens de schrijver was Lier het Beloofde Land. Timmermans noemde de stad het middelpunt van de wereld.\nIllustraties.\nDe illustraties in \"Pallieter\" zijn allemaal van de hand van de auteur. De tekeningen doen ons denken aan volksverhalen en vertellen ons meer over de Vlaamse feesten. Wat opvalt is dat Felix Timmermans noch in dit boek noch in andere (grafische) werken een figuur heeft getekend die Pallieter moet voorstellen: \u201cHet lijkt alsof hij die mythische idee niet met een lichamelijke gestalte wilde aankleden\u201d.\nSynopsis.\n\"Pallieter\" is een verhaal met weinig dramatische spanning. De jonge levensgenieter Pallieter woont samen met zijn huishoudster Charlot op een boerderij in Lier. Ter gelegenheid van de jaarlijkse kermis nodigt Pallieter Charlots familie uit voor een groot feest. Tijdens dit uitbundige eetfestijn ontmoet Pallieter Marieke, het petekind van Charlot. Pallieter wordt verliefd op haar en niet veel later verloven ze zich. Op 21 september trouwt Pallieter met Marieke. Hun huwelijksnacht beleven ze op een bootje op de Nete. Na hun bruiloft ontdekt Pallieter dat de Nete zal worden rechtgetrokken. Pallieter besluit dat hij niet in Lier wil blijven wonen. Negen maanden later bevalt Marieke van een drieling, en het jonge gezin trekt samen met hun huishoudster Charlot de wijde wereld in.\nStructuur.\nHet boek bestaat uit 28 hoofdstukken en telt ongeveer 262 pagina's. Het boek beschrijft ongeveer 13 of 14 maanden uit het leven van Pallieter in chronologische volgorde. Pallieter heeft geen echt plot, maar wordt gestructureerd door de loop van de seizoenen. Het boek krijgt ook structuur door verschillende feesten en belangrijke momenten op de liturgische kalender.\nHet boek kan grofweg als volgt worden ingedeeld:\nHet 'verhaal' wordt verteld in de onvoltooid verleden tijd door \"een min of meer auctori\u00eble vertelinstantie\". De lezer beleeft alles door de ogen van Pallieter, en ziet en voelt zo alles wat Pallieter ook ziet en voelt.\nSetting.\nLier.\nVoor de situering van zijn \"Pallieter\" ging Timmermans uit van zijn eigen 'heimat': het Neteland rond Lier. De auteur geeft die geografische ruimte echter niet weer zoals ze in werkelijkheid is, maar mythologiseert ze. Zo ging een Duitse vrouw na het lezen van de roman in Lier op zoek naar \"blauwe bosschen\", maar keerde teleurgesteld van haar zoektocht terug. De ruimte waarin Pallieter vertoeft is onproblematisch en eenzijdig, van lijden is er geen sprake. Daarnaast hoeft Pallieter niet te werken in deze nieuwe Tuin van Eden, want het land bevredigt al zijn behoeften. Het is bijgevolg de ideale plek om naar hartenlust te genieten van al het moois dat de natuur en het leven te bieden hebben.\nIn het werk van Timmermans maakt de mens inherent deel uit van de natuur. In \"Pallieter\" draagt de gelijknamige hoofdfiguur zijn emoties en menselijke trekken over op de ruimte zodat alles, inclusief het levenloze, een levend karakter krijgt. Dit gebeurt voornamelijk door het gebruik van personificaties zoals \"de reuk der witte en purpere kruidnagelen, van voor het venster, wandelde over de tafel he\u00ean\" en \"het rood [van de zon] jubelde de wolken in en rolde over de wereld\". Verder voelt Pallieter zich erg verbonden met de hem omringende natuur. Hij beschouwt het Netedal als zijn thuis: \"\u2018Dat is man beste kamer! Ma salon! De loecht is ma plafon, de zon man horloge, het gers is man tapijt, de regen man gordijnen\", omarmt liefdevol zijn \"Bruur Boem\" en spreekt over \"Vader zon\" en \"Moeder aarde\".\nHet is vanuit zijn verbondenheid met de natuur dat Pallieter zijn godsdienst beleeft. In tegenstelling tot zijn huishoudster Charlot zoekt hij de aanwezigheid van God niet in de kerk of in processies, maar vindt hij die in de vrije natuur. Zijn natuurbeleving zorgt bij Pallieter voor mystieke ervaringen, zoals wanneer hij voordat hij naar Marieke vertrekt overweldigd wordt door de schoonheid van de bloemen in zijn tuin: Rond het molenheuveltje prikten de gouden zonnewielen tranen in de oogen, en uit een dikken band van bloeiende geraniums spoot het fonteintje, stralend als een zweerd, zijn peerlenpluim uiteen. Daar als een gekleurd vuurwerk het Japaneesch gers, ginder franker dan appelsienen, de kelken van het lisch, en dan! als om niet te gelooven en nooit meer te vergeten, alles overheerschend en overweldigend, de uitbundige roode en oranje mastouchen in kegelranken tegen den witten muur en rond de dikke vruchtenboomen! Am\u00e9! 't waren als vlammen, die opkronkelden en opsloegen uit den grond! Och, 't was overal de geestdriftige openbersting van het schoonste leven. 't Was als niet voor menschen. En die reuken die een mensch zijn ziel vergrootten!Een pagina verder zegt hij dan: \"Wa veur nen uil kan er nog nor nen hemel verlangen als hem zoo iet zie!\" \"Pallieter\" is dus een lofzang op de natuur waarin het leven hier en nu een feest is dat met veel uitbundigheid wordt gevierd.\nStilte.\nToch is \"Pallieter\" niet louter uitbundigheid en drukte. Het boek bestaat enerzijds uit momenten van onstuimigheid, feest, zingen uit volle borst en eten en drinken tot je erbij neervalt en anderzijds uit momenten van rust, verinnerlijking en stilte. Die ogenblikken van kalmte onderbreken de razende stroom van overweldigende levensvreugde en zorgen voor vertragingen in het vertelritme. Meestal vindt Pallieter de stilte 's avonds of 's nachts. Volgens Rutten (1928) zijn net dat de essenti\u00eble momenten van het verhaal: \"Al brandt de dag nog zo fel op Brabants heuvelen, al rijst de morgen steeds edeler en ijler van achter de oosterkim, Pallieter is het boek van de avond en der nachten\". Janssens (1989) stelt daarentegen dat de momenten van innerlijke rust net zo belangrijk zijn als de drukke en vrolijke delen van het verhaal, maar dat het boek vaak ten onrechte enkel met die laatste vereenzelvigd wordt.\nGeen traditionele streekroman.\nDe roman wordt dus meestal gezien als een extatische verheerlijking van de eigen bodem, typisch voor het genre van de streekroman. Aan dat genre kleeft vaak een traditioneel etiket, dat maar weinig \"literaire glans\" heeft. \"Pallieter\" wordt door de literaire kritiek voornamelijk gezien als een idealisering van het premoderne, landelijke Vlaanderen die de lezer een ontsnapping uit de werkelijkheid biedt. In het Neteland van Pallieter is nog geen sprake van de problemen die gepaard gaan met de modernisering en leeft iedereen in vrede samen. De aankondiging van de komst van die modernisering aan het einde van het verhaal wordt dan ook beschouwd als een verstoring van de paradijselijke rust.\nDe categorisering van het boek als een traditionele streekroman die het Vlaamse plattelandsleven idealiseert, leidde ertoe dat literatuurcritici het werk bestempelden als 'Vlaams symbool'. \"Pallieter\" wordt gezien als \"door en door Vlaams in de situering, mentaliteit, emotionele geladenheid en zegging\" en het gelijknamige hoofdpersonage als een soort van 'oer-Vlaming'. Bijgevolg werd de roman tijdens de Tweede Wereldoorlog gerecupereerd door Vlaams-nationalistische bewegingen. Timmermans' eigen politieke opvattingen hebben daar waarschijnlijk ook invloed op gehad. De schrijver bewoog zich al voor de Eerste Wereldoorlog \"in flamingantische en anti-Belgische kringen\" en ijverde tijdens die oorlog als activist mee voor een onafhankelijk Vlaanderen. Tijdens de Tweede Wereldoorlog had Timmermans nog steeds veel contact met de Duitsers, maar hij deelde hun antisemitische en racistische opvattingen niet. In 1942 nam hij de Rembrandtprijs in ontvangst, een prijs die werd toegekend door de Universit\u00e4t Hamburg en steun kreeg van het nazi-beleid. Antoon Jacob vertelde in zijn toespraak op de prijsuitreiking onder andere dat \"Pallieter\" \"door de Hitlerjugend rond kampvuren werd voorgelezen\". Ook ander werk van Timmermans werd door de flaminganten gerecupereerd en vanaf 1945 verscheen het Vlaamsgezind weekblad \"'t Pallieterke.\" Als gevolg worden de werken van de Lierse auteur nog steeds vaak geassocieerd met collaboratie.\nToch valt er best wat tegen een Vlaams-nationalistische interpretatie van de roman in te brengen. Allereerst blijkt aan het einde van het verhaal dat Pallieter niet onlosmakelijk verbonden is met zijn geboorteland: hij besluit de wijde wereld in te trekken met zijn kersverse gezin. Dat doet hij niet omdat hij denkt dat de aangekondigde modernisering het mooie landschap zal verpesten: \"de streek mag na de veranderinge duzend kiere zoo schoen zijn! -Mor het gedacht en 't verlange oem overal en nieverans te wonen is in mijn bloed geslage.\" Pallieter lijdt dus niet aan \"de bijziendheid van traditionele regionalisten\", maar heeft een open en \"kosmopolitische geest\". Daarnaast ziet de vrolijke levensgenieter geen graten in rassenvermenging: \"Charlot zal 'k m\u00e8 ne neger doen trijve, en dan zullen heur kindere begentjes weurre, zwerte begentjes!\" Een vertegenwoordiger van een 'zuiver Vlaams ras' is hij dus niet echt. Bovendien is hij net het tegenovergestelde van de traditionele hardwerkende Vlaming, want werken doet hij liever niet. Tot slot heeft Pallieter ook geen bloedverwanten, maar kiest hij zijn eigen familie op basis van \"respect en bewondering, zonder zich verder iets van landsgrenzen of afkomst aan te trekken.\" Zijn familie bestaat voornamelijk uit zijn vrienden en de natuur. \"Pallieter\" is dus allesbehalve een traditionele Vlaamse streekroman.\nThema's en motieven.\nAntiburgerlijkheid.\nAan het begin van het boek is Pallieter zo blij dat de winter is afgelopen en de lente is begonnen, dat hij naakt gaat zwemmen in de rivier de Nete. De koude, sombere winter is een \"symbool van het kleurloze burgermansbestaan\", waar Pallieter met zijn duik in de Nete afscheid van neemt. Ook Pallieters naaktheid is een \"beproefd motief om verzet aan te tekenen tegen de huichelachtigheid en morele bekrompenheid van de bourgeoisie\". Pallieter schaamt zich nergens voor, heeft geen tafelmanieren en spreekt een dialect. Deze eigenschappen maken van hem de \"antipode van de bourgeois\". Ook draagt Pallieter geen horloge, maar gebruikt de zon om de tijd te bepalen. Dit feit is \"extra betekenisvol\". Het horloge was immers \"destijds het statussymbool van de zich naar de moderne, mechanische tijd schikkende burger\".\nVitalisme.\nPallieters onburgerlijkheid \"spreekt (...) voorts uit een voor die tijd verrassend openhartig vitalisme\". Pallieter is een echte \"levensgenieter en natuuraanbidder\". Zijn dagen brengt hij voornamelijk door in de natuur. Hoe veel hij van de natuur houdt, wordt duidelijk door de manier waarop hij beschrijft wat hij daar allemaal ziet, hoort en ruikt. Het boek zit dan ook vol met stijlfiguren als synesthesie\u00ebn, hyperbolen en pleonasmen. Ook het feit dat hij een boom koopt om die anders gekapt wordt, onderstreept zijn liefde voor de natuur. Daarbij geniet Pallieter van lekker eten en drinken. Vooral in het hoofdstuk 'De feest' wordt er volop gegeten en gedronken. Zo staan er \"een dichte root van dikbestofte wijnflesschen\" en \"twee groote tonnen bier\" op tafel. Het gezelschap aan tafel begint met soep, waarna onder andere aardappelen, kalfsgebraad, een speenvarken en \"honderd meters worst\" worden opgediend. Ook houdt Pallieter van vrouwen, meer specifiek het vrouwenlichaam. Na een regenbui bewondert hij het lichaam van Marieke, door haar doorweekte kleren heen. Als hij al met Marieke is, slaapt hij achter haar rug om met een boerin die hij toevallig tegenkomt, want \"onvoorziene liefde smokt het best\". Al deze dingen maken van Pallieter een \"symbool voor al wie van het leven houdt\". Toch is er niet alleen maar natuur, dans, zang, eten en vrouwen. Pallieter houdt ook van momenten van stilte, waarin hij zelfs \"het gelukkigst\" is.\nModerniteit.\nRutten en Weisgerber (1988) zien Pallieter als een \"ge\u00efdealiseerde boerenfiguur\", die niet nadenkt over moderne problemen. Pallieters levensvreugde komt voor een deel voort uit zijn liefde voor lekker eten en mooie vrouwen, maar vooral uit zijn \"simpele ziel die nergens tegenspraak of tegenstand ontmoet\". Door deze levensvisie is hij geen personage dat voortkomt uit een \"modern werkelijkheidsbesef\". Als Pallieter hoort dat er dwars door zijn geliefde vallei een spoorlijn wordt aangelegd, dat de rivier de Nete wordt rechtgetrokken en dat er een fort en een kerkhof worden aangelegd, is de lol er voor hem af: \"Maar in zoo'n land blijf'k ni wone! dan trekken w'er uit!\".\nVolgens Absilis (2016) is Pallieter juist wel een modern personage. Vanaf het begin van de roman is er al sprake van een \"persoonlijke wedergeboorte\" als Pallieter naakt gaat zwemmen in de rivier de Nete. In het vliegtuighoofdstuk blijkt dat Pallieter de moderne techniek juist niet verwerpt. Hij wil koste wat het kost mee de lucht in en beleeft daar een soort \"openbaring\". Als Pallieter op het einde met zijn familie de wijde wereld in trekt, is dat een teken van \"ontworteling\". Het vertrek van Pallieter is niet alleen gemotiveerd door de aanleg van de spoorlijn. Al op zijn huwelijksdag, als Pallieter een stel vogels ziet vliegen, wil hij de wijde wereld intrekken. Ook daarvoor al ziet hij in dat het niet uitmaakt waar hij is, hij kan overal gelukkig zijn: \"Is elke streek der aarde geen beloofde land als er de beloofde man maar is?\" Absillis typeert Pallieter dan ook als een \"moderne Adam\", omdat hij in tegenstelling tot de Bijbelse Adam zelf beslist zijn paradijs te verlaten. Er zit wel een bepaald soort verzet \"tegen de dwingende functionele en rationele logica van de moderniteit\" in Pallieter, maar Timmermans \"plaatst hier een alternatieve moderniteit tegenover\", die \"ruimte biedt voor de nieuwe techniek en haar mystieke potentieel\".\nStijl en taal.\nFolklorisme en expressionisme.\nOver de literaire stroming waartoe \"Pallieter\" behoort, bestaat geen algemene eensgezindheid, ook niet op vlak van stijl. Doorgaans wordt de roman tot de streek- of heimatliteratuur gerekend. Kenmerkend voor dit genre is het folklorisme: het plattelandse leven wordt op een klein-realistische manier beschreven. De aandacht voor het volkse uit zich ook in het gebruik van de volkstaal, in dit geval het Liers dialect. Timmermans achtte die taalvariant uiterst geschikt om de levensvreugde en euforie van Pallieter uit te drukken vanwege de sappigheid en sterke beeldende kracht ervan. Pallieter en zijn vrienden spreken dan ook uitsluitend in het Liers, dat volgens Rutten (1928) een \"\u2018beeldtaal\u2019 is van 't plezier, de tafel en 't lichaam\". Zo vraagt Pallieter opgewonden aan Marieke op hun huwelijksfeest om \"\u2018[...]er stillekes van onder [te] muize\", want hij \"had lijk mieren in zijn beenen\" van ongeduld. De gebruikte volkse pleonasmen, tautologie\u00ebn, uitdrukkingen en gezegdes versterken uiteraard de couleur locale van het werk.\nAbsillis (2016) argumenteert echter dat \"Pallieter\" stilistisch verwant is met een modernere stroming, namelijk het expressionisme. De werkelijkheid wordt in de roman net niet realistisch weergegeven, maar zoals Pallieter die waarneemt en ervaart, wat een \"lyrisch-subjectieve sfeer\" cre\u00ebert. In de belevingswereld van Pallieter is het koren namelijk \"groen-blauw[...]\" en de lucht \"lichtgroen[...]\". Verder bestaat het lyrisme van Timmermans volgens Absillis ook uit een overvloedig gebruik van hyperbolen en synesthesie\u00ebn.\nLyrisch en levendig.\nWaarover geen discussie bestaat onder literatuurwetenschappers is dat de stijl van \"Pallieter\" lyrisch, levendig en uitbundig is. Lissens (1973) vergelijkt Timmermans' stijl met die van Guido Gezelle: \"hij is guitig en adamisch fris van zinnen, innig en met onpeilbare reserves van gevoeligheid en weemoed, en toch gaaf, zonder zweem van kil negativisme\". Rutten (1928) noemt het proza eerder eenvoudig, dat desondanks een heel rijk effect sorteert. Hij stelt dat de Lierse auteur de wereld van Pallieter tastbaar maakt voor de lezer en hem zelfs fysisch be\u00efnvloedt: \"[w]ij voelen de zon warmen, worden nat in de regen, we zitten voor de gerechten aan tafel en blijven in gespannen opmerkzaamheid luisteren naar de vogels of de stilte\".\nIn Timmermans' poging om Pallieters werkelijkheids- en natuurbeleving op de lezer over te brengen staan drie stijlfiguren centraal: de reeds vernoemde hyberbool en synesthesie en het pleonasme.\nVoorts gebruikt Timmermans verder nog tautologie\u00ebn, rijm, alliteraties, metaforen, vergelijkingen en uitroepen om Pallieters levenslust uit te drukken.\nTot slot dragen ook de cumulatieve syntaxis en verhaaltrant bij tot het wervelende en extatische karakter van de roman. Timmermans gebruikt voornamelijk nevengeschikte hoofdzinnen. Lange zinnen zoals \"[l]angs alle kanten lag de gewillige aarde weer heel haren rijken schat te geven, bloemen, planten, erwten, peekens en allerhande vruchten; en allerhand gediert dat ontpopte, terwijl andere koppelden, en de lucht rook naar honing, en een spuitende beerkar doordrenkte den grond\" zijn eerder de regel dan de uitzondering. Zulke snelle aaneenrijgingen van woorden leggen extra nadruk op het beweeglijke en de actie in de natuur. Overal is er leven.\nDe combinatie van alle gebruikte stijlfiguren en de nevenschikkende verhaaltrant maken dat \"[h]et stijlbeeld van dit boek [...] op de lezer af[komt] als \u00e9\u00e9n uitvergroot emfatisch uitroepteken\" dat de levensvreugde van Pallieter duidelijk weerspiegelt.\nContext en ontstaansgeschiedenis.\nFelix Timmermans begon aan zijn \"Pallieter\" nadat hij enkele dagen in coma had gelegen na een mislukte operatie. Voor die operatie was Timmermans vooral gefascineerd door het occulte. Zijn debuut als proza\u00efst, \"Schemeringen van den dood,\" sluit daar volledig bij aan. Er valt duidelijk in te lezen hoe Timmermans verlamd wordt door levensangst. Eenmaal ontwaakt uit zijn coma, zou hij een hele andere weg opgaan. Voortaan zou hij enkel nog schrijven over de schoonheid van het leven en de natuur.\nMeer dan drie jaar lang werkte Timmermans aan \"Pallieter\". Hij stuurde zijn hoofdstukken op naar Willem Kloos, die ze publiceerde in het tijdschrift \"De Nieuwe Gids\". Het eerste hoofdstuk werd al in augustus 1912 gepubliceerd, het laatste hoofdstuk verscheen in september 1914. Enkel het tweede hoofdstuk, 'Het tweegevecht', waarin Pallieter het in een schunnig gevecht opneemt tegen een jonge graaf, vond Kloos te ordinair om te publiceren. Op het einde van het hoofdstuk laat Pallieter namelijk een grote wind in het gezicht van de graaf.\nIn juli 1914 begon Timmermans te onderhandelen met de in Amsterdam gevestigde uitgever Van Kampen en Zoon. Op het einde van de maand bereikten ze een principeakkoord. De publicatie van \"Pallieter\" werd echter uitgesteld door het uitbreken van Wereldoorlog I. Lier werd gebombardeerd door de Duitsers en Timmermans vluchtte met zijn familie naar Kortrijk. Het handschrift van \"Pallieter\" pakte hij voorzichtig in en hij knoopte het met een touw om zijn schouders.\nPas in de zomer van 1915 zou Timmermans opnieuw contact zoeken met Van Kampen &amp; Zoon. Dat contact verliep echter stroef omdat Belgi\u00eb nog steeds bezet werd door de Duitsers. Op 26 augustus 1915 ontving Van Kampen eindelijk het volledige handschrift. In juni 1916 werd de roman in boekvorm gepubliceerd. Deze boekpublicatie verschilde enigszins van de tijdschriftversie uit \"De Nieuwe Gids\". In katholieke milieus was het boek een heus schandaal: het werd als godslastering beschouwd. Daarom werd er in 1933 een zestiende, gekuiste druk gepubliceerd. In 1966 werd de oorspronkelijke tekst dan weer hersteld.\nBij de publicatie in 1916 is \"Pallieter\" een enorm succes. Dat succes is gedeeltelijk te verklaren door het feit dat de roman in volle oorlogsperiode werd uitgebracht. Een boek vol levensvreugde en blijmoedigheid werd met open armen ontvangen in deze donkere tijden. Ook was 1916 een enorm belangrijk jaar in de Nederlandse literatuur. Enerzijds werden de eerste kenmerken van de avant-garde al zichtbaar. Anderzijds was er ook de totaal andere tendens waarin we Timmermans, Ernest Claes, Jozef Arras en Antoon Thiry kunnen situeren. Zij schreven heimatliteratuur, een literaire stroming met als voornaamste kenmerk de voorliefde voor miniatuur en anekdote. Timmermans, Claes en anderen zouden met hun boerenroman een vaste waarde worden tijdens het interbellum.\nWaardering.\n\"Pallieter\" was en is nog steeds een zeer invloedrijk boek in zowel Nederland als Vlaanderen. Hoewel de roman veel aanzien had, kon niet iedereen er zich in vinden. Het boek werd door de kerk verboden, omdat het Vaticaan vond dat het te veel lust opwekte. Nederlandse en Vlaamse bisschoppen moesten aanhangers van de kerk waarschuwen voor dit zedeloze boek. De kritiek die de kerk had op de roman verscheen in tijdschriften zoals \"De Maasbode, Mannenadel\" en \"Vrouweneer.\" Daarom bracht Timmermans een meer kuise versie uit van \"Pallieter\" in 1933. Daarnaast was er ook veel commentaar op het genre van de streekroman. In het tijdschrift \"Den Boomgaard\" vertelden critici dat de roman t\u00e9 clich\u00e9 en t\u00e9 wijdlopig was:\n\"Het arme Vlaanderen, dat het niet helpen kan, valt heel, h\u00e9\u00e9l moeilijk te rehabiliteeren, nadat het in de oogen van alle Nederlanders met smaak en met eenig geestelijk standsgevoel, op een zoo pijnlijke wijze werd onteerd door de tomeloze schrijfmanie van den heer F. Timmermans, den welbekenden, op alle bruiloften en vereenigingsfuifjes te ontbieden Leutigen Loltrapper uit Lier. Vlaamsche boeken zijn in de kringen waar men op gehalte en letterkundig fatsoen gesteld is a priori verdacht, want men vreest als men ze openslaat een ranzig pallieterluchtje op te snuiven, hetgeen men niet zonder goede gronden schuwt gelijk den droes.\"\nRond 1930 gingen Nederlandse en Belgische schrijvers de focus leggen op vernieuwing van de roman en gingen ze zich niet meer toeleggen op de streekroman. Dat genre zou een te ge\u00efdealiseerd beeld weergeven van het Vlaamse plattelandsleven. In tegenstelling tot de schrijvers Stijn Streuvels, Gerard Walschap en Willem Elsschot, werd Timmermans niet opgenomen in de canon die de Koninklijke Academie voor Nederlandse Taal- en letterkunde (KANTL) in 2015 aan het publiek voorstelde. De commissie van de academie vond dat de schrijver niet aan genoeg criteria voldeed: \"Niet tijdloos, niet blijvend actueel, luidde het verdict, en indirect was er de suggestie van een tekort aan literair-esthetische waard.\"\nDaarnaast waren er een aantal auteurs en literatoren die waardering hadden voor de roman van Timmermans. De Nederlandse dichter Willem Kloos omschreef \"Pallieter\" als een \"idylle\". Ook Hugo Claus sprak over de roman als \"een sprookje\". Deze reacties waren positiever in tegenstelling tot de kerk die niet te spreken was over het boek.\n\"Pallieter\" heeft zijn roem voornamelijk te danken aan de titel zelf. De naam van het hoofdpersonage is sinds een tijd opgenomen in de Van Dale. Het woordenboek omschrijft Pallieter als \"een levenslustige kerel\". Daarnaast bestaat ook het werkwoord \u2018pallieteren\u2019, wat betekent \"zorgeloos en uitbundig genietend in de natuur rondwandelen\" Dankzij Timmermans\u2019 vertalingen was hij een kandidaat voor de Nobelprijs voor de Literatuur. In 1928 werd in Zweden zijn oeuvre grondig bestudeerd. Zo werd Timmermans in 1940 voorgedragen door de Zweedse eerste minister.\nVertalingen en adaptaties.\nVertalingen.\nDe eerste vertaling van \"Pallieter\" was een Duitse en dateert van 1921. Absillis vermeldt dat niet lang daarna al vertalingen verschenen \"in het Frans (1923), Engels (1924), Zweeds (1925), Tsjechisch (1927), Italiaans (1929), Deens (1936), Sloveens (1938) en Esperanto (1933).\" Later kwamen daar ook nog vertalingen bij in onder andere het Afrikaans, Fins, Japans, Pools en Servo-Kroatisch. Onderstaande lijst is gebaseerd op de lijst van edities op WorldCat.\nAfrikaans\nDeens\nDuits\nEngels\nEsperanto\nFins\nFrans\nItaliaans\nJapans\nPools\nZweeds\nAdaptaties.\nTsjechisch\nIn 1976 werd het boek verfilmd, met Eddy Brugman als Pallieter, Sylvia de Leur als Charlotte, en Jacqueline Rommerts als Marieke.\nIn 2016 voerde Teater Lier een toneelstuk over de roman op, genaamd PallWIEter.\nIn 2018 bewerkte Rudy Goes het boek \"Pallieter\" tot een toneelstuk. Dit werd in april 2019 voor het eerst opgevoerd door Tejater Restant uit Buggenhout.\nVan 1926 tot 1933 verscheen er elk jaar een heuse Pallieterkalender, uitgegeven door De Sikkel (Antwerpen) en met tekeningen van Timmermans. Die afbeeldingen hebben een gelijkaardige stijl als de prentjes die de auteur maakte voor de eerste uitgave van zijn roman. Ook daar overheersen het lieflijke en het schilderachtige.\nIn 1928 trok een grote Pallieterstoet door de stad Lier, die toeschouwers vanuit het hele land lokte. Felix Timmermans werkte er actief aan mee en schreef er ook een boekje voor, \"Lierke plezierke\", waarvan al snel 150.000 exemplaren over de toonbank gingen.\nExtra.\n\"Pallieter\" had een grote impact op de maatschappij. Zo bestond er een Vlaamsgezind satirisch weekblad \"Pallieter\" in 1922. Daarnaast had je ook bepaalde dranken die naar Pallieter vernoemd werden, bijvoorbeeld 'De Liter van Pallieter'. Verschillende woorden die voorkwamen in \"Pallieter\" worden vandaag de dag nog steeds gebruikt. \u2018Pallieteren' en \u2018melk den dag\u2019 werden gangbare woorden. Steeds meer jongeren gingen de naam Pallieter dragen.\nVoorts inspireerde Timmermans musici en schilders. Zo bestaan er muzikale composities op \"Pallieter\". Flor Alpaerts, een Vlaamse componist, schreef een Pallieter-symfonie. Daarnaast maakte Ren\u00e9 Veremans een muzikale bewerking van de Maannacht uit \"Pallieter\". Ook werden er Pallieterportretten gemaakt van Timmermans zelf door de Belgische kunstschilder, Tony Van Os. Daarenboven werden er Pallietertaferelen geschilderd door onder andere Gaston Wallaert. Anton Pieck, die de tiende druk van Pallieter illustreerde, trok naar het Begijnhof van Lier om daar houtsneden te maken. Die houtsneden voegde Pieck bijeen in een album.\nNaar aanleiding van Timmermans honderdste geboortedag op 25 mei 1986 werd er door het Felix Timmermans Herdenkingscomit\u00e9 een beeld van Pallieter onthuld. Het standbeeld staat voor het Koninklijk Atheneum aan de Netelaan te Lier. Daarnaast schonk de kunstenaar Bertro bronzen beelden van Pallieter en Marieke aan zijn geboortestad. De standbeelden verwijzen naar de passage in de roman wanneer Pallieter Marieke uit de Nete tilt op het ros Beiaard en ze samen galopperen richting Begijnenbossen. Een derde beeld dat gemaakt werd, was een kleiner beeldje van Pallieter zwaaiend met zijn pet. Dit beeld werd op het Begijnhof geplaatst in 1992, maar later verplaatst naar de binnentuin Maatschappij voor Huisvesting nadat het eerst gestolen was.\nIn de Vlaamse en Nederlandse muziek wordt soms verwezen naar de hoofdpersoon uit \"Pallieter\". Zo bracht Laroux in 2004 het album \"Liever een Pallieter\" uit. Ook \"De levensgenieter\", een hit uit 1996 van Christoff De Bolle, bevat een dergelijke verwijzing.\nLiteratuuropgave.\nAlle citaten uit de roman komen uit de online versie van de eerste editie."}
{"id": "10861", "revid": "100641", "url": "https://nl.wikipedia.org/wiki?curid=10861", "title": "Begijnhof", "text": "Een begijnhof is een verzameling van individuele en/of gemeenschappelijke woningen, huizen en conventen van begijnen, meestal in de nabijheid van een kapel of kerk en al dan niet omgeven door een muur met een of meerdere toegangspoorten. Specifiek voor Nederland spreekt men van hofje om een reeks kleine huisjes aan te geven waarin alleenstaande of bejaarde personen verblijven.\nHet begijnhof als bijzondere ruimtelijk gesitueerde stedelijke bewoningsvorm wordt alleen in de Nederlanden aangetroffen, sporadisch in Noord-Nederland en Walloni\u00eb.\nDe Nederlanden telden er te beginnen met de 12e eeuw na verloop van jaren een zeventigtal. De begijnenbeweging waaruit deze bewoningsvorm voortkwam is in de late middeleeuwen een alom voorkomend Europees fenomeen. Om politieke en religieuze redenen stierf de beweging voor 1400 uit in de rest van Europa, en werd in de Lage Landen sterk aan banden gelegd.\nOntstaan.\nDe Belgische historicus Henri Pirenne verklaart het succes van de begijnenbeweging door een vrouwenoverschot dat ontstond door geweld, oorlogen en militaire en paramilitaire operaties, waarbij veel mannen om het leven kwamen. De vrouwen hadden dikwijls geen andere kans om te overleven dan zich te verenigen en gezamenlijk hulp te vragen bij rijke weldoeners. Op dezelfde wijze kenden in de 12e eeuw de vrouwenkloosters aanvankelijk een groot succes, maar de striktere regels en de beperking in aantal per klooster binnen de premonstratenzer- en cisterci\u00ebnzerabdijen deed vele vrouwen zoeken naar een minder dwingende omgeving. Bovendien had het aanvankelijke succes van deze abdijen tot gevolg dat talrijke aanvragen tot toetreding geweigerd moesten worden, temeer omdat meerdere van die kloosters een zekere hoge geldsom en soms ook de eis om van adel te zijn als een van de toetredingsvoorwaarden oplegden. Stadsorden zoals de arme klaren en de dominicanessen kenden omwille van het ontbreken van die laatste voorwaarde meer succes.\nAanvankelijk werd dit probleem opgelost door de oprichting van dubbelkloosters in het geval van de premonstratenzers omdat mannen en vrouwen er in hetzelfde klooster werden ondergebracht. De stichting van deze dubbelkloosters mislukte omdat ondanks de scheiding bij gebed en misviering de menselijke natuur de bovenhand behield. De vele problemen leidden tot de opheffing ervan, en de zogenaamde \"mulieres religiosae\", of \"virgines continentes\" moesten hun toevlucht zoeken tot andere vormen van religieus leven en wonen.\nDoorgaans werden de eerste grote centra waarin toegewijde vrouwen zich vestigden rond een hospitaal geconcentreerd waaraan een eigen kerk was verbonden. Voorbeelden hiervan zijn de centra waaruit de latere begijnhoven ontstonden in steden als Hoei, Nijvel, Leuven, Sint-Truiden, Zoutleeuw, Borgloon, evenals Luik en Oignies.\nEvolutie in de vorming.\nOm een onderscheid te maken tussen de oorspronkelijke vorm van de begijnenreligie en de vormen die deze beweging in latere stadia omhelsden onderscheidt LJM. Philippen:\nHet ontstaan van religieuze stromingen van alleen levende vrome vrouwen had plaats tussen de 12e eeuw en het begin van de 13e eeuw, in de tijd toen de heksenvervolging de kop opstak en de naam begijn nog niet in gebruik was maar eerder als spotnaam voor ketterse vrouwen gebruikt werd. Deze vrouwen leefden verspreid in de stad of op de buiten zonder enige vorm van organisatie.\nBij het begin van de 13e eeuw kwamen in het bisdom Luik vormen voor van vrome vrouwen die zich groepeerden rondom een leidinggevende figuur zoals een van de als heilig beschouwde vrouwen, Maria van Oignies en anderen. Dit gebeurde meestal in de buurt van een hospitaal of een kapel. Tussen 1205 en 1278 leverden de twee elkaar opvolgende gravinnen Johanna en Margaretha van Constantinopel impulsen en middelen voor het oprichten van begijnhoven in een periode van vrede en voorspoed. Zij verleenden ook steun aan de lagere klasse. Door toedoen van weldoeners zoals plaatselijke heren, graven of hertogen, verkregen de begijnen grond of enkele huizen waar ze zich konden vestigen onder toezicht van de plaatselijke parochiepriester. In verschillende steden in Frankrijk, Duitsland en Vlaanderen namen de bedelorden, franciscanen en benedictijnen, de zielszorg voor deze vrouwen op zich.\nIn de loop van de 13e eeuw neemt de omvang van de groeperingen toe zodat ze zich meer en meer buiten de stadspoorten vestigen in nieuw opgerichte begijnhoven omgeven met een gracht en ommuurd. Door hun eigen kerk hoeven ze zich niet meer naar de kerken in de stad te begeven. De naam begijn werd ondertussen, vanaf het midden van de 13e eeuw gebruikt om de orthodoxe vrome vrouwen aan te geven en de ketterse bijgedachte zwakte langzaam af.\nOndanks veroordelingen houden door een afzonderlijke toestemming van de paus de begijnen in de Lage Landen, in sommige delen van Noord-Frankrijk en West-Duitsland. De begijnen maken echter moeilijke tijden door tijdens de beeldenstorm, de Spaanse repressie en de verschillende godsdienstoorlogen tussen protestanten en rooms-katholieken. Er werd door de Kerk steeds strenger toegekeken op de begijnhoven teneinde sommige als heidens gekwalificeerde praktijken zoals overgeleverde liederen en dansen daar te weren als ketterij. Toezicht en controle op de meesteres werd legitiem uitgeoefend door de pastoor. Tijdens de Contrareformatie verplichtte de kerk religieuze bewegingen zich te vestigen binnen de verdedigingswallen van de steden. Er ontstaan in de Lage Landen steden in de steden gevormd door de door een muur van de rest van de stad afgescheiden begijnhoven.\nDe uiteindelijke vorm, niet voor alle begijnhoven weerhouden, was het verkrijgen van de toestemming voor het oprichten van een eigen parochie, wat toeliet om de dode begijnen op het begijnhof te begraven en hun andere privilegi\u00ebn gaf.\nOrganisatie.\nHi\u00ebrarchie.\nDe leiding van een begijnhof berust bij de grootjuffrouw. Deze door de begijnen gekozen verantwoordelijke heeft de leiding van het begijnhof met als taak de statuten te laten naleven en de algemene organisatie te controleren. Sommige grote begijnhoven konden meerdere grootjuffrouwen hebben.\nBij het uitoefenen van haar taken werd ze bijgestaan door een of meerdere \"momboren\", mannelijke gevolmachtigden, die geldverhandelingen voor het verwerven van eigendommen en eventuele rechtszaken voor het begijnhof uitvoerden. Het was namelijk verboden voor vrouwen om dergelijke handelingen te stellen.\nOp rang twee kwam de \"juffrouw van het hospitaal\", die tevens de \u201ckiste\u201d of de \u201ctafel van de Heilige Geest\u201d beheerde. Het hospitaal verzorgde ook de behoeftige begijntjes die wegens ziekte of ouderdom niet meer konden zorgen voor hun eigen inkomen. Het geld om deze bijkomende dienstverlening mogelijk te maken kwam uit de kiste waarin naast de kleine wekelijkse bijdrage van de begijnen ook schenkingen of testamentaire giften terechtkwamen.\nDe \"juffrouw van de kerk\" (kosteres) die eveneens de leiding had van het koor dat de erediensten opluisterde. Zij beheerde de uitgaven voor de kerk, het onderhoud en organiseerde de vorming van het koor en de oefenstonden.\nDe \"portierster\" speelde een belangrijke rol bij de controle van het verkeer in en uit het begijnhof. Zij is belast met het sluiten en openen van de poort, het noteren van de in- en uitgaande begijntjes tijdens de dag en de in- en uitgaande vreemdelingen voor leveringen van materialen en levensmiddelen, werklieden en bezoekers.\nOp rang drie vernoemen we de \"juffrouwen van de conventen\": ze zijn verantwoordelijk voor de algemene orde en de werking van het hen aangeduide convent; al naargelang het een convent voor novicen of voor arme begijnen betreft, zorgt zij voor de vorming en het laten respecteren van de specifieke regels ervan. Deze specifieke regels kunnen zijn opgelegd door de stichter en omvatten gebeden of andere godsdienstige oefeningen ter nagedachtenis van de stichter en zijn familie.\nVerdere rangorde.\nDeze rangorde was beslissend voor hun plaats in de kerk. Tijdens misvieringen namen de grootjuffrouwen vooraan plaats, gevolgd door de verschillende juffrouwen, de eigenaressen, de begijnen en de novicen.\nLeven in een begijnhof.\nVrouwen die in een begijnhof leefden kozen bewust voor deze samenlevingsvorm omdat ze hun persoonlijke vrijheid wensten te bewaren bij het beoefenen van hun religieuze en dagelijkse praktijken. Wie tot een (vaak) gesloten kloosterorde toetrad kon persoonlijke bezittingen en rechten niet behouden, maar begijnen wel binnen de beperkingen van de leefregel. Velen waren dan ook eigenares van hun huis en hadden ook persoonlijke bezittingen daarbuiten. Het samenlevingsverband was niet alleen losser dan in een klooster, maar ook omkeerbaar in de tijd.\nDe dagelijkse verrichtingen voor eigen onderhoud en dat van de gemeenschap waren verdeeld naar rang en kunnen. Bepaalde begijnhoven waren gespecialiseerd in diensten aan de lokale bevolking, zoals dat van Sint-Truiden, dat over een eigen bleekweide beschikte om de was die men er voor anderen deed te drogen. Deze verrichtingen, voor een groot deel handenarbeid, werden in het dag- en weekschema geschikt rondom de uren van religieuze praktijk.\nUiteraard werd daarbij een religieuze kalender als leidraad gebruikt. Speciale aandacht ging naar feesten van de heilige drie-eenheid\u2019 en de sacramentsdag (de sacrale communie), die overigens zijn ontstaan te danken heeft aan de Luikse begijn-kluizenares Juliana van Cornillon.\nVoor het eerst in Europa werd vanaf het einde van de 13e eeuw in de grotere begijnhoven een schola cantorum opgericht, bedoeld om de meisjes die mogelijk als nieuwe begijnen gingen toetreden onderricht te geven, en vooral de liturgische gezangen, waaronder de litanie\u00ebn, over te leveren. Volgens de oudste statuten van het Groot Begijnhof Mechelen van 1286-1300 moest \"die scoelmeesterse\u2026 met haren scolieren\", er ook voor zorgen de getijden te zingen indien de priester dat niet kan. Het is duidelijk dat met die dagelijkse rituelen en seizoenvieringen ook een traditie van oude gezangen en dansen werd in leven gehouden, die zelfs \"intra muros\" aanleiding bleken te geven tot verscherpte kritiek vanwege de kerkelijke vertegenwoordigers.\nAlhoewel het begijnhof werd beheerd door een grootmeesteres, die zich door meesteressen liet adviseren en bijstaan, stonden begijnen voor hun geestelijk leven noodgedwongen onder het gezag van de bisschop, die door de pastoor werd vertegenwoordigd. Ook bezochten soms dominicanen of franciscanen de begijnenconventen om er te prediken, biecht te horen, en eventueel het bestuur van de (groot)meesteres te controleren.\nRond 1250 werden de werken van Hadewijch van Antwerpen geschreven in een Brabantse variant van het Middelnederlands. Naar alle waarschijnlijkheid was zij een begijn. Brabant strekte zich in die tijd verder uit dan de grenzen van de provincies Noord-, Vlaams- en Waals-Brabant in Belgi\u00eb en Nederland: ook de Belgische provincie Antwerpen maakte deel uit van het Brabant van Hadewijchs tijd. Hadewijch is zowel met Latijnse theologische teksten als met een overwegend Franse traditie van minneliederen (chansons) vertrouwd: voor een vrouw is dat in die tijd op zich al uitzonderlijk, en enkel denkbaar in milieus met financi\u00eble armslag. In de \"Lijst der volmaakten\" noemt zij een begijn die door een inquisiteur vermoord is.\nIn de tijd voor de opkomende Europese heksenvervolging werden ook individuele begijnen geviseerd. Ook hele begijnhoven werden door de opkomende repressie tegen vrouwen gekenmerkt toen het Concilie van Vienne (1311-12) opriep tot maatregelen tegen \u2018ketterse\u2019 begijnen. Als gevolg werden veel begijnenconventen, vooral in het Duitse Rijk, ofwel gesloten, of omgevormd tot kloostertjes van franciscaanse tertiarissen, wat ze afhankelijk en beter controleerbaar maakte voor de clerus. En in 1325 bepaalde de bisschop van Luik dat de begijnen van Saint-Christophe, op straf van excommunicatie, \u201cniet in het openbaar zullen dansen of onbehoorlijke liederen zingen\u201d. Gelijkaardige clausules vindt men terug in de begijnenstatuten van Sint Truiden en Antwerpen uit deze tijd. Enkele al te schaarse gegevens laten een niet-liturgische traditie van religieuze dans en zang onder begijnen vermoeden. In 1401 werd in het tertiarissenkapittel opgericht in Utrecht om deze vrouwen beter te controleren. Aan het eind van de 14e eeuw reageerde Christine de Pizan tegen de vrouwenverdrukking, het geweld en de algemene geest van antifeminisme uit die tijd met onder andere haar boek \"La Cit\u00e9 des Dames\", (\"De stad der Vrouwen\"), een soort ge\u00efdealiseerde vorm van het begijnhofconcept uit 1405.\nTypes.\nEr worden drie types begijnhoven onderscheiden:\nDaar waar de allereerste begijnhoven gebouwd werden in de rechtstreekse omgeving van stedelijke kernen, en dus buiten de muren van de stad waren ingeplant, hadden ze behoefte aan een eigen ommuring. In geval van oorlogen en belegeringen werden de buiten de stadspoorten gelegen begijnhoven soms afgebrand door de stedelingen om te beletten dat de aanvallers ze zouden gebruiken als bescherming, of ze werden door plunderende benden vernietigd. Na de godsdienstoorlogen en het Concilie van Trente werd door de kerk aanbevolen de kloosters en begijnhoven binnen de stadspoorten te brengen. Dit is het geval voor Antwerpen, Brugge, Gent (met drie sites, namelijk het Klein Begijnhof en Oud Groot Begijnhof, dat later verhuisde naar de jongste begijnhofsite in Sint-Amandsberg), Lier, Herentals, Leuven (klein en groot), Diest, Brussel, Dendermonde, Hasselt, Mechelen (groot en klein) en Tienen. Het Sint-Agnesbegijnhof van Sint-Truiden bevindt zich nog steeds buiten de muren. Omdat de begijnen vaak hun inkomsten verdienden door de was te doen voor anderen, was de bleekweide een onmisbaar deel van het begijnhof.\nIn het type met een binnenplein, driehoekig of rechthoekig, menen sommige auteurs latente invloed van Salische Franken terug te vinden. Dit is het geval voor de begijnhoven van Aarschot, Herentals, Turnhout, Hasselt, Hoogstraten, Anderlecht, Oudenaarde, Aalst, Dendermonde en Diksmuide.\nEen ander type is dat waarbij huizen gebouwd werden rond een weide in een dubbele rij, zodat een straat ontstond: het gemengde type. Dat vinden we terug in Tienen, Antwerpen, Sint-Truiden en Kortrijk.\nBegijnhoven naar land.\nBelgi\u00eb.\nBegijnhoven met stichtingsdata uit stichtings- of schenkingsakten of datering bij benadering als de datum onbekend is:\nEind 1998 werden dertien Vlaamse begijnhoven erkend als werelderfgoed:\nNederland.\nTijdens en na de reformatie hebben begijnhoven een belangrijke rol gespeeld voor katholieken. Sinds de alteratie was beoefening van het katholicisme verboden en werden kerken en kloosters onteigend. Begijnhofjes mochten wel blijven bestaan, waarschijnlijk omdat ze geen deel uitmaakten van een grotere organisatie zoals kloosters of parochies. Het werd zelfs gedoogd dat huiskamers werden ingericht als kapel waar diensten werden gehouden. Zodoende groeiden begijnhoven uit tot katholieke enclaves in protestante steden. Vandaag bestaan er nog vier:\nIn 's-Hertogenbosch waren er twee begijnhoven. Het Groot Begijnhof heeft bestaan tot 1749. Na de verovering van de stad in 1629 mochten de Begijnen hier blijven, maar de overheid liet geen nieuwe vrouwen toe. In 1694 stierf de laatste begijn uit. Er was ook een verborgen Klein Begijnhof gevestigd tussen twee straten in. In Leiden waren er vier begijnhoven. Een deel van de gebouwen van het Faliede Bagijnhof op het Rapenburg bestaat nog. Het Begijnhof van Utrecht werd omstreeks 1240 gesticht binnen de stadsmuren. Na de reformatie verloor het haar zelfstandigheid in 1613 en omstreeks 1675 was het definitief gedaan. Er rest fysiek niet veel meer van dan enkele zwaar verbouwde panden. Het oude begijnhof van Middelburg is verdwenen want daar zijn in 1923 woningen opgetrokken in de stijl van de Amsterdamse school die vandaag worden gebruikt als studentencampus. Het begijnhof in Vlissingen is in de 14e eeuw gebouwd en werd na een eeuw afgebroken. In 2016 zijn bij de verbouwing van een woning aan de Nieuwstraat zes bogen van natuursteen gevonden die er deel van uitmaakten. De bogen zijn bewaard en geconserveerd."}
{"id": "10862", "revid": "109746", "url": "https://nl.wikipedia.org/wiki?curid=10862", "title": "Felix Timmermans", "text": "Leopoldus Maximilianus Felix Timmermans (Lier, 5 juli 1886 \u2013 aldaar, 24 januari 1947) was een Vlaams schrijver en dichter. Hij was een van Vlaanderens meest vertaalde en productieve auteurs. Zijn bekendste werk is de roman \"Pallieter\" (1916). Hij schreef ook onder het pseudoniem \"Polleke van Mher\" en een enkele keer als \"Stelijn Koldijs\". Polleke van Mher was afgeleid van zijn voornaam (Leopoldus) en Mher was een afkorting van de naam van zijn vader (Gommaire)\nHij was autodidact en schreef toneelstukken, romans met een historisch karakter, novellen, religieus getinte werken, en gedichten.\nNaast schrijver was Timmermans ook schilder en tekenaar. Hij illustreerde zijn eigen boeken alsook sommige boeken van zijn collega en vriend Ernest Claes.\nHij was ook zelf de boekbandontwerper van de meeste van zijn boeken.\nHij werd drie keer voorgesteld als kandidaat voor een Nobelprijs.\nLevensloop.\nJeugd.\nTimmermans werd op 5 juli 1886 om 23u geboren als dertiende in een gezin met veertien kinderen. Zijn vader, Joannes Gummarus (Gommaire), was een reizende koopman in kant. Zijn moeder, Angelina van Nueten, woonde tegenover het ouderlijk huis van Joannes Gummarus. Ze wisselden liefdesbrieven uit doorheen het raam en huwden op 7 februari 1866\nEen dag na zijn geboorte werd Timmermans gedoopt in de Lierse Sint-Gummaruskerk. Zijn 17-jarige zus Valeria werd zijn meter, haar vriend Felix van der Slagmeulen zijn peter. De naam Felix, waaronder Timmermans het bekendst is geworden, heeft hij dus aan zijn dooppeter te danken.\nAls kind tekende Felix al patronen. Zijn schoolcarri\u00e8re verliep niet vlekkeloos. Zo moest hij zijn vierde leerjaar overdoen. Hij verliet de school op zijn vijftiende na zijn zesde leerjaar, nadat in de zomer van 1901 tyfus werd vastgesteld. Hij kreeg zelfs de laatste sacramenten toegediend, maar herstelde na lange tijd toch. Nadien ging hij niet meer naar school, maar volgde wel avond- en zondagslessen in de tekenschool. In Antwerpen maakt hij kennis met werk van Rubens en Bruegel.\nEerste werken.\nVanaf zijn zeventiende begon hij gedichten te schrijven die ook regelmatig werden gepubliceerd in \"Lier Vooruit\". Deze gedichten werden gebundeld en in 1907 uitgegeven onder de titel \"Door de dagen\". In 1906 werden een aantal verzen gepubliceerd in Dietsche Warande &amp; Belfort. Gestimuleerd door de lectuur van Stijn Streuvels schreef hij vervolgens enkele naturalistische werken.\nIn 1910 brak hij als schrijver door met het zwartgallige \"Schemeringen van de dood\", dat mee ontstond onder invloed van Raymond de la Haye, een bevriend kunstschilder, en van geestesgenoot Flor Van Reeth, die de verhalenbundel illustreerde en aan wie het boek werd opgedragen.\n\"Pallieter\".\nDoor een breuk werd Felix Timmermans opgenomen in het ziekenhuis. Hij vreesde voor zijn leven doordat er allerlei complicaties optraden.\nOp 12 oktober 1912 trouwde hij met Marieke Janssens. Ze hadden drie dochters: Cecilia, ook bekend als Lia (1920), Clara (1922) en Tonet (1926) en een zoon Gommaar (1930). Deze kinderen werden ook actief in de kunstwereld. Ze illustreerden onder andere werken van hun vader en schreven diverse biografie\u00ebn over hem.\nVlak voor de Eerste Wereldoorlog schreef hij zijn bekendste werk, \"Pallieter\", dat in 1916 werd uitgegeven. Het wordt door velen als zijn meesterwerk gezien. In 1921 werd het in het Duits vertaald en uitgegeven. In de jaren 1930 schreef de Italiaans-Oostenrijkse componist Carlo Ferdinando Scholta op basis van het boek een operapartituur, getiteld 'Pallieter'.\nHet boek Pallieter werd in 2016, 100 jaar na de originele uitgave, opnieuw uitgegeven.\nVriendschap met Anton Pieck.\nDe Vlaamse sfeer en de breugeliaanse taferelen in \"Pallieter\" wekten het enthousiasme van de Nederlandse kunstschilder Anton Pieck op en die zou aan een map met op de roman gebaseerde tekeningen zijn begonnen, ware het niet dat hij Vlaanderen nog nooit zelf gezien had. In deze tijd nam de Haagse kunsthandelaar Cox contact met Pieck op, die ook in Den Haag woonde: Timmermans was bij Cox op bezoek en had assistentie nodig bij het afdrukken van een ets. Tussen Timmermans en Pieck ontstond een hechte, jarenlange vriendschap.\nOp Timmermans' initiatief vroeg uitgever Van Kampen Pieck de tiende druk van \"Pallieter\" te illustreren. Timmermans wijdde Pieck in in Vlaamse zaken door schetsen bij zijn brieven aan Pieck te voegen: klederdrachten, karren, huisgevels, een kapel met een Madonnabeeld. De schetsen waren vaak antwoorden op vragen van Pieck, maar de illustraties verschillen te veel van Timmermans' schetsen om te kunnen worden beschouwd als uitwerkingen daarvan. De tiende druk verscheen in 1921.\nOp 8 november 1997 had in Lier de wereldpremi\u00e8re plaats van \"Pallieter\" de musical, geschreven door Willy Van Couwenberghe. In 1998 kreeg deze musical de cultuurprijs van de Stad Lier uit handen van minister Marleen Vanderpoorten.\nInterbellum en Tweede Wereldoorlog.\nFelix Timmermans was een activist. Na de Eerste Wereldoorlog vluchtte hij naar Nederland om een veroordeling te ontlopen. Hij keerde begin 1920 ongehinderd terug. In 1922 kreeg hij de Staatsprijs voor Literatuur.\nIn 1936 werd zijn vijftigste verjaardag zowel in Vlaanderen, Nederland als Duitsland met veel aandacht gevierd.\nTijdens de eerste jaren van de Tweede Wereldoorlog was Timmermans redacteur van het Vlaams-nationalistische \"Volk\". In 1942 ontving hij in Antwerpen van de Hamburgse universiteit de Rembrandtprijs. Als Vlaams-nationalist en in Duitsland bekende schrijver was hij een graag geziene figuur bij Duitse officieren tijdens de Duitse bezetting. Na de bevrijding van Lier op 4 september 1944 werd hij beschuldigd van culturele collaboratie en werd bijgevolg onder huisarrest geplaatst. De aanklacht werd geseponeerd op 22 december 1946. De reacties hierop uit de literaire wereld waren uiteenlopend. Als luidste klonk de stem van Toussaint van Boelaere. De criticus, die aanvankelijk een grote fan was van Timmermans, viel hem af omwille van zijn verdenking van culturele collaboratie.\nDood.\nOp 6 augustus 1944 werd Timmermans getroffen door een kransslagadertrombose (hartinfarct). Hij stierf in Lier op 24 januari 1947. De begrafenisdienst vond plaats in de Sint-Gummaruskerk, waar hij ook was gedoopt. Timmermans werd begraven op het kerkhof Kloosterheide te Lier. Als aanwezigen op zijn begrafenis vermelden kranten onder andere Lode Baekelmans, Gerard Walschap, Maurice Gilliams, Antoon Thiry, Lode Monteyne en Willem Elsschot. Stijn Streuvels, genoemd als een \"intiemen vriend\" van Timmermans, werd ook verwacht, maar werd thuis gehouden door een zware verkoudheid.\nIn 1997, bij de herdenking van de 50e verjaardag van het overlijden van Felix Timmermans, werd in Lier een bronzen buste onthuld (beeldhouwster Anne-Marie Volders) op het Felix Timmermansplein.\nIn 2014 werd hij ook officieel ereburger van zijn thuisstad Lier.\nLier.\nLier speelt een belangrijke rol in het leven en het werk van Timmermans. Het Lier ten tijde van Timmermans was een katholieke stad met een rijk verenigingsleven en vele kermissen en braderijen. Het is ook de regio van de Grote en Kleine Nete, waterlopen die het decor vormen van verschillende werken, o.a. Pallieter.\nTimmermans schreef over zijn geboortestad:\n\"\"Waar de drie kronkelende Nethen een zilveren knoop leggen;\"\n\"waar plots het spekbuikige, overvloedhoornige Brabant zich scheidt van \u2018t mijmerend, magere Kempenland,\"\n\"daar is het\".\"\n- Schoon Lier, 1925-1927"}
{"id": "10863", "revid": "902707", "url": "https://nl.wikipedia.org/wiki?curid=10863", "title": "Nete", "text": "De Nete is een rivier in Belgi\u00eb in het stroomgebied van de Schelde.\nLier ligt aan de samenloop van de Grote Nete en de Kleine Nete. Zoals Felix Timmermans het uitdrukt: \"waar de drie kronkelende Nethen een zilveren knoop leggen\". Stroomafwaarts vanaf Lier heet de rivier gewoon Nete of ook wel Benedennete. Deze vloeit bij Rumst samen met de Dijle en vormt zo de Rupel, die uiteindelijk uitmondt in de Zeeschelde. Tot Grobbendonk is op de Kleine Nete de getijdenwerking merkbaar.\nIn de Benedennete, het gedeelte van Lier tot Rumst (15\u00a0km), start het Netekanaal dat de Rupel verbindt met het Albertkanaal. \nHet stroomgebied maakt deel uit van Regionaal Landschap Grote en Kleine Nete.\nToponymie.\nDe naam \"Nete\" is van Keltische oorsprong en betekent zoiets als \"de walmende\".\nHnita in 726, Nita in 1008, betekent waarschijnlijk de blanke, de glanzende, de heldere.\nStroomschema.\nHieronder volgt het stroomschema van de Nete."}
{"id": "10865", "revid": "7521", "url": "https://nl.wikipedia.org/wiki?curid=10865", "title": "Timmermans", "text": ""}
{"id": "10866", "revid": "1306764", "url": "https://nl.wikipedia.org/wiki?curid=10866", "title": "Biblebelt", "text": "Met Biblebelt (Engelse spelling \"Bible Belt\") wordt in Engelstalige landen een streek aangeduid waar een hoge concentratie behoudend christelijke kerken te vinden is, die vaak ook een stempel drukken op de daar heersende zeden en gewoonten. Meestal betreft het de zuidelijke staten van de Verenigde Staten, waar de \"Southern Baptist Conventions\" alomtegenwoordig zijn. Veel christenen in deze streek nemen de Bijbel letterlijk zoals het er staat en geloven daarom ook in de schepping zoals beschreven in Genesis. Hierdoor zijn er veel aanhangers van het jongeaardecreationisme in de Biblebelt die via onder andere politieke actie het creationisme een offici\u00eble status in het onderwijs willen geven.\nIn Nederland kent men het begrip Bijbelgordel, een gebied waar veel bevindelijk gereformeerden (refo's) wonen. Ook deze wordt wel aangeduid als Biblebelt. In Noorwegen is er ook een bibelbeltet en een 'kleine Bijbelgordel' (\"lille bibelbeltet\") in het zuidoosten bij de Zweedse grens bij R\u00f8mskog en Aremark."}
{"id": "10868", "revid": "133596", "url": "https://nl.wikipedia.org/wiki?curid=10868", "title": "Cirkel", "text": "In de meetkunde is een cirkel een tweedimensionale figuur die wordt gevormd door alle punten die dezelfde afstand tot een bepaald punt hebben. Dit punt, in de figuur aangeduid met formula_1, heet het middelpunt van de cirkel. De afstand heet straal en wordt in de figuur aangeduid met formula_2.\nOm de maat van een cirkel aan te duiden kan ook de diameter worden gebruikt, formula_3 in de figuur. De diameter is de grootste afstand tussen twee punten van een cirkel en exact tweemaal zo groot als de straal. Soms wordt met de cirkel niet de kromme bedoeld, maar de verzameling van alle punten op en binnen die kromme. Alle punten binnen een cirkel worden ook een schijf genoemd. Een lijnstuk waarvan de grenspunten op de cirkel liggen, noemen we een koorde. Elke koorde die door het middelpunt van de cirkel gaat, is een middellijn van die cirkel. De lengte van de middellijn is de diameter.\nDe cirkel is de figuur met het grootste isoperimetrisch quoti\u00ebnt, dat wil zeggen met het grootste oppervlak bij een gegeven lengte. Een cirkel is rotatie- of cirkelsymmetrisch. \nVergelijkingen.\nDe wiskundige vergelijking voor de punten formula_4 in een tweedimensionaal assenstelsel, die een cirkel vormen met middelpunt formula_5 en straal formula_2, is\nAls het middelpunt van de cirkel de oorsprong is, kan dit worden vereenvoudigd tot:\nEen cirkel om de oorsprong met straal 1 heet de eenheidscirkel.\nIn poolco\u00f6rdinaten is de parametervoorstelling, met parameter formula_9:\nDe omtrek formula_12 van een cirkel met straal formula_2 is:\nwaarin formula_15 de wiskundige constante pi, is, dus bij benadering 3,14, en formula_16 de diameter van de cirkel.\nDe oppervlakte formula_17 van de cirkelschijf is:\nDe lengte van een cirkelboog met een corresponderende middelpuntshoek van formula_19 radialen en een straal formula_2 is het product formula_21.\nIn barycentrische co\u00f6rdinaten.\nIn barycentrische co\u00f6rdinaten ten opzichte van een gegeven driehoek ABC is de vergelijking van een cirkel\nwaarin formula_23 en formula_24 de machten van formula_25 en formula_26 ten opzichte van de cirkel zijn.\nCirkel door drie punten.\nDoor drie willekeurige punten die niet op een lijn liggen is een cirkel bepaald. Het is de omgeschreven cirkel van de driehoek die de punten vormen. De middelloodlijnen van de zijden van deze driehoek gaan door een punt. Dit snijpunt ligt op gelijke afstand van de drie punten, dus is het middelpunt van de cirkel waar de drie hoekpunten van de driehoek op liggen.\nEen cirkel heeft oneindig veel symmetrieassen, iedere lijn door het middelpunt is er een. Een cirkel heeft maar een symmetriemiddelpunt: het middelpunt van de cirkel.\nAfgeleiden.\nHet begrip cirkel kan in een metrische ruimte van meer dan twee dimensies tot de sfeer worden gegeneraliseerd. In het tweedimensionale geval met een andere metriek wordt het nog steeds cirkel genoemd. Een bol komt overeen met een cirkelschijf in meer dimensies.\nHet beeld van een cirkel die onder een hoek wordt bekeken, is een ellips. Een cirkelring is het oppervlak tussen twee concentrische cirkels."}
{"id": "10869", "revid": "97", "url": "https://nl.wikipedia.org/wiki?curid=10869", "title": "Search engines", "text": ""}
{"id": "10870", "revid": "31750", "url": "https://nl.wikipedia.org/wiki?curid=10870", "title": "Persoonlijkheidsleer", "text": "De persoonlijkheidsleer is de studie van de verschillen en overeenkomsten in persoonlijkheid tussen mensen, waarin persoonlijkheid inhoudt hoe het individu zich gedraagt ten opzichte van zijn sociale omgeving, andere mensen en in verschillende situaties. De persoonlijkheidsleer probeert tot een allesomvattende theorie te komen die het gedrag van mensen kan voorspellen in verschillende situaties, maar tot op heden is dit niet of nauwelijks gelukt.\nStromingen.\nIn de geschiedenis van de psychologie zijn er diverse systemen ontwikkeld om de persoonlijkheid te beschrijven. De oude Grieken stelden dat er vier persoonlijkheden of temperamenten waren die bepaald werden door de \"humores\", de lichaamssappen. Deze theorie heeft tot in de late middeleeuwen veel invloed gehad. Deze oude opvatting heeft een aantal moderne psychologen ge\u00efnspireerd tot een moderne persoonlijkheidstypologie, terwijl anderen deze benadering radicaal verwierpen. Hieronder een kort overzicht.\nPsychoanalytische benadering.\nFreud heeft zich met zijn psychoanalytisch perspectief wel laten inspireren door de oude Grieken. Deze benadering stelt dat persoonlijkheid voortkomt uit een strijd van het hedonistische id en het superego met het re\u00eble ego. De persoonlijkheid speelt zich gedeeltelijk af in het onderbewuste, waar het id de scepter zwaait en de oerdriften probeert door te drukken naar het bewuste. Als het ego dit niet goed kan beheersen en niet (gedeeltelijk) toegeeft aan de lusten van het id, zal zich dat in verschillende persoonlijkheidsstoornissen uiten. Het ego kan, om zich te verdedigen tegen de oerkracht van het id, gebruikmaken van verschillende afweermechanismen. Het ego moet een goede verhouding vinden tussen de wil van het id en het superego, dat de normen en waarden behelst en de doelen in de toekomst vaststelt.\nCarl Jung en Alfred Adler zijn verder ingegaan op de verschillende fasen van ontwikkeling van Freud en hebben de psychoanalytische benadering doorontwikkeld tot de neoanalytische benadering. In elke ontwikkelingsfase kan fixatie optreden, wat op latere leeftijd de verklaring kan zijn voor psychologische stoornissen. Een beknopt overzicht van de fasen:\nOm persoonlijkheid te meten, gebruikt een psychoanalyticus methoden als introspectie en apperceptieve testen. Ook de vrije associatie is en was een veelgebruikte methode om na te gaan wat voor persoonlijkheid iemand heeft. \nEen belangrijke en interessante visie op het id is dat die vergeleken kan worden met het menselijk genoom, wat ook de oerdriften van een mens behelst. Deze visie maakt de psychoanalyse gedeeltelijk biologisch. Verder kan, in deze visie, het Superego vergelijken worden met de frontale kwab waarin het geweten huist.\nPersoonlijkheidstypen van Jung.\nCarl Gustav Jung was de eerste die een moderne typologie van de persoonlijkheid opstelde. Hij stelde dat er vier psychologische functies zijn: denken, voelen, gewaarwording en intu\u00eftie. Denken en voelen zijn hierbij de rationele functies, en gewaarwording en intu\u00eftie de irrationele functies. Deze vier functies combineerde hij met de twee fundamentele houdingen introversie en extraversie. Door combinatie van deze vier functies en twee houdingen ontstaan dus in totaal acht mogelijke persoonlijkheidstypen:\nIn het functiekruis, een soort diagram, staan denken en voelen tegenover elkaar, evenals gewaarworden en intu\u00eftie. Volgens Jung zal steeds een van de vier functies dominant (superieur) zijn in de persoonlijkheid en de tegenovergestelde inferieur. In een lezing gaf hij zelf het voorbeeld van de manier waarop intu\u00eftieve mensen naar de dingen kijken tegenover mensen die heel zintuiglijk zijn ingesteld. Je kunt, zo zegt hij, niet tegelijk nauwkeurig kijken (gewaarworden als superieure functie) en het beeld in zijn totaliteit beschouwen door er als het ware langs te kijken en in je op te nemen (intu\u00eftie als superieure functie). Net zo zal iemand met een goed verstand over alles goed nadenken, maar het voelen - nodig bij sociaal verkeer en gevoelssituaties - zal bij zo iemand minder goed functioneren omdat het de inferieure functie is. Het denken is dan hooggedifferentieerd en het voelen laaggedifferentieerd.\nMyers-Briggs typeindicator.\nDe Myers-Briggs typeindicator (MBTI) is een systematiek om de verschillen in persoonlijkheid van mensen te classificeren. Het model is ontwikkeld door Katharine Cook Briggs en haar dochter, Isabel Briggs Myers op basis van theorie\u00ebn van Jung. MBTI gaat uit van de voorkeuren van een persoon op vier dichotomie\u00ebn met elk twee polen. Op deze manier kunnen zestien types onderscheiden worden. De wetenschappelijke onderbouwing van het instrument ontbreekt grotendeels en sluit niet aan bij wetenschappelijk onderbouwde benaderingen als de \"big five\".\nDispositionele benadering.\nDe dispositionele of trekken-benadering heeft de wortels in de late 19e eeuw, toen Alfred Binet voor het eerst op grote schaal persoonlijkheidstests ontwikkelde en afnam. Raymond Cattel kwam ook rond die tijd met 16 persoonlijkheidstrekken of \"traits\" waarop elke mens zou kunnen scoren en wat de persoonlijkheid in zou houden. Hij kwam op deze 16 trekken door middel van een statistische methode, de factoranalyse, waarbij hij keek naar de correlaties tussen verschillende kenmerken of karaktertrekken als warm, aardig en koel, die mensen gebruiken als ze andere mensen omschrijven en waarbij hij uitkwam op 16 \"supertraits\" of dimensies waaronder alle andere karaktertrekken genoemd zouden kunnen worden. Later onderzoek heeft opgeleverd dat er ook binnen deze 16 dimensies weer onderlinge correlationele verbanden liggen. \n\"Big five\".\nEen moderne theorie die daar uit is voortgekomen, en die ook empirisch ondersteund wordt, is de \"big five\". Deze theorie stelt dat er vijf grote, onafhankelijke dimensies zijn van persoonlijkheidstrekken waarop mensen van elkaar verschillen of juist met elkaar kunnen worden vergeleken. Elke dimensie heeft een eigen tegenpool en iemand scoort dan ook hoog op het een en laag op de tegenpool, of omgekeerd. Deze dimensies met tegenpool en enkele voorbeelden zijn:\nDe \"revised NEO personality inventory\" (NEO PI-R) is de \"gold standard\" om de vijf dimensies te bepalen. Daarbij staat NEO voor de domeinen \"neuroticism\", \"extraversion\" en \"openness\", waaraan \"agreeableness\" en \"conscientiousness\" werden toegevoegd. Door de lexicale achtergrond \u2013 gebaseerd op het voorkomen van woorden die betrekking hebben op persoonlijkheidstrekken \u2013 zijn die benamingen niet voor elke taal gelijk en brengt een directe vertaling risico met zich mee van gedeeltelijke begripsverandering. Er zijn dan ook verschillende vertalingen.\nSituationisme.\nDe \"big five\" is echter nog niet perfect, omdat het uitgaat van een persoonlijkheid die stabiel is in verschillende situaties en voorspellend is voor nieuwe situaties. Dit blijkt in de praktijk niet zo te zijn. Een extreme tegenhanger van de \"trait\"-aanpak is het situationisme, dat uitgaat van het feit dat de situatie volledig bepalend is voor gedrag en dat hetzelfde gedrag niet gemeten kan worden in verschillende situaties. Tegenwoordig hangen de meeste psychologen toch een combinatie aan, het interactionisme, dat uitgaat van het feit dat een persoonlijkheid gedeeltelijk gedrag verklaart en dat de situatie een ander deel bepaalt. De \"big five\" is een voor veel mensen toegankelijke theorie, wat ook een deel van de populariteit verklaart.\nDe \"big five\" wordt ook veel gebruikt bij bijvoorbeeld sollicitatieprocedures, om te kijken of iemand geschikt zou zijn voor een baan. Een veelgebruikte test hiervoor is de NEO-PI, waarbij NEO staat voor de eerste 3 van de 5 dimensies. Kritiek hierop is dan ook dat de test een momentopname is en niet voorspelt hoe echt gedrag in echte situaties is.\nBiologische benadering.\nDe biologische benadering gaat ervan uit dat de basis voor persoonlijkheid terug te vinden is in de hersenen, werking van neurotransmitters (bijvoorbeeld dopamine en aangeboren) eigenschappen. Zo is er veel onderzoek gedaan naar de biologische basis van eigenschappen als affectieve stijl, emotionele stabiliteit en introversie-extraversie. De biologische benaderingen bedienen zich van neurobiologisch onderzoek als fMRI en EEG, in combinatie met vragenlijsten om persoonlijkheid te meten. Een belangrijke aspect vormt ook de gedragsgenetica, dus het onderzoek naar de erfelijke bepaaldheid van individuele verschillen in persoonlijkheidseigenschappen en menselijk gedrag.\nNeuroticisme-extraversie.\nHans Eysenck heeft in eerste instantie een dispositionele benadering ontwikkeld, waarbij hij uitgaat van twee of drie dimensies, namelijk neuroticisme en extraversie en als derde dimensie nog psychoticisme, hoewel deze laatste dimensie niet wijdverbreid is. Hij heeft zich ook laten inspireren door de oude Grieken, die de vier karaktertrekken onderscheidden door te veel of tekort aan lichaamsvloeistoffen. De eerste twee karaktertrekken lijken dan ook op de twee dimensies van Eysenck. Zijn PEN-theorie is echter ook onder te brengen bij de biologische benaderingen, omdat hij verschillende lichaamsprocessen aan zijn dimensies heeft gekoppeld.\nEysenck stelt dat mensen die laag op zijn dimensie extraversie scoren, introvert zijn, minder dominant en minder snel het middelpunt van de belangstelling zijn op sociale gelegenheden. Hij stelt dat iedereen verschilt op een zeker uitgangsniveau van geagiteerdheid in het hersengebied, het ascenderende reticulaire activatiesysteem (ARAS), en iedereen heeft een optimum voor de activatie in dit hersendeel om goed te kunnen functioneren. Tijdens slaap is de ARAS bijna niet geactiveerd en tijdens een parachutesprong heel erg. Hoe sneller iemand veel activatie heeft in zijn ARAS, hoe lager deze scoort op extraversie. Mensen met een lage score op extraversie zijn sneller voldaan in hun behoefte naar opwinding.\nEmpirisch bewijs voor dit gedeelte van Eysencks theorie is te vinden bij de wet van Yerkes-Dodson; mensen die introvert zijn hebben minder stress nodig om optimaal te functioneren, en andersom. Bovendien is het aangetoond dat \"thrillseekers\", mensen die het gevaar opzoeken, \"bungeejumpen\", parachutesprongen maken en andere extreme sporten beoefenen, vaker extravert zijn.\nVoor neuroticisme zoekt Eysenck een soortgelijke verklaring, maar dan in de hersendelen die verantwoordelijk zijn voor de emotieregulatie van de mens. Hiervoor is minder empirisch bewijs gevonden.\nBIS/BAS-theorie.\nDe BIS/BAS-theorie (BIS, \"behaviour inhibition system\", gedragsvermijdingssysteem, BAS, \"behaviour approach system\", gedragsbenaderingssysteem) van Gray is gedeeltelijk gestoeld op de belonings- en strafcentra in de hersenen. Doelen of \"incentives\" waarnaar gestreefd wordt, zullen worden beloond door de BAS en deze doelen zullen vervolgens vaker nagestreefd worden. De BIS zorgt dat er gestraft en operant geconditioneerd wordt bij zaken die vermeden moeten worden. De persoonlijkheidstheorie schuilt in de gevoeligheid van deze twee systemen. Mensen die impulsief zijn, hebben een hoge BAS en een lage BIS. Mensen die een aanleg voor angst hebben, hebben juist een hoge BIS en een lage BAS.\nEmpirische ondersteuning voor de BIS/BAS-theorie ligt in het feit dat mensen inderdaad een soort beloningssysteem hebben, namelijk de dopamine-paden in de hersenen. Dopamine is de neurotransmitter waarmee de hersenen belonen en die een gelukkig gevoel veroorzaken. Verder zou serotonine een rol spelen als BIS, maar hier bestaat wat onenigheid over onder de wetenschappers. Verder zou een BIS-systeem kunnen liggen in de rechter frontale kwab, want daar is een verhoogde activiteit gemeten met fMRI terwijl mensen angst of afschuw ervoeren.\nEen derde systeem, het sensatiebenaderingssysteem, is voorgesteld door de psycholoog Marvin Zuckerman. Hij stelt als hersensysteem de neurotransmitter MAO (MonoAmine Oxidase) te gebruiken. MAO reguleert andere neurotransmitters in de hersenen en zorgt er vermoedelijk voor dat mensen sensatie opzoeken of juist uit de weg gaan. Hiervoor is ook enig empirisch bewijs verzameld in de vorm van onderzoeken naar \"thrillseekers\".\nOverlapping tussen theorie\u00ebn.\nDe BIS/BAS-theorie en Eysencks theorie kunnen gecombineerd worden, waarbij hoge neurotische score een combinatie is van een hoge BIS en hoge BAS, etc. Zie voor een overzicht van de combinaties de figuur hiernaast.\nCognitieve benaderingen.\nEen aantal psychologen heeft beredeneerd dat hoewel de voorgaande verklaringen mooie oplossingen bieden voor persoonlijkheid, ze toch niet helemaal tot in de kern doordringen. Hierop zijn de cognitieve benaderingen ontstaan. De meest uitgewerkte theorie\u00ebn die het cognitieve vlak betrekken zijn de persoonlijke constructtheorie van George Kelly, de beheersingsori\u00ebntatietheorie, voor het eerst benoemd door Julian Rotter, en de eigeneffectiviteitstheorie van Albert Bandura. Elke theorie heeft haar eigen methode om persoonlijkheid te testen.\nPersoonlijke constructtheorie.\nDe persoonlijke constructtheorie (PCT) gaat ervan uit dat iedereen als een soort wetenschapper in het leven staat en net als wetenschappers de sociale wereld om zich heen wil verklaren. De verklaringen die hiervoor gegeven worden, zijn ingesloten in constructen. Een voorbeeld van een construct is slim. Elk construct is volgens Kelly bipolair, dat betekent dat de tegenpool in het voorbeeld niet-slim of dom is. Omdat mensen over het algemeen niet zwart-witdenken, maar in heel veel verschillende nuances, heeft Kelly een hi\u00ebrarchisch systeem bedacht waarin meest basale constructen, of het fenomeen wat beschreven wordt bovenaan staat, die weer onderverdeeld zijn in andere (bipolaire) constructen en die zijn weer onderverdeeld in andere (bipolaire) constructen, etc., tot de zeer fijne nuances bereikt worden waarin mensen hun sociale omgeving beschrijven. De persoonlijkheid van een persoon zit hem in het verschil hoe deze de sociale wereld heeft opgebouwd uit constructen en dit is voor niemand hetzelfde. De meest gebruikte constructen binnen een construct-systeem, een verzameling constructen voor een fenomeen of persoon, zijn typerend voor dit systeem en zullen als eerste naar boven komen als ernaar gevraagd wordt.\nDe PCT verklaart ook hoe mensen met elkaar kunnen opschieten. Zodra iemand een band krijgt met iemand anders, hoe simpel deze band ook is, bijvoorbeeld een eerste gesprek, wisselen mensen hun constructen uit en proberen ze deze te matchen met hun eigen constructen. Lukt dit goed, dan kunnen de twee mensen goed met elkaar opschieten. Het kan ook zijn dat iemand zijn eigen constructen aanpast op de constructen die hij van de ander krijgt. Angst wordt in de PCT uitgelegd als een situatie waarin de constructen van iemand niet voldoende zijn om de situatie te verklaren en falen met de buitenwereld. Dit levert de angst op.\nREP-test.\nDe PCT maakt gebruik van de \"repertory\"-test om constructen te meten en zo iemands persoonlijkheid te beschrijven. Hierbij moet iemand van verschillende personen zijn constructsysteem beschrijven en ook het tegenovergestelde beschrijven tot in de details. Op deze manier krijgt de therapeut een overzicht hoe iemands persoonlijkheid eruitziet.\nBeheersingsori\u00ebntatie.\nDe beheersingsori\u00ebntatietheorie (Engels: \"locus of control\") heeft eigenlijk maar twee eigenschappen die persoonlijkheid bepalen, namelijk een interne en externe beheersingsori\u00ebntatie. Als iemand een meer interne beheersingsori\u00ebntatie heeft, dan verklaart deze persoon de dingen die om hem heen gebeuren, en dingen die lukken en mislukken aan de hand van zijn eigen acties, die veranderbaar zijn en in de eigen macht liggen. Een externe beheersingsori\u00ebntatie betekent dat iemand de dingen die hij meemaakt aan de buitenwereld wijt, een hogere macht of andere mensen. Iemand met een externe beheersingsori\u00ebntatie zal vaak zijn fouten aan oorzaken toeschrijven die buiten zijn macht liggen.\nEen latere toevoeging op de beheersingsori\u00ebntatietheorie is of de beheersingsori\u00ebntatie globaal of specifiek is. Dit houdt in dat het over iedereen geldt (globaal), of alleen deze keer alleen voor die ene persoon is (specifiek). De externe en interne beheersingsori\u00ebntatie kan zo genuanceerd worden. Tevens hebben latere psychologen nog een stabiliteitsfactor bepaald, of de beheersingsori\u00ebntatie te veranderen is (instabiel), of dat er niks aan te doen is en het altijd zo zal blijven (stabiel).\nVoorbeeld: Iemand heeft zijn autorijexamen niet gehaald. Deze persoon zegt dat het door de examinator komt, dat de examinator altijd iedereen laat zakken en dat het de volgende keer wel zal lukken, omdat hij dan een andere examinator heeft. Dit betekent dat zijn beheersingsori\u00ebntatie extern is, globaal en instabiel, het is tenslotte de volgende keer anders.\nDe beheersingsori\u00ebntatietheorie kan persoonlijkheid niet echt meten aan de hand van tests, maar dit moet vooral gedaan worden door observatie."}
{"id": "10871", "revid": "1170364", "url": "https://nl.wikipedia.org/wiki?curid=10871", "title": "Wijn", "text": "Wijn is een alcoholische drank die ontstaat door het vergisten van het sap van druiven. Het volledige proces van wijnbereiding noemt men vinificatie. Wijnsoorten kunnen verdeeld worden in groepen, zoals rode wijn, witte wijn, ros\u00e9, en mousserende wijnen als champagne en lambrusco. In chemische zin bestaat wijn uit water, suikers, alcohol, resveratrol, quercetine, tannine en een heleboel ander stoffen. Tijdens het bereidingsproces kunnen stoffen toegevoegd worden, zoals sulfiet, koolzuurgas (in mousserende wijn) en hars (in retsina).\nDaarnaast zijn er met wijnalcohol \"versterkte\" wijnsoorten als madeira, port, marsala en sherry. Vermout is een wijn waaraan kruiden en suiker toegevoegd worden. Een verplichte toevoeging is absint, een ander woord voor wermut, wat aan deze drank zijn naam heeft gegeven.\nVeel landen waar wijnbouw plaatsheeft classificeren hun wijn middels wetgeving. Hierin wordt een aantal minimumeisen en de verplichting tot vermelding van de herkomst vastgelegd. Wijn kan aan een smaakproef worden onderworpen, hiervoor zijn verschillende wijnbeoordelingssystemen in gebruik. Volgens een Frans decreet uit 1907 moet wijn uit het sap van verse of gedroogde druiven bereid worden. Wanneer men het sap van andere vruchten dan druiven laat vergisten, heet het product vruchtenwijn.\nGeschiedenis.\nOorsprong.\nDe wilde wijnstok \"Vitis vinifera\" is de wingerd-soort die druiven produceert. Deze wingerdsoort komt oorspronkelijk uit de Kaukasus. In dit gebied komt nog steeds het grootste aantal druivenvarianten voor: het vormt het genencentrum van de druiventeelt. Deze grote genetische variatie van de druiven in de Kaukasus duidt erop dat de herkomst van wijn in dit gebied gezocht moet worden. Door deze centrale ligging verspreidde de druif zich snel. In 2017 werd gepubliceerd over 8000 jaar oude potscherven van de Sjoelaveri-Sjomoecultuur uit het Kaukasische land Georgi\u00eb, waarop de resten van wijn, met name wijnsteenzuur, werden aangetroffen. In Mesopotami\u00eb (Irak) zijn bij archeologische opgravingen kruiken van 7000 jaar oud aangetroffen met sporen van wijn. Wijn werd daar verbouwd in het vruchtbare \"Tweestromenland\" (Mesopotami\u00eb) van de Tigris en de Eufraat. Door handel met de Levant (Libanon en Palestina) verspreidde de kennis van de wijnbouw zich. Daardoor kwam deze kennis in het Oude Egypte terecht. Al vanaf 3000 v.Chr. zijn er vele afbeeldingen en sporen van wijnbouw in Egypte nagelaten.\nVerspreiding naar Europa.\nCirca 2000 jaar v.Chr. bereikte de druivenstok Griekenland. Op Kreta zijn amforen en een wijnpers gevonden die dateren van 1500 jaar voor het begin van de christelijke jaartelling. De kunst van het wijn maken heeft zich daarna vanuit Griekenland verder verspreid naar Zuid-Itali\u00eb, toentertijd ook wel Oenotria (land van de wijn) genoemd. In Midden-Itali\u00eb vanaf circa 1000 v.Chr. waren de Etrusken actief in het maken van wijn. De Romeinen (Latijnen) namen later de kennis over. Zij ontwikkelden en verspreidden het verder naar de rest van Europa.\nReligieuze functie.\nAan wijn en andere alcoholische dranken werden in de Oudheid veelal bovennatuurlijke krachten toegedicht, die men zich door de dranken te drinken eigen kon maken. De Grieken beschouwden wijn als het bloed van Dionysos en het drinken van wijn was dan ook een sacrament. Wijn kon tevens dienen als vervanging van echt bloed bij het offeren. Boeren in heel Europa besprenkelden voorafgaand aan het zaaien hun akkers met wijn en na de oogst werd de laatste overgebleven garf eveneens met wijn besprenkeld.\nToen het christendom opkwam als nieuwe grote religie, werd ook de religieuze betekenis van wijn overgenomen. Wijn werd nu geacht het surrogaat te zijn van het bloed van Jezus Christus.\nBewaarmethoden.\nAmforen waren aardewerken kruiken die gebruikt werden om graan of vloeistoffen in te bewaren. Omdat een amfora te poreus was om wijn in te bewaren, werd de amfora waterdicht gemaakt door hem aan de binnenkant met hars in te smeren. Aangezien hars de houdbaarheid van wijn kennelijk verbeterde, bleven de Griekse wijnbouwers hars aan hun wijnen toevoegen. Retsina was de bekendste Griekse wijn en deze wordt nog altijd gemaakt, met toegevoegde hars. Veel Grieken zijn aan de harssmaak gewend geraakt en willen dat niet missen.\nWijnstreken vanaf de Oudheid.\nDe meeste wijngebieden in het huidige Frankrijk (de Elzas uitgezonderd) dateren uit de Romeinse tijd. De wijnbouw kende onder de Romeinen een periode van grote bloei. De Romeinen plantten in alle bezette gebieden wijngaarden aan, om hun legers van wijn te voorzien. De Romeinen beschikten niet over hars en ontwikkelden van de Galli\u00ebrs overgenomen houten tonnen om de wijn te bewaren. Daarmee was de toevoeging van hars overbodig. In de 5e eeuw stortte het Romeinse Rijk ineen en de meeste wijngaarden werden vernietigd door Germanen en Moren. Nadat de wijncultuur aan het begin van de Middeleeuwen in verval was geraakt, kwam ze dankzij het christendom weer tot bloei: elk klooster had een eigen wijngaard om miswijn te maken. In de streek van Doornik tot Luik werd in de 10e eeuw wijn gemaakt.\nTot in de 17e eeuw werd hoofdzakelijk jonge wijn gedronken. Door het gebruik van kurk werd het daarna mogelijk wijn langer in flessen te bewaren.\nIn de periode vanaf 1864 werden duizenden hectaren wijngaarden in Frankrijk vernield door achtereenvolgens meeldauw, de druifluis (\"Phylloxera vastatrix\") en valse meeldauw, alle meegenomen met Amerikaanse druivenstokken. Het onderzoek van Louis Pasteur naar de oorzaken van ziekten van wijn en de methode om wijn te bewaren legde de grondslag voor de oenologie. De Franse wijnbouw werd van de druifluis gered door Europese druivensoorten te enten op Amerikaanse stammen die resistent waren voor de vraatzucht van de druifluis. De Amerikaanse variant bleek namelijk in staat om opnieuw wortelpunten aan te groeien.\nSoorten wijn.\nWijn kan zowel naar kleur als naar type worden ingedeeld. Het eindresultaat wordt door de vinificatie bepaald.\nNaar gehalte aan restsuiker.\nDe normen voor de aanduidingen kunnen verschillen per land of per wijnstreek. Deze hangen in eerste instantie af van de hoeveelheid restsuikers in de wijn, maar zijn in sommige gevallen mede afhankelijk van het gehalte aan zuren. Vaak is er een onderverdeling als volgt:\nWijnbouw en gebruik.\nWijnbouw vindt plaats in wijnstreken verspreid over de wereld in gematigde klimaatzones. Gemiddeld tussen de 30e en 50e breedtegraad Noorder- en Zuiderbreedte. Men spreekt vaak van de Oude Wereld (Europa) versus de Nieuwe Wereld (vooral Noord- en Zuid-Amerika, Zuid-Afrika, Australi\u00eb en Nieuw-Zeeland).\nIn 2010 besloeg wereldwijd het areaal beplant met druiven voor de wijnproductie zo\u2019n 7,5 miljoen hectare (ha). In 2003 was dit nog 7,85 miljoen ha en het areaal is sindsdien licht gekrompen, met name in Europa. Alle drie grote Europese wijnlanden zagen sinds 2000 het areaal met meer dan 10% dalen. In de Volksrepubliek China verdubbelde het areaal in deze periode naar 570.000 ha en in Nieuw-Zeeland was de stijging zelfs 168%, naar 37.000 ha.\nNa een recordproductie in 2004 van 296 miljoen hectoliter schommelde de wijnproductie tussen de 250-280 miljoen hectoliter in de periode 2005-2012. Frankrijk en Itali\u00eb zijn veruit de grootste wijnproducenten van de wereld en staan op de eerste of tweede plaats, gevolgd door Spanje op een onbedreigde derde plaats en de Verenigde Staten op de vierde plaats met een productie van 20 miljoen hl per jaar.\nSteeds meer landen gaan zich met wijnbouw bezighouden of breiden hun wijngaardareaal uit. Zo is het wijnbouwareaal in het Verenigd Koninkrijk van 300 ha in de jaren tachtig van de 20e eeuw gegroeid tot 785 ha in 2008, met een productie van 2,2 miljoen hectoliter wijn per jaar.\nOok in Nederland neemt de wijnbouw toe en de meeste wijngaarden liggen in de provincies Limburg, Zeeland en Gelderland. Er zijn twee stromingen wijnbouwers: zij die \"Vitis vinifera\" aanplanten, de Europese druivenrassen, vooral witte, zoals chardonnay, riesling, auxerois, pinot gris en de blauwe pinot noir, en zij die hybriden aanplanten; kruisingen tussen Europese en Amerikaanse druivenrassen, die beter geschikt zijn voor koele en vochtige klimaten. Hybrides zijn vroegrijpend en beter resistent tegen meeldauw. Succesvolle rassen zijn 'Regent', 'Johanniter' en 'Solaris'. In Zweden en Denemarken worden ook al wijngaarden aangelegd. De productie van wijn in Nederland bedroeg in 2020 7500 hectoliter.\nDe Verenigde Staten zijn in volume de grootste wijnconsument ter wereld. Net als Itali\u00eb kent Frankrijk sinds het jaar 2000 een dalende wijnconsumptie. In Duitsland ligt de consumptie stabiel op zo\u2019n 20 miljoen hl en staat hiermee op de vierde plaats. De Chinese wijnconsumptie stijgt sterk. Per hoofd van de bevolking is Luxemburg met iets meer dan 50 liter per jaar leidend, gevolgd door Frankrijk (47 liter) en Portugal (42 liter).\nIn onderstaande tabel worden de grootste drie\u00ebntwintig wijnproducerende landen weergegeven met hun productie.\nToevoegingen.\nAan wijn worden vaak verschillende hulpstoffen toegevoegd om een bepaald effect te bereiken, zodat bijvoorbeeld de kwaliteit over verschillende jaren gelijk blijft. Enkele van de meest gebruikte toevoegingen zijn sulfiet (voor het doden van ongewenste bacteri\u00ebn en oxidatie te beperken), tannine (om de groei van bacteri\u00ebn te beperken) en suiker (voor een hoger alcoholpercentage). Daarnaast worden er diverse andere stoffen gebruikt, waaronder:\nWijn en gezondheid.\nNet zoals dat bij andere alcoholische dranken het geval is, heeft het drinken van wijn nadelige gevolgen voor de gezondheid. Daarnaast zijn er aanwijzingen voor nadelige effecten door de hoge gehaltes aan metalen in wijn en door het conserveringsmiddel sulfiet.\nEr zijn aanwijzingen dat matig gebruik van rode wijn ook gunstige gezondheidseffecten heeft, maar de wetenschappelijke basis hiervan wordt als te zwak beschouwd voor algemene uitspraken. In 2014 was er veel publiciteit rond de zogenaamde mythe van de rode wijn. Deze mythe ontstond in 1991 toen de vraag werd gesteld waarom veel vet etende Fransen zo weinig hart- en vaatziekten kennen. Het antwoord luidde vrij snel dat dit door de rode wijn moest komen. Volgens de zo ontstane mythe zou \u00e9\u00e9n glas rode wijn per dag hartziektes tegengaan, maar overtuigend bewijs was er eigenlijk niet."}
{"id": "10872", "revid": "65169280", "url": "https://nl.wikipedia.org/wiki?curid=10872", "title": "Hnefatafl", "text": "Hnefatafl (Koningstafel) is een strategisch bordspel. Het is bedacht door de Vikingen en was populair voordat het schaken opkwam, ongeveer rond 1100. Het spel kent eenvoudigere regels dan schaken, maar is strategisch gezien op zijn minst even moeilijk. Speltheoretisch gaat het hier om een niet-symmetrisch spel (meerderheids/minderheidsspel).\nGeschiedenis.\nDe spellen van de Romeinen zoals ludus latrunculorum gingen van gelijkwaardige partijen en de veldslag uit. In de belevingswereld van de Germanen en Vikingen was juist de ongelijke strijd en de overval op een koning en zijn lijfwacht herkenbaar. Hnefatafl lijkt op het Romeinse spel gebaseerd te zijn. In Engeland is het bordspel pas aantoonbaar als onderdeel van de latinisering in de eerste eeuw van onze jaartelling.\nHet spel (Hnefa)Tafl wordt genoemd in de Edda, de IJslandse sagen. Het oudste teruggevonden bord is een fragment van een spelbord van 18x18 velden (Denemarken, gedateerd op ca. 400 na Chr).\nDe Vikingen hebben het spel verspreid. Het is teruggevonden in Groenland, IJsland, Ierland, Wales en Oekra\u00efne. Tot in de elfde eeuw was het populair, waarna het Tafl snel werd verdrongen door Schaak. De laatste bronverwijzingen zijn uit 1587 (Tawlbwrrd, Wales) en 1732 (Tablut, Lapland).\nHet spel wordt gespeeld in verschillende varianten, op een bord van 7x7 velden (Ard Ri en Brandubh) tot een bord van 19x19 velden (Alea Evangeli). Alleen van het spel Tablut zijn min of meer betrouwbare spelregels beschikbaar.\nDoel en spelregels.\nHnefatafl behoort tot de Tafl-familie. Dat zijn spellen voor twee spelers, waarbij de ene partij numeriek zwakker is dan de andere, maar door het strategisch objectief niet noodzakelijk in het nadeel is. In enkele gevallen is de spelwaarde of kracht van een stuk van de numeriek zwakke partij groter dan dat van de in aantal grotere tegenpartij.\nHet doel is om de koning te verplaatsen naar een van de uiterste hoeken van het spelbord (indien je als wit speelt), of dit te voorkomen (indien je als zwart speelt). Er is echter geen volledige consensus rond spelregels aangezien bronnen schaars en onvolledig zijn. De spelregels zoals hier omschreven werden tentoongesteld tijdens de tentoonstelling \"Wij Vikingen\" in het Fries Museum.\nHet bord en de beginstelling.\nHet bordspel bestaat uit een vierkanten raster bestaande uit 11x11 speelvelden.\nDe verdedigende kant (wit) beschikt over 13 pionnen (12 soldaten en 1 koning). De koning wordt in het midden van het spelbord geplaatst (ook de troon genoemd). De soldaten worden in een ruit geplaatst rondom de koning.\nDe aanvallende kant (zwart) beschikt over 24 pionnen (allemaal soldaten) die in 4 formaties van 6 pionnen (in een 1-5 formatie) centraal aan elke zijde van het spelbord opgesteld staan. \nVerloop van het spel.\nDe spelers mogen per beurt 1 pion horizontaal of verticaal verplaatsen. De pionnen mogen zover als mogelijk verplaatst worden (net zoals de toren in schaken). Je mag echter niet:\nEen pion wordt geslagen indien het langs 2 kanten (horizontaal of verticaal) klem gezet werd door de tegenstander. Dit geldt ook indien een pion is klemgezet tussen 1 vijandige pion en een van de 4 burchten.\nHet spel winnen.\nDe verdedigende kant wint het spel indien de koning een van de uiterste hoeken van het spelbord heeft bereikt.\nDe aanvallende kant wint het spel indien de koning langs 4 kanten is klemgezet. Dit geldt ook indien de koning is klemgezet door 3 witte pionnen en de troon.\nVarianten.\nVan het spel bestaan verschillende varianten waaronder:"}
{"id": "10873", "revid": "68071195", "url": "https://nl.wikipedia.org/wiki?curid=10873", "title": "Breda", "text": "Breda () is een Nederlandse stad in het westen van de provincie Noord-Brabant. Breda is van oudsher de voornaamste stad van West-Brabant. Het was de hoofdstad van de Baronie van Breda, waaronder onder meer ook Roosendaal, Etten-Leur en Oosterhout ressorteerden. De stad zelf is de kern van de gelijknamige gemeente, die per inwoners telde, en daarmee in grootte de derde gemeente van Noord-Brabant is en de negende gemeente van Nederland. De inwoners worden Bredanaren of Bredanaars genoemd. \nDe stad was eeuwenlang een belangrijke garnizoens- en vestingstad en speelt nog steeds een zichtbare rol binnen de Nederlandse krijgsmacht door de aanwezigheid van de Koninklijke Militaire Academie (KMA) en het hoofdkwartier van de Koninklijke Luchtmacht. Breda is sinds 1853 de zetel van het gelijknamige bisdom. De aanwezigheid van eerst het hof van de Heren van Breda, maar later ook van voorzieningen als de Rechtbank, Kamer van koophandel, en het bisdom hebben ervoor gezorgd dat Breda van oudsher het politieke, administratieve en religieus-bestuurlijke hart van West-Brabant vormt. De stad bezit vanouds ook veel handel en industrie. Zij ligt aan een knooppunt van water-, spoor- en autowegen.\nNaam.\nOver de herkomst van de naam Breda bestaan verschillende verklaringen. De standaardverklaring in het \"Vroeg Middelnederlands Woordenboek\" geeft hier als etymologie een samenstelling van:\nDeze etymologie wordt echter niet algemeen onderschreven (zie onder). Volgens het VMNW is de plaatsnaam Breda pas geattesteerd vanaf 1269. Andere bronnen geven echter indirecte oudere vermeldingen.\nBijnamen.\nBreda bezit een historische band met het huis Nassau. Tot 1795 waren de burgers van Breda onderdanen van de heer van Breda, die vanaf 1403 tevens graaf van Nassau was en vanaf 1538 ook de prins van Oranje-Nassau. Sinds 1815 behoort Baron van Breda tot de historische titels van de koning(in). Daardoor is Breda niet alleen een Oranjestad, maar geldt het ook als de \"Nassaustad\" bij uitstek.&lt;br&gt;\nBreda heeft een belangrijke historische stadskern, die zich over de eeuwen heeft gevormd rond het Kasteel van Breda, de zetel van de heren van Breda. In de binnenstad bevinden zich, naast het Kasteel (de KMA), onder meer de gotische Onze-Lieve-Vrouwekerk, de Grote Markt, het Stadspark 'het Valkenberg', het Begijnhof, de Haven, het Spanjaardsgat, en de Prinsenkade. Vanaf het einde van de 19e eeuw kwam voor Breda ook de term \"Haagje van het Zuiden\" in zwang. Dit predicaat is voor meerdere uitleg vatbaar, maar lijkt vooral te slaan op de fraaie, bosrijke omgeving van de stad. Zowel vanwege zijn historisch stadsschoon als om die fraaie, bosrijke omgeving wordt Breda in zijn volkslied niet minder dan de \"Parel van het Zuiden\" genoemd.\nGeschiedenis.\nBelangrijke jaartallen in de geschiedenis van Breda zijn:\nTussen 1450 en 1550 ontwikkelde de stad Breda zich tot een van de opmerkelijkste culturele en politieke centra van de Nederlanden. Als residentiestad van de Brabantse tak van de Nassaudynastie die sinds 1403 heren van Breda waren, kreeg de stad een bijzondere allure. De Brabantse Nassaus behoorden tot de allerhoogste adel in de Bourgondisch-Habsburgse Nederlanden en voerden in hun heerlijkheden een bijbehorende cultuurpolitiek. Dat gebeurde in Breda in elk geval (ook) in nauwe samenwerking met de stedelijke gemeenschap. De stedelijke allure van Breda kreeg vorm in bouw- en verfraaiingsprojecten, het cre\u00ebren van literaire, visuele en architectonische kunstwerken en het stichten van monumenten.\nTweede Wereldoorlog.\nKort na de Duitse inval - op de vroege ochtend van 10 mei 1940 - vond een massale evacuatie uit Breda plaats. Breda dreigde tussen de fronten van de oprukkende nazi-Duitsers en Fransen terecht te komen. De omstreeks 50.000 inwoners kregen op deze Eerste Pinksterdag van 12 mei 1940 het bevel de stad te evacueren. De Bredanaars spreken zelf van \u2018De Vlucht\u2019.De evacuatie vond plaats op gezag van Burgemeester Van Slobbe al of niet op last of bevel van de Fransen.\nIn het begin van de oorlog kwam er nog een Franse troepenmacht uit Belgi\u00eb naar Breda, maar bereikte de stad niet. De nazi-Duitse bezetters maakten gebruik van het grote aantal militaire bouwwerken in de stad om onder meer militairen van de snel uitbreidende Fliegerhorst Gilze-Rijen te huisvesten, onder hen enkele tientallen 'Luftwaffehelferinnen', ook wel bekend als 'Blitzm\u00e4del', die werkten bij de verbindingsdiensten. Verzetsmensen in Breda speelden een belangrijke rol bij de hulp aan geallieerde vliegers om weer in geallieerd gebied terug te komen.\nPas in 1942 verscherpte de bezetting zich, toen de bezetter begon met het registreren van Joden vanwege de geplande deportatie. Deze was in december voltooid en de ongeveer 225 Bredase Joden verdwenen naar concentratiekampen of doken onder. Breda lag pal op de luchtroute van Engeland naar Duitsland en vlak bij vliegveld Gilze-Rijen en kreeg daardoor regelmatig te maken met luchtaanvallen of bombardementen, die enkele honderden inwoners het leven kostten.\nOp 4 september 1944 kondigde Radio Oranje aan, dat Breda bevrijd was, nadat op die datum ook Antwerpen bevrijd werd. Dat bericht bleek vals en werd later die dag ingetrokken. Veel bezetters en collaborateurs ontvluchtten toen de stad. Op 29 oktober 1944 werd de stad bevrijd door Poolse soldaten onder generaal Maczek. Na zijn dood in 1994 werd hij op het Pools militair ereveld begraven. \nGeografie.\nDe stad Breda is omgeven door woonwijken en bedrijventerreinen. Kenmerkend voor de stad is de samenvloeiing van de Aa of Weerijs en de Mark. De rivier gaat als Mark verder. Hier liggen enkele havens aan en daar voorbij mondt ook het Markkanaal in de Mark uit. De rivieren voeden ook de singels om Breda.\nDichtstbijzijnde grote steden zijn in Nederland Tilburg, Roosendaal, Dordrecht en Bergen op Zoom en over de grens Antwerpen en Turnhout.\nIn of dicht bij de gemeente Breda liggen de volgende dorpskernen: Bavel, Effen, Prinsenbeek, Teteringen, en Ulvenhout, daarnaast Galder (in de gemeente Alphen-Chaam), Terheijden en Dorst (in de gemeente Oosterhout). De vroegere dorpen Ginneken en Princenhage zijn al langer (sinds 1942) opgenomen en geheel ge\u00efntegreerd in de stad Breda. De buurgemeenten van Breda zijn: Alphen-Chaam, Drimmelen, Etten-Leur, Gilze en Rijen, Moerdijk, Oosterhout en Zundert in Nederland en het in Belgi\u00eb gelegen Hoogstraten. Voor West-Brabant heeft de stad een regiofunctie.\nStadsontwikkeling.\nTot 1535 was Breda een ommuurde stad. Buiten de muren ontstonden een aantal nederzettingen aan de uitvalswegen, namelijk \"Boscheind\", \"Ginnekeneind\" en \"Haagdijk\". Toen de stadsmuren werden vervangen door een omwalling, hetgeen tussen 1531 en 1543 geschiedde, werden genoemde nederzettingen aan de binnenstad toegevoegd. De tussenliggende ruimten werden in de loop van de 18e eeuw door militaire activiteiten ingenomen. Stadsbranden in 1490 en 1534 noopten tot de bouw van stenen in plaats van houten huizen. De welvaart in de stad nam ondertussen toe door de lakenhandel, de overslagfunctie van de stad, en de aanwezigheid van het hof van de Nassaus. Na de Tachtigjarige Oorlog bleef slechts de functie van vestings- en garnizoensstad over. De functie van vestingstad maakte dat de oppervlakte van Breda beperkt bleef, daar de stad door de vestingwallen was ingesloten. Het omringende platteland behoorde tot gemeenten als Ginneken, Princenhage en Teteringen.\nEen nieuwe bloeiperiode begon in de tweede helft van de 19e eeuw. Breda kreeg, buiten de omwalling, een station in 1864, waarna het uiteindelijk tot een spoorwegknooppunt werd. Vanaf 1869 werden de vestingwerken ontmanteld naar plannen van F.W. van Gendt, zodat ruimte vrijkwam voor de bouw van woningen, industrie, kazerne- en kloostercomplexen. Tussen de binnenstad en het station, en aan de zuidzijde, werden monumentale woningen gebouwd. Pas in 1927 was het mogelijk om grote delen van de omliggende gemeenten te annexeren, waarop tal van uitbreidingsplannen tot stand konden komen. Zo ontstond de wijk Zandberg, met typische jaren 30 stijl gebouwde huizen, op geannexeerd gebied van Teteringen en werd de toenmalige Burgemeester Verdaasdonkstraat omgedoopt tot de Wethouder Romboutsstraat naar degene die de annexatie had ge\u00efnitieerd. Nadat in 1942 ook de gemeenten Ginneken en Princenhage bij Breda waren gevoegd, konden deze kernen eveneens met nieuwbouwwijken omsloten worden. De dorpskernen zijn echter als zodanig nog bewaard gebleven.\nIn de jaren 60 van de 20e eeuw vonden er grootschalige ingrepen plaats, zoals de aanleg van een \"cityring\" om de binnenstad, en het dempen van de Oude Haven in 1966. In 2008 werd deze echter weer in gebruik genomen, na opnieuw te zijn uitgegraven. Ook de sloop van de neogotische kerken in de binnenstad vond plaats in de jaren 70 van de 20e eeuw. Ondertussen werden vele van de traditionele fabrieken, die langs het spoor waren verschenen, gesloten en gesloopt: de Kwatta, de Etna, CSM suikerfabriek, ENKA, Bierbrouwerij De Drie Hoefijzers, De Faam suikerwerken, Machinefabriek Breda, Loda, Molenschot weegwerktuigen, Hero frisdranken en conserven. Dit proces vond tot in het eerste decennium van de 21e eeuw plaats. Daarnaast werden in 1993 een aantal grote historische kazernecomplexen door de militairen verlaten. Deze complexen kregen eveneens een nieuwe functie.\nEind 20e eeuw was Breda opnieuw uitgegroeid tot een belangrijk knooppunt halverwege de havensteden Rotterdam en Antwerpen. Vanaf de jaren 80 van de 20e eeuw werden ook omvangrijke uitbreidingsplannen ten noorden van de stad uitgevoerd, met name Haagse Beemden, waar woningen en kantoren verrezen. In 1988 werd daar ook station Breda-Prinsenbeek geopend. Aan de vernieuwing van station Breda is tot in de zomer van 2016 gewerkt. Het nieuwe station telt zeven sporen en drie perrons.\nNatuur en landschap.\nIn Breda is het Valkenberg bij het kasteel van Breda het bekendste park. Het is een stadspark, maar het was vroeger de tuin van het kasteel. Aan de ingang van dit park bevindt zich het Baroniemonument uit 1905, dat werd ontworpen door architect Pierre Cuypers en werd onthuld door Koningin Wilhelmina, mede om de bijzondere band tussen het Oranjehuis en Breda te benadrukken. Op Koningsdag wordt in dit park een grote kindervrijmarkt gehouden.Een ander groot park bij het centrum is het Wilhelminapark. In dit park staat, ter herinnering aan de Poolse bevrijders, een Duitse Panthertank die door de Polen in 1945 aan de stad werd geschonken. Voorts zijn er nog het Burgemeester van Sonsbeeckpark in de wijk Boeimeer, het Zaartpark en het Park Hoge Vucht in Breda Noord. In Breda Centrum bevindt zich de Willem Merkxtuin, een kleine tuin achter de voormalige hofhuizen in de Catharinastraat.\nIn de omgeving van de stad vindt men de natuurgebieden De Rith nabij Effen, het Liesbos, het Mastbos, de Teteringse Heide, met het Cadettenkamp, de Vrachelse Heide en de Lage Vuchtpolder. Breda is befaamd om zijn bosrijke omgeving, vooral ten zuiden van de stad. Een ander natuurgebied is het Markdal. Het Mastbos is het oudste cultuurbos van Nederland. Het Liesbos bij Princenhage en het Ulvenhoutse Bos staan bekend om hun rijke flora. Naar het zuidoosten toe loopt het bosgebied over in de Chaamse Bossen en de Strijbeekse Heide. Tezamen vormt dit uitgestrekte geheel van cultuurbossen een grote toeristische trekpleister. In Breda-Noord bij de wijk de Asterd ligt het Haagse Beemdenbos en het natuur- en recreatiegebied de Vierde Bergboezem. Bij Dorst ligt de Boswachterij Dorst. In Breda-Zuid is een Bezoekerscentrum Wolfslaar waar regelmatig tentoonstellingen worden gehouden. Tevens is hier kinderboerderij Wolfslaar. De omgeving van Breda kent, ondanks de uitbreiding van stad en infrastructuur, vanouds een belangrijke tuinbouwactiviteit, vooral ten westen van de stad. Men vindt daar glastuinbouw en een centrum voor aardbeienteelt.\nBevolking.\nDemografische kenmerken.\nIn 1927, 1942 en 1997 vonden annexaties plaats en breidde Breda zich verder uit, voorbij de oorspronkelijke stadsgrenzen. Sindsdien omvat de gemeente Breda ook plaatsen als Prinsenbeek en Bavel. In 1940 telde Breda ruim 50.000 inwoners. Halverwege de jaren vijftig was het aantal verdubbeld.\nPer 1 januari 2019 had de gemeente een bevolking van 183.873 mensen (bron: CBS), waarvan circa 150.000 in de hoofdplaats Breda woonachtig zijn. De hele agglomeratie Breda telt ongeveer 272.000 mensen.\nReligie.\nBreda is in de late middeleeuwen een zeer religieuze stad. Op 13 maart 1449 wordt op verzoek van Jan IV van Nassau het Sacrament van Niervaert overgebracht naar de Grote-of-Onze-Lieve-Vrouwekerk. Deze gebeurtenis vormt het begin van de gouden eeuw van de stad (1450-1550). De beeldenstorm van 1566 be\u00ebindigde deze bloeiperiode en vormde indirect het begin van de Tachtigjarige Oorlog tussen 1568 en 1648. Na de Vrede van M\u00fcnster (1648) vormde het Nederduits-Gereformeerde geloof tot 1795 de 'staatskerk' van de Republiek en was het katholieken verboden hun godsdienst in het openbaar uit te oefenen.\nHoewel het merendeel van de Bredase bevolking katholiek bleef, is het protestantisme in Breda van belang geweest, mede door de functie van Breda als garnizoensstad. Niet alleen de hervormden, maar bijvoorbeeld ook de lutheranen hadden hier al eeuwenlang een aanzienlijke aanhang. In 1894 werd de eerste gereformeerde kerk gesticht. Diverse gereformeerde denominaties kregen eveneens hun -vaak bescheiden- bedehuis in Breda. In de 19e eeuw ontstond ook een joodse gemeenschap die enkele honderden leden telde en, ondanks de terugslag ten gevolge van de Holocaust, opnieuw een synagoge in gebruik heeft. De Marokkaanse en Turkse gemeenschappen hebben beide een moskee in Breda.\nDe Franse tijd bracht vrijheid van godsdienst. Hierdoor namen de rechten van katholieken na bijna twee\u00ebneenhalve eeuw weer toe. Sinds het herstel van de bisschoppelijke hi\u00ebrarchie in 1853 is Breda het kerkelijk-bestuurlijk centrum van het bisdom Breda. Het bisdomkantoor is gevestigd aan de Veemarktstraat.\nDe middeleeuwse kerken zijn omstreeks 1648 grotendeels in handen van de hervormden gekomen en gebleven. De kloosters werden opgeheven. Dit alles met uitzondering van het Begijnhof dat, onder persoonlijke bescherming van het geslacht van de Nassaus, als enige katholieke instelling in de stad mocht blijven en dankzij die bescherming, als instelling, onder eigen bestuur en met behoud van alle goederen, tot op de huidige dag is kunnen blijven voortbestaan. De katholieken mochten in de 19e eeuw weer kerken bouwen, maar wel in Neoclassicistische (waterstaats)-stijl. Later bouwden ze een aantal neogotische kerken en naarmate de stad zich uitbreidde, tal van kerken in de diverse bouwstijlen die in de eerste helft van de 20e eeuw gebruikelijk waren. Naast kerken werden ook tal van kloosters gesticht. Ook na de Tweede Wereldoorlog ontstonden een groot aantal nieuwe kerken in de nieuwe woonwijken, in stijlen zoals de Delftse School, de Bossche School en het modernisme. Sedert de jaren 60 van de 20e eeuw trad de ontkerkelijking in. Dit had tot gevolg dat tal van kerken aan de eredienst werden onttrokken en een andere bestemming kregen, als ze al niet werden gesloopt.\nBezienswaardigheden.\nEen deel van Breda is een beschermd stadsgezicht met uitbreiding en een stadsgezicht in Ginneken. De meeste bezienswaardigheden bevinden zich in de binnenstad van Breda, met uitzondering van het kasteel Bouvigne. De bezienswaardige kerken en kloosters zijn reeds in de rubriek Religie genoemd.\nHiernaast kent Breda tal van militaire en burgerlijke monumenten:\nKazernes.\nBreda heeft eeuwenlang een belangrijke rol gespeeld als vestingstad en bleef ook na de slechting van de vestingwallen, in de jaren 1869-1877, een garnizoensstad waar grote kazernecomplexen verrezen en ook de Koninklijke Militaire Academie gevestigd werd.\nDe volgende kazernes kunnen worden genoemd (zie ook: Kazernes van Breda):\nWoonhuizen.\nDe Hofhuizen zijn een type grote huizen waarin de hofhouding van de Nassaus resideerde. Ook betekent het een wooncomplex dat rond een binnenplaats was gebouwd met een poort die op de straat uitkwam. De Hofhuizen zijn karakteristiek voor Breda.\nDe overige woonhuizen zijn meestal van na de middeleeuwen, daar de stadsbranden van 1490 en 1534 de meeste huizen, op de kelders na, hebben verwoest. Het oudste huis is \"De Iseren Leeu\" aan de Visserstraat 10, uit 1490. Het bezit in het achterdeel nog restanten van het laat-15e-eeuws houtskelet. Later kreeg de kelder tongewelven. De eclectische voorgevel is uit 1884. Ook de huizen \"Warenborgh\" en \"Huis van Montes\" (Visserstraat 16-18) werden in 1490 gebouwd, en wel door de deken van het kapittel, Karolus Oudaert. De kapconstructie is nog uit die tijd, terwijl \u00e9\u00e9n der vertrekken 16e-eeuwse muurschilderingen bevat. Verdere huizen met oude bouwresten zijn \"De Dry Mooren\" aan Visserstraat 31, en Tolbrugstraat 15.\nNa 1534 werden er subsidies voor bakstenen en dakpannen verstrekt en werden de huizen in steen herbouwd. Hoewel de meeste van deze huizen in de 19e eeuw van een nieuwe voorgevel werden voorzien, zijn nog resten van deze huizen te vinden in de vorm van kelders en balklagen, zoals Vismarktstraat 18-18a. Ook huis \"Het Kleyn Beerken\" aan de Sint-Jansstraat 20 is kort na 1534 gebouwd boven een 15e-eeuwse kelder. Omstreeks 1550 werd het achterhuis gebouwd. Het pand heeft nu een 18e-eeuwse lijstgevel en werd in 1996 gerestaureerd. Ook huis \"De Dry Keerssen stamt uit de 16e eeuw. Van deze voormalige mouterij bleef de oostelijke trapgevel gespaard bij de verbouwing van 1860. Het huis \"Den Oraengienboom\", met trapgevel, aan Grote Markt 59 stamt uit 1585. In 1932 werd de gevel gerestaureerd.\nIn 1603 was er opnieuw een grote brand, nu in het Haageind. De herbouwde gevels waren in renaissancestijl. Uit 1605 stamt het huis \"De Sevensterre\" aan Haagdijk 74-76, met een trapgevel. Hiernaast ligt \"Den Wildeman\" aan Haagdijk 78, uit 1613. Dan is er \"De Cleynen Wildeman\" aan Haagdijk 82, uit 1605. Aan de Haagdijk 11 ligt \"De Roy scheir\" uit het begin van de 17de eeuw, en \"Het Zwarte Lam\" vindt men aan Haagdijk 22. Deze huizen hebben trapgevels, evenals het huis \"Prins Maurits\" aan Grote Markt 61, dat van omstreeks 1612 dateert.\nLater in de 17e eeuw werden de gevels soberder en strakker vormgegeven. Voorbeelden zijn \"Huis de Vogelstruys\" aan de Havermarkt 21 uit 1665, met een bovenlicht uit 1780, dat vanaf 1697 nog een refugehuis voor de zusters van het klooster Sint-Catharinadal is geweest. Andere voorbeelden zijn het pand Reigerstraat 32 en de trapgevel uit 1708 van huis \"Den Vergulden ABC\" aan Grote Markt 56, alsmede de lijstgevel aan Grote Markt 10.\nUit de 18e eeuw dateren tal van gevels. Het betrof hierbij vooral verbouwingen van bestaande huizen. Ook werden bestaande, smalle, panden wel samengevoegd tot een monumentaal huis. Voorbeelden hiervan zijn de \"Witte Wijngaerd\" aan de Veemarktstraat 66-66a uit 1719-1720 en \"De Vergulde Craen\" aan Veemarktstraat 23, het linkerdeel in 1728 werd gebouwd. De ingang van deze huizen is in Lodewijk XIV-stijl.\nOok de Lodewijk XVI-stijl is goed vertegenwoordigd, met huizen als \"Den Anker\" aan Haven 4, in 1789 gebouwd als brouwershuis, Haven 14 uit 1790, Haven 9, Huis \"De Olyton\" aan Boschstraat 35 uit 1791, \"In den Bonten Osch\" aan Ginnekenstraat 88, uit 1790, en Haven 20. Huizen in Empirestijl zijn Veemarktstraat 44 uit 1803, Nieuwstraat 13, Prinsenkade 9 en Ridderstraat 23.\nTal van kenmerkende woningen uit de 19e en 20e eeuw zijn eveneens aanwezig, alsmede een aantal monumentale 19e-eeuwse villa's.\nKunst en cultuur.\nFilm, theater en muziek.\nSinds november 2008 beschikt Breda over een Path\u00e9-bioscoop (met zeven zalen) in het Turfschip aan het Chass\u00e9veld in Breda Centrum. Sinds augustus 2016 is er een Kinepolis-bioscoop (met 10 zalen) op het Breepark. De stad huisvest een groot theater, het Chass\u00e9 Theater. In dit theater is ook Chass\u00e9 Cinema te vinden, een bioscoop die voornamelijk arthouse-films draait. Jaarlijks vindt het BUT Film Festival plaats, georganiseerd door IDFX. Ook vond in Breda het International Film Festival plaats.\nDe Nieuwe Veste is het centrum voor beeldende kunsten, theater, dans en muziek. Het is begin jaren 90 ontstaan uit een fusie tussen de oude muziekschool en centrum 'De Beeldenaar'. De Nieuwe Veste huist boven de hoofdvestiging van de Openbare Bibliotheek en heeft naast vele les- en praktijklokalen een eigen toneelzaal, concertzaal en opnamestudio.\nPoppodium Mezz is een muziekzaal met een totale capaciteit van 800 personen, verdeeld over twee zalen. Het hoofdpodium van Mezz is gehuisvest in een opvallend gebouw, ontworpen door Erick van Egeraat. Dit geheel met koper bedekte amorfe gebouw is feitelijk een uitbreiding van het gebouw van de officiersmess van de voormalige Chass\u00e9kazerne. Deze mess is volledig gerenoveerd en huisvest het Mezz Caf\u00e9. Het poppodium dankt haar naam aan de oude officiersmess.\nMusea.\n- Het Stedelijk Museum Breda, met een focus op lokale kunst en erfgoed\n- Het Princenhaags Museum\n- Kasteel Breda (alleen op afspraak te bezoeken via het VVV)\n- De Onze-Lieve-Vrouwekerk huisvest een locatie van het Museum Catharijneconvent;\n- Het Begijnhof heeft een eigen museum.\n- Het Bisschoppelijk Museum (opgegaan in het stedelijk museum)\n- Het Maczek Memorial Breda\n- Het Museum Oorlog en Vrede Breda\n- Bierreclame Museum\n- Het Fust, regionaal biermuseum (gesloten sinds 2004)\n- Het Heemkundig Museum Paulus van Daesdonck\n- Het Miniaturen- en Poppenhuismuseum\n- NAC Museum\n-Museum of the Image (MOTI) en het Breda Museum opgegaan in het Stedelijk Museum\nBeeldende kunst.\nElk jaar worden Open Ateliers Breda (OAB) georganiseerd waaraan ruim veertig kunstenaars deelnemen. Ook zijn er de jaarlijks terugkerende festivals zoals de cultuurnacht Breda, Graphic Matters en BredaPhoto.\nEnkele kunstinstellingen zijn:\nIn de stad zijn diverse kunstwerken te zien; zie de lijst van beelden in Breda.\nEvenementen.\nIn Breda worden elk jaar verschillende evenementen verspreid over de stad gehouden. Een aantal vindt plaats in het centrum op de Grote Markt en op andere locaties en wijken van Breda.\nHet carnaval wordt in de gehele gemeente Breda gevierd. Elke voormalige gemeente heeft haar eigen versie van dit feest. Zo heet Breda zelf Kielegat, Ulvenhout wordt het Bosuilendorp, Bavel heet Baviaonenland, Prinsenbeek heet Boemeldonck, Princenhage heet 't Aogje en Teteringen heet dan Totdenringen. De wijk Haagse Beemden heeft Giegeldonk als carnavalsnaam.\nHet Breda Jazz Festival, Breda Barst, Dancetour en Palm Parkies zijn vier jaarlijkse muziekevenementen. Enkele andere jaarlijks terugkerende evenementen in Breda zijn BredaPhoto, Outdoor Brabant, Brabantse Kastelendag, Cultuurnacht Breda, Graphic Matters, de Dag van de Bedevaart, het International Film Festival Breda en de Stripbeurs.\nVanaf 19 december 2008 tot en met 24 december 2008 stond het Glazen Huis van 3FM Serious Request op de Grote Markt. Ook in 2016 werd Serious Request in Breda georganiseerd.\nUitgaansleven.\nBreda is een bekende uitgaansstad, vooral rond de Havermarkt en de Grote Markt. Breda kent geen grote discotheken aan de rand van de stad, maar enkele, met discotheken vergelijkbare, kleine en middelgrote nachtcaf\u00e9s. In tegenstelling tot aangrenzende caf\u00e9s zijn deze horecagelegenheden overdag gesloten. Buiten de binnenstad is er onder andere horeca aan de Ginnekenmarkt in het Ginneken.\nIn het centrum is in de voormalige Kloosterkazerne aan de Claudius Prinsenlaan, later het Holland Casino Breda gevestigd. Dit casino is verhuisd vanuit zijn eerdere vestiging aan de Bijster. Naast het Holland Casino is ook het door Herman Hertzberger ontworpen Chass\u00e9 Theater gevestigd. Bioscoop Path\u00e9 Breda is gevestigd in het Turfschip op het Chass\u00e9veld.\nSport.\nDe plaatselijke voetbalclub NAC Breda komt uit in de Eredivisie en speelt zijn wedstrijden in het Rat Verlegh Stadion. De club won eenmaal het landskampioenschap en de KNVB Beker. Ook Velocitas heeft het bekertoernooi een keer gewonnen, maar de club werd in 1932 opgeheven. NAC heeft een trouwe aanhang die wekelijks op vrijdag of zaterdag het 'avondje NAC' komen bezoeken. Alleen risicowedstrijden worden meestal op zondag gespeeld. Op amateurniveau speelt onder meer VV Baronie. Deze club is meermaals kampioen geworden van de zondagamateurs en twee keer algeheel amateurkampioen. De voormalige amateurclub Velocitas won de KNVB-Beker in 1900.\nEr zijn in de stad nog veel andere sportverenigingen. A.V. Sprint is bijvoorbeeld de grootste atletiekvereniging van Nederland, is gevestigd in Breda en komt met het vrouwenteam uit in de Eredivisie. BredaGym, die haar trainingsaccommodatie onder andere in Prinsenbeek en het Noorderlicht heeft, is de enige vereniging in de regio die binnen de acrobatische gymnastiek het hoogste niveau (A lijn) aanbiedt. Ook binnen het damesturnen komen zij uit in het hoogste landelijke niveau. De Burgst is de grootste volleybalvereniging van Breda, het eerste dames- en herenteam komen uit in de 2e divisie. Bredase Hockey Vereniging Push is een bekende hockeyvereniging. Daarnaast is er ook nog BH &amp; BC Breda, die vooral bekend staat om zijn gezelligheid, maar toch ook wel op topniveau hockeyt. Heren 1 speelt in de overgangsklasse en speelde voorheen in de Hoofdklasse, ook heeft de club vaak minimaal 2 jeugdteams op Landelijk niveau. In Breda Noord is de De Bredase Rugby Club (BRC) gevestigd. Roeivereniging Breda, gelegen ten Noorden van Breda aan de rivier de Mark in Terheijden. Zwemvereniging SBC 2000 met als thuisbasis zwembad De Wisselaar in Breda Noord. In totaal telt de stad drie zwembaden. Niet ver van De Wisselaar bevindt zich het Schaats- en Racketcentrum Breda, een groot sportcomplex. Breda telt \u00e9\u00e9n basketbalvereniging, namelijk Barons. Aan de zuidkant van de gemeente Breda in Ulvenhout zijn er verschillende sport clubs zoals Voetbalvereniging UVV '40, tennisvereniging UTPV en Handboogsportvereniging Alliance 'd Amitie.\nIn Breda worden verschillende sportevenementen gehouden zoals de Bredase Singelloop, de Haagse Beemden Loop, City Golf Breda, Outdoor Brabant, Breda Future en ParaGamesBreda. De Open Bredase TurnKampioenschappen (OBTK) is een van de grootste turnwedstrijden van Nederland die reeds 20 jaar wordt georganiseerd. Ook is er elk jaar een internationaal Acrobatisch Gymnastiek evenement in Breda te vinden (BOAC). In 1966 startte de eerste editie van de wielerklassieker Amstel Gold Race in Breda. De aanloop naar de Limburgse heuvels bleek lang, door wegwerkzaamheden moesten de deelnemers zelfs 50 kilometer omrijden. In 1967 werd de start naar Helmond verplaatst.\nMogelijkheden voor buitenrecreatie zijn er onder andere bij de Galderse Meren en de Asterdplas.\nOp zondag 21 augustus 2022 was Breda start- en finishplaats van de derde etappe van de Ronde van Spanje 2022. De gemeente Breda betaalde hiervoor . De etappe werd gewonnen door de Ier Sam Bennett.\nEconomie.\nGedurende de 19e eeuw kwam de moderne industrie op. Tal van bedrijven vestigden zich in Breda, waaronder bierbrouwerijen, voedingsmiddelenindustrie, lucifersfabrieken en ijzergieterijen. Veel bedrijven die landelijke bekendheid vergaarden bestaan niet meer, zoals De Faam (1838-2014, suikerwerken, drop, pepermunt), Kwatta (1883-1977, chocoladeproducten), brouwerij Drie Hoefijzers (1853-2004, latere merknamen Skol, Breda Bier, Oranjeboom Bier), Etna (1856-1983, ijzergieterij en fabriek van fornuizen) en Loda (tot 2004, producent van onder meer Lodaline-schoonmaakmiddel). Een uitzondering is Hero (1914-heden), dat jam, vruchtendranken en andere fruitproducten produceert.\nBreda is veranderd in vooral een dienstverlenende stad waarbij van meerdere bedrijven een hoofdkantoor in Breda is te vinden. Enkele van deze ondernemingen zijn General Electric, ExxonMobil, Texaco. Daarnaast is de foodindustrie vertegenwoordigd met bedrijven als Hero, Perfetti Van Melle en Royal Cosun. Nieuwere initiatieven zijn onder andere de Triple O Campus en het stationsgebied.\nIn de gemeente Breda zijn 30 bedrijventerreinen, waaronder De Krogten, Achter Emer, Emerlaken, Steenakker, Doornbos-Oost, Moleneind, Hoogeind, Heilaar, Posthoorn en Moskes. Het hoogste kantoorgebouw in Breda is de 72 meter hoge Luchtmachttoren langs de A16 in Breda Noord-West, waar de leiding van de Koninklijke Luchtmacht is gehuisvest.\nAndere (voormalige) grote werkgevers in Breda waren:\nWinkels en markten.\nIn de binnenstad liggen de bekende winkelstraten Ginnekenstraat, Houtmarktpassage, Torenstraat, Lange Brugstraat met winkelcentrum \"'t Sas\", Korte Brugstraat, Veemarktstraat en Halstraat. In de Lange Brugstraat is tevens het overdekte winkelcentrum \"De Barones\" met enkele bekende zaken gevestigd. Net buiten het, grotendeels autovrije, centrum vindt men verder de Ginnekenweg, de Wilhelminastraat, de Haagdijk en de Boschstraat. Op donderdagavond is er in het centrum van Breda koopavond. In andere delen van de stad zoals de Haagse Beemden is dat op vrijdagavond. De eerste zondag van de maand is meestal koopzondag.\nMarkt is er op de diverse weekmarkten in Breda. De grootste is op de Grote Markt Breda in het centrum en wel op dinsdag en op vrijdagmorgen. Op zaterdagmiddag is er markt op de Nieuwe Haagdijk. Op woensdag is er een boeken- en antiekmarkt op de Grote Markt. Op dinsdagmorgen is er een speciale biologische markt op het Veemarktplein.\nOp woensdag is er nog een weekmarkt bij winkelcentrum Heksenwiel in de wijk Heksenwiel in de Haagse Beemden. Op donderdagmorgen bij winkelcentrum de Hoge Vucht in de Hoge Vucht.\nDe woonboulevard Breda bevindt zich aan de rand van Breda langs de A16 en heeft een regio-functie.\nToerisme.\nVan juli 1997 tot eind 2018 werd de campagne \"Breda, stad met karakter\" gehanteerd. Belangrijkste doel van de campagne was ondersteuning van het gemeentelijk beleid en het versterken van het besef van dingen waar Breda en de Bredanaars trots op zijn. Van wat was, wat is en wat komt.\nIn 2019 werd de nieuwe stadsslogan '\"Breda brengt het samen\"' gepresenteerd. Dit is gebaseerd op 3 verschillende pijlers, die zich uiten als volgt\nSinds begin 2008 wil Breda zich profileren met \"Welkom in Breda Nassaustad\", gebaseerd op de banden met het Koninklijk Huis.\nHet VVV Breda bestaat sinds 1908 en bevindt zich vlak bij het station Breda. In oktober 2017 is de VVV Breda omgedoopt naar Citymarketing Breda. Tevens bevindt zich een vestiging van de Breda Citymarketing op de Grote Markt, die in 2020 een 'stadsambassade' moet vormen. Er zijn verschillende stadswandelingen in Breda mogelijk.\nVerkeer en vervoer.\nBreda ligt niet ver van Belgi\u00eb dat via de grensovergang Hazeldonk snel bereikbaar is. De stad vormt een knooppunt van drie autosnelwegen. Een hoofdverkeersas vormt de autosnelweg A16 vanuit Rotterdam. Vanuit Utrecht sluit de snelweg A27 hierop aan en vanuit Tilburg voert de snelweg A58 langs Breda richting Etten-Leur, Roosendaal en verder naar Zeeland. De A59 (Zierikzee - Oss) maakt de ruit van snelwegen om de stad compleet.\nBreda heeft twee treinstations, namelijk station Breda in het centrum en station Breda-Prinsenbeek tussen de Haagse Beemden en Prinsenbeek. Tussen 2000 en 2010 is hard gewerkt aan de HSL-Zuid en de verbreding van de A16 rond Breda. De bereikbaarheid van Breda is hierdoor verbeterd. Met de intercity direct is Breda sinds 2011 via de hogesnelheidslijn verbonden met Rotterdam, Schiphol en Amsterdam in het noorden. Vanaf april 2018 is daar de directe verbinding met Antwerpen en Brussel bij gekomen. Tot de definitieve treinen beschikbaar zijn en ingezet zullen worden gebeurt dit met een maximumsnelheid van 160\u00a0km/h. Vanaf eind 2022 zal dit 200\u00a0km/h worden. De omgeving van het Centraal Station is geheel veranderd en gemoderniseerd. Het plan CrossMark Breda wordt van 2007 tot 2025 gerealiseerd. Verder bestaan er plannen voor een station Breda-Oost.\nEr is een busstation in het centraal station en in het centrum van de stad. Er is een netwerk van stadsbuslijnen, met lijnnummers tussen 1 en 9, die allemaal via station Breda naar de diverse wijken in Breda rijden. Deze bussen worden verzorgd door Arriva. Met de omliggende gemeenten en steden in de regio zijn streekbusverbindingen. Verder rijdt er een snelbus over de snelweg naar Utrecht en wordt er ander internationaal busvervoer aangeboden door Flixbus.\nEr is in de zomermaanden een voet- en fietsveer over de rivier de Mark tussen Terheijden en een verbinding in het recreatiegebied buiten de wijk de Asterd in de Haagse Beemden.\nBij Bosschenhoofd ligt het kleine Breda International Airport. De luchthaven is geopend in 1949 en wordt in beperkte mate gebruikt voor burgerluchtvaart. Vanaf het vliegveld vertrekken zakenvluchten, rondvluchten en er zijn wat lesactiviteiten.\nOnderwijs.\nBreda is vanaf circa 1970 ook meer specifiek een onderwijsstad en studentenstad geworden. In 2012 telde de stad 27.000 studenten in het middelbaar- en hoger beroepsonderwijs, zijnde het totaal aantal ingeschrevenen bij Avans Hogeschool, BUas (voorheen NHTV), de Nederlandse Defensie Academie (NLDA, voorheen KMA) en de Bredase mbo-opleidingen van het ROC West-Brabant en De Rooi Pannen (afdelingen MBO Horeca en MBO Toerisme/Recreatie). Er zijn ook veel instellingen voor voortgezet onderwijs gevestigd. De stad is door INOP (Instituut voor Nationale Onderwijs Promotie) en het bestuur van de Nationale OnderwijsWeek gekozen als Onderwijsstad van het Jaar 2012 en 2013.\nDe Openbare Bibliotheek heeft \u00e9\u00e9n hoofdvestiging in het centrum en negen nevenvestigingen.\nBreda telt achttien scholen voor voortgezet onderwijs:\nTot de scholen voor middelbaar beroepsonderwijs behoort:\nHoger onderwijs:\nEr zijn een aantal studentenverenigingen actief waaronder Virgo, C.S.V. Ichthus Breda, Scylla, CESAR, Vegetist, S.V. Maximus, ESN Breda en de grootste studentenvereniging van Breda Phileas Fogg.\nGezondheidszorg.\nHet Amphia Ziekenhuis is een streekziekenhuis voor West-Brabant. Bij zijn stichting in 2001 was Amphia \nhet grootste niet-academische ziekenhuis van Nederland. Het heeft in Breda op dit moment \u00e9\u00e9n vestiging op de locatie Molengracht. De tweede vestiging staat in Oosterhout. Eind 2019 zijn alle pati\u00ebnten uit de locatie Langedijk overgeplaatst naar locatie Molengracht. Ten zuiden van de stad is de inrichting Sensis (voorheen De Blauwe Kamer), een woon- en behandelcentrum voor visueel-verstandelijk gehandicapten.\nVoormalige ziekenhuizen zijn het R.K. Sint Ignatiusziekenhuis, het prot.chr. Diaconessenhuis en het R.K. (Sint-)Laurensziekenhuis. \nSurplus, een zorgorganisatie in Midden- en West-Brabant, heeft acht woonzorgcentra in Breda en \u00e9\u00e9n in Prinsenbeek."}
{"id": "10874", "revid": "1125181", "url": "https://nl.wikipedia.org/wiki?curid=10874", "title": "Graancirkel", "text": "Graancirkels zijn geometrische, vaak complexe vormen middels platgelegd graan of andere gewassen. De grootte kan vari\u00ebren van circa \u00e9\u00e9n meter tot enkele honderden meters in diameter. Graancirkels worden meestal in het geheim gemaakt, vaak 's nachts. De suggestie wordt vaak gewekt dat buitenaardse wezens de makers zijn, iets wat sommigen daadwerkelijk geloven, maar de waarnemingen zijn vooralsnog consistent met de verklaring dat ze van menselijke oorsprong zijn. Diverse menselijke makers hebben hun activiteiten ook publiek gemaakt.\nHet onderzoek naar graancirkels wordt cereologie genoemd; vergelijk \"cereals\", ontbijtgraan en Ceres, de godin van het graan. \nIn de twintigste eeuw zijn ook geometrische geogliefen ontstaan die over een kam geschoren werden met graancirkels. \nGeschiedenis.\nMeldingen van geheimzinnige graancirkels bestaan zeker al sinds de 17e eeuw. Een van de oudste beschrijvingen komt van een Engels vlugschrift van 22 augustus 1678 met daarop een verhaal over een boer wiens akker door de duivel was gemaaid, op een manier waarop geen mens het had kunnen doen. Op een begeleidende afbeelding is een ovaal in het graan te zien waarin een zwart duiveltje met een zicht, een soort korte zeis, aan de gang is.\nIn de jaren 1970 ontstond er een hype rond het fenomeen graancirkel. In het zuiden van Engeland werden meldingen gedaan van nachtelijke graancirkels bij oude Keltische heiligdommen, zoals Silbury Hill, de steencirkel van Avebury, Stonehenge en het Witte paard van Uffington. Spoedig doken ze ook elders in de wereld op. Inmiddels zijn er ruim 7.000 geregistreerd in meer dan 60 landen. De meeste cirkels worden nog steeds in Engeland gevonden, met name in Zuidwest-Engeland, in de buurt van Stonehenge en Avebury (Graafschap Wiltshire). Het verschijnsel viel samen met de toenemende aandacht voor het paranormale en de opkomst van de New Age-beweging. In de 21ste eeuw is er nog steeds sprake van waarnemingen wereldwijd. In de Amerikaanse staat Washington werden tussen 2008 en 2012 meermaals cirkels gevonden bij het stadje Wilbur.\nNederland.\nEen publicatie van de \"Crop Circle Group\" uit 2016 stelt dat graancirkels in de jaren 1930 en 1950 in Nederland voorkwamen. In 1986 zou er voor het eerst een krant melding van gemaakt hebben: bij de Usseler es, aan de rand van Enschede. In 1990 stelde Trouw dat er rond 1950 een cirkel waargenomen was.\nVanaf de jaren negentig verschenen er steeds meer graancirkels in Nederland. In het recordjaar 1996 werden in totaal 98 graancirkels gemeld. Hier werden de graancirkels vaak gevonden in Hoeven (bij Etten-Leur, Noord-Brabant), de woonplaats van het zelfverklaard medium Robbert van den Broeke, en in Zuid-Limburg, maar ook op andere plaatsen. Ook in Belgi\u00eb zijn graancirkels gevonden, zij het in minder grote aantallen.\nEr zijn uitgebreide verslagen en video's bekend van hoe graancirkelmakers graancirkels weten te fabriceren, vaak door henzelf gemaakt. In 2009 werd in de Wilhelminapolder ten noorden van Goes een zeer grote graancirkel door mensen gemaakt. Deze werd in 2013 door het Guinness Book of Records uitgeroepen tot grootste graancirkel ter wereld.\nFiguren.\nDe rapportages zijn in de loop van de tijd veranderd. De term wordt niet alleen gebruikt voor cirkels in graan, maar ook voor andere figuren in andere gewassen.\nVolgens de \"Crop Circle Group\" komen ze het meest voor in tarwe en gerst, maar ook in koolzaad, ma\u00efs, gras, vlas, klaprozen, komkommerkruid, spinazie, tuinbonen, wortelen en aardappelen. Op het zuidelijk halfrond werden graancirkels gemeld in tabaks- en rijstvelden. Ook doken ze op in woestijnbodems en zouden ze in sneeuw voorkomen. Deze geogliefen kregen een ontvangst vergelijkbaar met de graancirkels.\nVerder is er meestal geen sprake meer van \"cirkels\". Er komen complexe figuren voor, zoals een Sri Yantra die in augustus 1990 verscheen in Mickey Basin, de bedding van een drooggevallen meer in de Alvordwoestijn van Oregon. Deze figuur had 21 kilometer aan lijnen van tien centimeter diep en een oppervlakte van een kleine 500 m\u00b2.\nVerklaringen.\nMenselijke origine.\nVan een deel van de graancirkels is vastgesteld dat ze door mensen zijn gemaakt, om diverse redenen. Sommigen willen aantonen dat graancirkels door mensenhanden kunnen worden gemaakt. Zij behoren tot groepen die het maken van figuren in graan als hobby hebben, en zijn verantwoordelijk voor graancirkels met soms zeer ingewikkelde geometrische patronen. De meeste van deze groepen maken de cirkels met toestemming van de eigenaar van het land en laten achteraf ook weten dat zij het zijn geweest die de cirkel hebben gemaakt, vaak nadat de pers en 'deskundigen' de cirkel als 'niet-door-mensenhanden-gemaakt' hebben aangemerkt.\nDe genoemde Sri Yantra in Oregon is geclaimd door een kunstenaarsgroep uit Fairfield rond Bill Witherspoon. Volgens hem hadden ze het patroon in enkele dagen gemaakt met een cultivator, paaltjes, 21 kilometer koord, meetlint, een verrekijker en een ontwerptekening, maar dat stuitte op ongeloof. In 2019 kwam een documentaire uit over de totstandkoming, maar blijkens commentaren op YouTube blijven andere zienswijzen aantrekkelijk: \"Deze Sri Yantra werd met gebruik van spirituele energie in die woestijn gemaakt door iemand die Sri Vidya zeer toegewijd is\" en \"Het is een heilig patroon dat eigen is aan de aard van de werkelijkheid, misschien is het een natuurlijke formatie\u2026\"\nBeroemde graancirkelmakers zijn Doug Bower en Dave Chorley, die hebben aangetoond dat mensen met eenvoudige hulpmiddelen ingewikkelde patronen in graan kunnen maken. Voor dit werk ontvingen zij in 1992 de Ig Nobelprijs. Andere graancirkelmakers vinden het amusant mensen in de waan te laten dat buitenaardse wezens er verantwoordelijk voor zijn.\nNiet-menselijke origine.\nTrouw haalde in 1990 een onderzoeker aan die de oorzaak voor de cirkels zocht in aerodynamische verschijnselen die zich kunnen voordoen bij atmosferische inversie. De Brit Colin Andrews, publiceerde eind jaren 1980 met Pat Delgado het boek \"Circular Evidence: A Detailed Investigation of the Flattened Swirled Crops\". Volgens dit boek zou Delgado het fenomeen al in 1981 onder de aandacht gebracht hebben. Andrews oogstte in 1992 in Amsterdam veel succes met een urenlange lezing over graancirkels, waarin hij de cirkels in verband bracht met buitenaards leven en met schrift en symbolen van Hopi-indianen, Aboriginals en Kelten. Hij stelde dat de Verenigde Naties zich ermee bezighield en verbond die bemoeienis met de Nieuwe Wereldorde. Hij presenteerde zich als onderzoeker en stelde dat Japan, de Verenigde Staten en Australi\u00eb er onderzoek naar deden, maar dat de media de onderzoeken tegenwerkten.\nMensen die geloven dat er graancirkels bestaan die niet door mensenhanden worden gemaakt, voeren onder andere de volgende argumenten aan:\nOnderzoek naar graancirkels in Nederland.\nI.O.N..\nDe graancirkels die sinds 1986 in Nederland ontstaan zouden zijn, werden als eerste in kaart gebracht door het I.O.N. (Integraal Onderzoek Natuurfenomenen) die zijn zetel had in het Natuurmuseum te Enschede. Deze groep werd in 1993 opgericht door Rudi Klijnstra en Reindert Rooker en had sinds 1994 een graancirkel- en ufo-meldpunt. De bevindingen van het I.O.N. werden met name tijdens lezingen in het Natuurmuseum bekendgemaakt, wat landelijke bekendheid veroorzaakte. In 1996 en 1997 organiseerde het I.O.N. de eerste graancirkel-sympiosia, in Oibibio in Amsterdam. Daarnaast publiceerde het I.O.N. als eerste in Nederland de graancirkelvondsten op internet. Het hield dit 'NL Graancirkel Archief' bij tot en met 2000. Het werd gepubliceerd in het boek \"In De Ban van de Cirkel, graancirkelvondsten in de Lage Landen\" van Rudi Klijnstra (Indigo, 2000).\nDCCCS.\nEen latere organisatie voor graancirkelonderzoek was de DCCCS (Dutch Center for Crop Circles Studies) dat in 1995 werd opgericht in Amsterdam tijdens een workshop van de Engelse cereoloog Busty Taylor. De DCCCS werkte nauw samen en deed veldwerk voor BLT-resarch in de VS door onder meer monsters in graancirkels te nemen, waarna de halmen werden onderzocht.\nExpositie graancirkels en onderzoek.\nIn 2016 was in Nederland een tentoonstelling over graancirkels en het onderzoek te zien: \"Graancirkels, de onbekende feiten\". Deze reizende tentoonstelling wilde een beeld geven van het graancirkelfenomeen: de graancirkels waarvan aangetoond is dat deze door mensen zijn vervaardigd, maar ook waarvan dat niet is aangetoond.\nFilm.\nGraancirkels komen voor in de Amerikaanse sf-film \"Signs\". Een zekere Graham Hess treft ze op een dag ineens aan op z'n land waarna een angstwekkende zoektocht naar de waarheid achter deze cirkels volgt."}
{"id": "10876", "revid": "1316882", "url": "https://nl.wikipedia.org/wiki?curid=10876", "title": "Lier (Belgi\u00eb)", "text": "Lier (Frans: \"Lierre\") is een stad in de Belgische provincie Antwerpen. Lier ligt ten zuidoosten van de stad Antwerpen en bestaat uit de deelgemeenten Koningshooikt en Lier zelf.\nDe stad telt ruim 38.000 inwoners en ligt aan de samenloop van de Grote Nete en de Kleine Nete. Lier wordt \"de poort der Kempen\" genoemd en kreeg de bijnaam \"Lierke Plezierke\". Ook staat Lier bekend als de \"Netestad\". Zijn patroonheilige is Gummarus en de spotnaam voor een Lierenaar is \"schape(n)kop\".\nGeschiedenis.\nDe etymologie van de naam Lier is niet helemaal duidelijk. Meerdere verklaringen zijn terug te vinden in het Germaans, Keltisch of oud-Nederlands.\nDe geschiedenis van de Stad Lier begint wellicht bij een Frankische villa uit de Merovingische tijd, mogelijk te Emblem, in de 7e of 8e eeuw, wanneer de (later heilig verklaarde) Gummarus van Lier wordt geboren. De stadsrechten werden in het jaar 1212 verleend door hertog Hendrik I van Brabant.\nHet wapen van Lier bestaat uit twee leeuwen die een banier vasthouden.\nLier kende een grote bloei in de 14e en 15e eeuw dankzij de lakennijverheid, en het privilegie van de veemarkt. In 1496 vond het huwelijk tussen Filips de Schone en Johanna van Castili\u00eb plaats in Lier. Een Spaanse koningin die vanuit Spanje naar de Lage Nederlanden kwam om te trouwen was een ongezien evenement voor die tijd. De huwelijksplechtigheid gebeurde in de Sint-Gummaruskerk.\nEen opmerkelijk gegeven is dat in 1860 een quasivolledig skelet van een mammoet gevonden werd in Lier nabij de Dungelhoeffkazerne. Een replica in kunststof is sinds 2018 te bewonderen in Lier in het stadsmuseum.\nIn 2023 werd aan de Berlarij een houten middeleeuwse weg teruggevonden. \nGeografie.\nKernen.\nHet grondgebied van de stad Lier is onderverdeeld in vijf hoofdwijken. De wijken Leuvensepoort en Mechelpoort werden genoemd naar de vroegere stadspoorten. In het noorden ligt de wijk Lisp. De vierde wijk is het stadscentrum (binnenstad) en de vijfde is de vroegere deelgemeente Koningshooikt. In 1965 en 1990 werden in het kader van de organisatie van de Sint-Gummarusfeesten tal van kleinere wijkcomit\u00e9s opgericht. Een aantal van hen is nog actief als wijkvereniging.\nBouwwerken.\nHet belfort en het begijnhof zijn opgenomen op de Werelderfgoedlijst van de UNESCO.\nNatuur en landschap.\nLier ligt aan de westkant van de Kempen, bij de samenvloeiing van de Grote Nete en de Kleine Nete, op een hoogte van 4-12 meter.\nTot de parken en natuurgebieden behoren:\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nBestuur.\nStructuur.\nDe stad Lier maakt deel uit van het kieskanton Lier, gelegen in het provinciedistrict Lier, het kiesarrondissement Mechelen-Turnhout en ten slotte de kieskring Antwerpen.\nGeschiedenis.\nResultaten gemeenteraadsverkiezingen sinds 1976.\n&lt;br&gt;&lt;br&gt;\nGemeentelijke adviesraden.\nNaast de \u2013 in elke gemeente verplichte \u2013 Gemeentelijke Commissie Ruimtelijke Ordening en de Jeugdraad richtte de gemeenteraad ook enkele gemeentelijke adviesraden op, onder meer inzake cultuur (musea, bibliotheek, erfgoed en toerisme), diversiteit, milieu, economie, welzijn, en senioren.\nPolitie.\nDe lokale politiezone Lier (5360) is een eengemeentezone. Het hoofdcommissariaat van de politiezone is gelegen aan het Paradeplein 1, op het terrein van de voormalige Dungelhoeffkazerne, vlakbij het stadskantoor. Het vernieuwde gebouw werd op 21 april 2006 ingehuldigd.\nCultuur.\nBijnamen.\nDe veel gebruikte (en veel misbruikte) term \"Lierke Plezierke\" is afkomstig van de brochure met dezelfde naam die is uitgegeven naar aanleiding van de stoet, georganiseerd ter gelegenheid van een gouden huwelijksjubileum in 1928. De brochure is geschreven en ge\u00efllustreerd door Felix Timmermans (die een overbuur was van het echtpaar). Het stafrijm in de benaming heeft natuurlijk flink bijgedragen tot het succes ervan. Voor die gelegenheid zijn indertijd trouwens ook de reuzen gerestaureerd.\nEen andere bijnaam voor de Lierenaars is \"schapenkoppen\". De \"Chronycke van de hertoghen van Brabant\" (1685) verklaart dit locofaulisme door de beloning die de Lierenaars kozen nadat ze Karel de Stoute in 1475 hadden bijgestaan in de Beleg van Neuss: \"Die van Lier vraeghden de stapel van het vee oft Ossen, hetgene den Hertogh hun vergunde voor hun kloecke fyten, ende syde: O arme schaeps Hoofden, omdat sy niet meer en vraeghden\". Het Lierse veestapelprivilege werd in 1469 door Karel de Stoute vernieuwd. Recentere versies van de sage laten haar teruggaan tot de originele toekenning van het veestapelprivilege in 1309 onder hertog Jan II. Hij zou de Lierenaars hebben willen bedanken voor hun diensten tijdens zijn strijd tegen de Mechelaren door hen te laten kiezen tussen een veemarkt of een universiteit. Ze opteerden voor het stapelrecht op vee, waarop de hertog zuchtte: \u201cOh, die schapenkoppen\u201d. In deze versie bevat de sage al zeker geen historische kern, want de Brabantse universiteit was pas een eeuw later aan de orde. Verschillende standbeelden die refereren aan de bijnaam, schapenkoppen, zijn terug te vinden in Lier. Het bekendste is het standbeeld aan het Zimmerplein.\nDe keuze werd mogelijk meegedragen door het feit dat Lier grotendeels op moeras gebouwd is. De bouw van een grote universiteit zou dus veel tijd en geld kosten. Dit blijkt vandaag de dag nog steeds bij grote bouwwerken waarbij de funderingswerkzaamheden zeer intensief zijn.\nIn 1425 kreeg Leuven dan de eerste universiteit in de Lage Landen.\nDialect.\nHet \"Liers\" is een dialect dat een beetje afwijkt van het Antwerps.\nEnkele regels:\nLier op een postzegel.\nLier is al verscheidene keren het thema van een postzegel geweest. Hieronder volgt een overzicht met telkens het jaar van uitgifte, de reden en de Bestand:\nUitgaan.\nLier staat ook bekend om zijn uitgaansleven. Zo is er een respectabel aantal caf\u00e9s in de binnenstad, waarvan de meeste gesitueerd zijn rond het Zimmerplein (vroeger Wilsonplein) de Grote Markt en de Eikelstraat. Dit zijn voornamelijk kroegen of danscaf\u00e9s. Lier beschikte vroeger over de bekende discotheken La Rocca en Illusion, met nationale en internationale bekendheid. Voor de iets oudere Lierse bevolking was er ook De Volmolen (\"De Vosmeulen\" in de Lierse volksmond). Voor de jongeren bestaat er jeugdcentrum \"Moevement\" en \"Jeugdhuis de moeve\" dat in 2000 werd gebouwd.\nTheater.\nDe stad telt verschillende theatergroepen, zoals Lyra Toneel, Toneellabo Arlecchino, Teater Lier, Jeugd Teater Lier, De Schoolbond, Het Grote Gelijk, Thtr zkt nm vzw, Theater clan.\nAfval.\nDe afvalverwerking in de stad is sedert 2003 uitbesteed aan de intercommunale IVAREM, die ook het recyclagepark aan de Mechelsesteenweg beheert. Inwoners krijgen met de elektronische identiteitskaart een beperkt aantal gratis toegangsbeurten. Het contract met IVAREM werd eind 2020 met 18 jaar verlengd tot 2039.\nMobiliteit.\nOpenbaar vervoer.\nHet station Lier heeft een goede treinverbinding met Antwerpen: de spoorlijnen uit Hasselt/Luik, Turnhout/Herentals, Neerpelt/Mol komen samen te Lier en vervolgen hun weg naar Antwerpen (Station Antwerpen-Berchem, 12\u00a0km \u2192 IJzeren Rijn). Met Brussel is er een verbinding via Mechelen. Daarnaast waren er vroeger ook nog \"Station Lisp (Gesloten in 1940)\" en \"Station Kloosterheide (Gesloten in 1957)\"\nEr zijn ook frequente busverbindingen van De Lijn met de ruime omgeving. Knooppunten met busperrons zijn er op het Leopoldplein (station) en op de Veemarkt. Langs de Grote Markt passeren ruim 20 lijnen.\nIn Lier opereren ook enkele taxibedrijven.\nAutoverkeer.\nHet stadscentrum is ingedeeld in verschillende zones voor betalend parkeren. Twee ondergrondse parkeergarages, onder de Grote Markt en op de Dungelhoeffsite. Deelauto\u2019s van Cambio zijn sedert maart 2010 beschikbaar aan het station, en intussen op 6 andere standplaatsen in de stad. Verder staan er ook een viertal laadpalen voor elektrische auto\u2019s.\nFietsen.\nLier is een knooppunt van de fietssnelwegen F11 naar Antwerpen, F16 naar Lint, F17 naar Boom, F103 naar Herentals en F104 naar Aarschot.\nOok voor recreatief fietsen is de stad uitgebreid bedeeld met de vele fietsroutes langs de Nete en het Netekanaal. In het station, op de Veemarkt en aan het CC De Mol staan deelfietsen van Blue-bike. Het hele centrum (binnen de Vesten) is sedert november 2021 omgevormd tot een fietszone.\nScheepvaart.\nScheepvaartverkeer komt in een boog oostelijk omheen Lier op het Netekanaal.\nOnderwijs.\nHistorisch.\nIn Lier werd in 1817 de eerste normaalschool (kweekschool) van de Nederlanden opgericht door koning Willem I van Nederland. Tot 2012 was hier de lerarenopleiding van de Artesis Hogeschool Antwerpen gevestigd.\nVanaf 1955 tot en met 1991 was de Nederlandstalige cadettenschool gevestigd te Lier in de Dungelhoeffkazerne. Ter herinnering staat er nog een standbeeld van een cadet aan de vesten over de voormalige cadettenschool. Astronaut Frank De Winne studeerde hier af in 1979. Op de site van de vroegere cadettenschool is nu het huidige stadhuis gelegen en de lokale politie. De banden met het Belgisch leger zijn echter niet helemaal doorgesneden. Zo is Lier sinds 1962 peter van het Bataljon Artillerie waarvan twee kanonnen aan het stadhuis (vroegere cadettenschool) staan.\nHet huidige aanbod aan studierichtingen in het lager en secundair onderwijs is zeer groot, en rekruteert uit de wijde omgeving. Zo zijn er enkele zeldzame studiemogelijkheden, zoals een \"kunsthumaniora\" (KSO), een middelbare Steinerschool, een opleiding in gezondheids- en welzijnswetenschappen en sportonderwijs. Ook het deeltijds kunstonderwijs is goed uitgebouwd en heeft een goede reputatie.\nIn het hoger onderwijs is er een bachelor in de verpleegkunde, naast een hogere opleiding Dans, uniek in Vlaanderen. In Lier zijn volgende scholen aanwezig:\nDeeltijds kunstonderwijs.\nDe Stedelijke Academie voor Muziek, Woord en Dans (SAMWD), en de Stedelijke Academie voor Schone Kunsten (SASK) zijn instellingen van het deeltijds kunstonderwijs, toegankelijk voor kinderen vanaf 6 jaar, jongeren en volwassenen. Naast Lier (Gasthuisvest, voor muziek, woord en dans) zijn er ook vestigingsplaatsen in Berlaar (muziek), Boechout (beeld, muziek &amp; woord), Broechem (muziek, woord, dans &amp; beeld), Emblem (beeld), Lint (muziek &amp; woord), Nijlen (muziek &amp; woord), Oostmalle (muziek, woord, dans &amp; beeld), Pulle (beeld), Vremde (beeld), Westmalle (muziek &amp; beeld), Zandhoven (muziek, woord en dans), en een afdeling in Koningshooikt (Schone Kunsten).\nBekende inwoners.\nWellicht de bekendste Lierenaars zijn schrijver Felix Timmermans, schilder Isidore Opsomer, astronoom Louis Zimmer en kunstsmid Lodewijk Van Boeckel, samen aangeduid als het \"Klavertje Vier van Lier\".\nLier heeft vier inwoners tot ereburgers benoemd: Louis Zimmer, Jan Ceulemans, Felix Timmermans en Bernard Van Hool."}
{"id": "10879", "revid": "123786", "url": "https://nl.wikipedia.org/wiki?curid=10879", "title": "Leylijn", "text": "Een leylijn is een rechte lijn op het aardoppervlak die wordt getrokken door meerdere punten van geografisch belang, waarbij verwezen wordt naar een vermeend verband tussen die punten. Het gaat daarbij typisch om prehistorische locaties, archeologische vindplaatsen en oude kerken. Esoterici geloven dat leylijnen energiebanen zijn. De naam is afgeleid van lineaire groeperingen van Engelse dorpen die eindigen op -leigh of-ley. Het bestaan ervan werd voor het eerst geponeerd in 1921 door de Britse amateurarcheoloog Alfred Watkins.\nAlfred Watkins.\nOp 30 juni 1921 merkte de Britse amateurarcheoloog Alfred Watkins in Herefordshire op, dat bepaalde paden daar rechte verbindingen door het landschap leken te vormen. Toen hij dit naging op een kaart, zag hij dat verscheidene belangrijke plaatsen op \u00e9\u00e9n lijn lagen. Hij kreeg het plotselinge inzicht dat er overal lijnen door het landschap konden lopen die allerlei punten van belang verbonden: menhirs, steencirkels, dolmens, hunebedden, grafheuvels, heilige bomen, kerken, kloosters en andere bouwwerken (meestal heiligdommen). Bij zijn onderzoek naar deze lijnen kwam hij veel plaatsen tegen met het begrip 'ley' erin (op verschillende manieren gespeld), wat volgens hem \"bescherming\" of \"luwte\" betekende.\nOmdat zijn eerste waarneming voetpaden betrof, nam Watkins aan dat het om zo recht mogelijke handelsroutes uit de Britse prehistorie ging. Hij publiceerde zijn idee\u00ebn in twee boeken, \"Early British Trackways\" en \"The Old Straight Track\", die bij archeologen sceptisch werden ontvangen. Over het algemeen wordt nu aangenomen dat zijn verklaring weerlegd wordt door het feit dat in heuvellandschappen een rechte lijn zelden de beste reisroute is.\nPseudowetenschappelijke verklaringen.\nEen aantal pseudowetenschappelijke theorie\u00ebn verklaren de leylijnen uit eigenschappen van de aarde, waarbij de mens bewust of onbewust bouwt op leylijnen, of bij voorkeur op knooppunten van leylijnen. Van leylijnen wordt dan gezegd dat het magnetische banen zijn, energiebanen, of mystieke banen. Het zouden kaarsrechte banen van energie zijn, waar christenen en anderen hun heiligdommen op bouwden, met breedtes van tien centimeter tot een meter. Genoemd worden in dit verband de lijnen tussen de staande stenen van Stonehenge, de Egyptische piramiden en de Drentse hunebedden. Dat zouden knooppunten zijn.\nWetenschappelijke verklaring.\nDe meeste wetenschappers schenken weinig aandacht aan leylijnen omdat nog nimmer wetenschappelijk is aangetoond dat ze enige betekenis hebben. Rechte lijnen zijn bij elke willekeurige groep punten aan te wijzen zoals uit verschillende publicaties blijkt (zie hieronder bij externe links). Een ander punt van kritiek is het feit dat de verschillende plekken waardoor leylijnen worden getrokken vaak ontstaan zijn in verschillende perioden, die soms duizenden jaren uiteen liggen. Met natuurwetenschappelijke meetinstrumenten kunnen deze banen ook niet vastgesteld of gefalsifieerd worden.\nWichelroede.\nBeweerd wordt dat leylijnen met de wichelroede aan te tonen zijn. J\u00f6rg Purner bracht in 1982 een publicatie uit waarin hij poogde het bestaan van leylijnen aan te tonen, maar hij slaagde er niet in. In 1982 promoveerde hij als eerste radi\u00ebsthesist (wichelroedeloper) met het proefschrift \"Radi\u00e4sthetische Untersuchungen an Kirchen und Kultst\u00e4tten\" aan de Universiteit van Innsbruck, Oostenrijk, faculteit Architectuur. In 1988 verscheen van zijn hand \"Radi\u00e4sthesie - Ein Weg zum Licht?\" waarin verslag werd gedaan van de opgedane ervaringen."}
{"id": "10880", "revid": "387", "url": "https://nl.wikipedia.org/wiki?curid=10880", "title": "Leylijnen", "text": ""}
{"id": "10881", "revid": "387", "url": "https://nl.wikipedia.org/wiki?curid=10881", "title": "Leycentra", "text": ""}
{"id": "10882", "revid": "387", "url": "https://nl.wikipedia.org/wiki?curid=10882", "title": "Leycentrum", "text": ""}
{"id": "10883", "revid": "387", "url": "https://nl.wikipedia.org/wiki?curid=10883", "title": "Graancirkels", "text": ""}
{"id": "10885", "revid": "211114", "url": "https://nl.wikipedia.org/wiki?curid=10885", "title": "NAC Breda", "text": "NAC (NOAD ADVENDO Combinatie) Breda is een Nederlandse voetbalclub uit Breda die op 19 september 1912 werd opgericht. De club komt in het seizoen 2024/25 uit in de Eredivisie. De club speelt sinds 1996 in het Rat Verlegh Stadion. Het stadion biedt plaats aan 19.000 supporters.\nNaam.\nNAC is de afkorting van twee gefuseerde clubs, waarvan de namen zelf ook letterwoorden zijn: NOAD (\"Nooit Opgeven Altijd Doorzetten\") -- ADVENDO (\"Aangenaam Door Vermaak En Nuttig Door Ontspanning\") -- Combinatie (fusiejaar 1912). De plaatsnaam Breda is een veel latere toevoeging daaraan (2003).\nHistorie.\nBeginjaren.\nNAC Breda ontstond op 19 september 1912 na een fusie tussen NOAD, opgericht op 14 juli 1895, en ADVENDO, opgericht op 1 november 1904. De samenvoeging van beide clubnamen leverde de naam NAC op: NOAD ADVENDO COMBINATIE.\nHet eerste bestuur van de club bestond uit voorzitter H.J.A. Loonen, secretaris C.A. Wouterlood van Doesburg, penningmeester R. Krietemeyer en commissielid L.H. Creton. De club begon te spelen in de Tweede Klasse Zuid op het terrein van de Bond van Lichamelijke Opvoeding en speelde op 3 november 1912 haar eerste wedstrijd in eigen huis tegen EMM uit Vlissingen. Toen in 1914 de Eerste Wereldoorlog in alle hevigheid was uitgebarsten werd de club ondergebracht in de Eerste Klasse Zuid. Enige tijd later, in de zomer van 1916, verhuisde men naar een nieuw terrein: \"Het Ploegske\".\nEerste successen.\nIn 1921 werd een van de grootste prestaties uit de clubgeschiedenis behaald. Dat jaar werd NAC landskampioen van Nederland. Het werd eerst kampioen van het Zuiden en mocht daardoor deelnemen aan de landelijke kampioenscompetitie. Ondanks twee nederlagen \u2013 die werden geleden tegen Be Quick \u2013 zorgden dubbele overwinningen op zowel Ajax als Go Ahead ervoor dat NAC met een punt voorsprong op Be Quick de landstitel wist te winnen.\nNadat de club gedurende negen seizoenen zes keer kampioen van het Zuiden was geworden, \"De Gouden Jaren\" van de club, nam Antoon 'Rat' Verlegh in 1931 afscheid van de club. Na negentien seizoenen in het eerste elftal van NAC besloot hij te stoppen als voetballer. Daarna zette hij zich vrijwillig in voor de club. Niet lang daarna werd een nieuwe thuisbasis aan de Heuvelstraat in gebruik genomen. Enkele jaren later behaalden NAC I, II, III en twee jeugdelftallen het kampioenschap.\nNadat de eerste wedstrijd om de KNVB-beker op 14 maart 1915 met 3-0 werd gewonnen van Feyenoord, behaalde de club in 1930 voor het eerst de halve finale van het toernooi. Daarin werd met 5-2 van Excelsior verloren.\nEuforie en ellende.\nOp 6 oktober 1940 nam NAC het stadion aan de Beatrixstraat in gebruik. Zes jaar later werd de club voor de achtste keer kampioen van het Zuiden. In de kampioenscompetitie die daarop volgde, werd een teleurstellende vierde plaats behaald. Toen in 1954 het betaald voetbal in Nederland werd ingevoerd ging het wat voortvarender met de club. Na kampioen te zijn geworden in de Eerste Klasse A mocht met PSV, Willem II en FC Eindhoven gestreden worden om de landstitel. Ondanks een aantal goede wedstrijden van NAC wist Willem II de titel voor de neus van de Bredanaars weg te kapen. Een jaar later deed de club weer mee om het landskampioenschap. Daarin werd een gedeelde eerste plaats bereikt met Rapid JC en moest een extra wedstrijd de beslissing brengen. Rapid JC was echter veel te sterk en klopte NAC met 3-0.\nIn het seizoen 1956/57 werd de eredivisie ingevoerd. Lange tijd maakte NAC deel uit van die klasse tot het in 1983 degradeerde. Het daaropvolgende seizoen werd er meteen werd promotie afgedwongen, maar in 1984/85 moest de ploeg eens te meer een stapje terug doen. Na vele jaren met fluctuerende resultaten in de eerste divisie lukte het de ploeg in 1993 om weer te promoveren naar het hoogste niveau, na het winnen van een spannende nacompetitie.\nOp 30 maart 1996 brak er bij de wedstrijd NAC - Heerenveen een brand uit op de staantribune van de B-Side door toedoen van een vuurwerkfakkel. Pas na drie kwartier blussen kon er weer worden gespeeld. Na vele jaren van uitstel werd op 12 mei 1996 uiteindelijk afscheid genomen van het stadion aan de Beatrixstraat.\nNieuw stadion.\nOp 11 augustus 1996 nam de club een nieuw stadion in gebruik. Het Fujifilm Stadion had 29 miljoen gulden gekost, maar bood wel plaats aan 16.400 toeschouwers en beschikte over betere faciliteiten dan het voorgaande stadion. In de jaren daarop werd het stadion ook nog het MyCom Stadion genoemd, vanwege een sponsorovereenkomst. Later werd het stadion officieel vernoemd naar de meest legendarische speler in de geschiedenis van de club Antoon 'Rat' Verlegh; het Rat Verlegh Stadion.\nOndanks de inname van het nieuwe onderkomen ging het bergafwaarts met de sportieve prestaties. Het absolute dieptepunt werd in 1999 bereikt toen de club direct degradeerde naar de eerste divisie. Het seizoen daarop werd er echter hard gewerkt aan een directe terugkeer en werd middels het kampioenschap meteen weer promotie afgedwongen. Ondanks deze prestatie ging het financieel steeds slechter met NAC. Uiteindelijk besloot de gemeente Breda op 30 januari 2003 het stadion op te kopen voor ongeveer vijftien miljoen euro. De club was hiermee gered van de financi\u00eble ondergang. Sindsdien huurt NAC het stadion van de gemeente en werd de naam van de club veranderd in NAC Breda.\nKort hierna ging het financieel en sportief beter met de club. De vierde plaats in de competitie werd behaald, waardoor de club in de voorronde van de UEFA Cup 2003/04 mocht gaan spelen waarin het werd uitgeschakeld door Newcastle United. In 2008 wist de ploeg de prestatie te overtreffen door derde te worden in de competitie. Tijdens de play-offs die dat seizoen gespeeld werden, bleek de Intertoto Cup voor NAC Breda het hoogst haalbare.\nOp 16 december 2008 werd er een akkoord gesloten tussen de gemeente Breda en diverse betrokken partijen over de uitbreiding van het huidige stadion tot het Stadionkwartier. Zo zou het stadion worden uitgebreid naar 20.400 plaatsen, maar op 3 juli 2012 werd het project Stadionkwartier Breda failliet verklaard. Eerder was al HEJA Projectontwikkeling B.V., dat het Stadionkwartier had ontwikkeld, failliet verklaard.\n100 Jaar.\nOp 19 september 2012 bestond NAC Breda 100 jaar. Er verscheen een officieel jubileumboek en het hele jaar werden er festiviteiten gehouden, zoals een loterij en NAC-familiedag. Ook werd er een re\u00fcnie georganiseerd met oud-spelers en -trainers.\nHeen en weer.\nNadat de club in het seizoen 2014/15 was gedegradeerd via de play-offs, kwam het in het weer uit in de eerste divisie. Hoofdtrainer Robert Maaskant werd op 6 oktober 2015 per direct ontslagen. De club bezette op dat moment de zesde plaats in de competitie. Marinus Dijkhuizen werd aangesteld als zijn opvolger, terwijl Hans Smulders Maaskants taken als technisch directeur overnam. Het moest al enkele weken voor het einde van de competitie de titel laten aan Sparta Rotterdam, maar wist uiteindelijk de reguliere competitie af te sluiten op de derde plaats. Hierdoor kwalificeerde ze zich voor de play-offs. Het elftal versloeg FC Eindhoven, maar verloor de finale voor promotie/degradatie van streekgenoot Willem II. De club sloot in de laatste maanden van de competitie nog wel een samenwerkingsovereenkomst met de Engelse grootmacht Manchester City, waardoor NAC voor een periode van vijf jaar elk seizoen minimaal vier en maximaal zes spelers van de club tot zijn beschikking zou krijgen.\nHet seizoen dat volgde werd de club uiteindelijk vijfde in de competitie onder leiding van hoofdtrainer Stijn Vreven, die de in december ontslagen Dijkhuizen had opgevolgd. Door deze klassering mocht NAC zich wederom opmaken voor de play-offs. Na het uitschakelen van Volendam in de eerste ronde trof het N.E.C. in de finale. Beide wedstrijden werden gewonnen, thuis met 1-0 en uit met 1-4, waardoor NAC na twee seizoenen terugkeerde in de eredivisie. Cyriel Dessers die zorgde er eigenhandig voor dat de Bredanaars promoveerde en tekende na afloop van het seizoen een drie-jarig contract bij Utrecht.\nZonder de uitblinker van het voorgaande seizoen ging NAC de eredivisie in met veel spelers die voor eerste divisievoetbal waren gehaald. Dankzij de samenwerking met Manchester City kon NAC toch een eredivisiewaardig elftal opstellen met daarin jonge talenten, zoals Manu Garc\u00eda, Paolo Fernandes en Angeli\u00f1o. NAC eindigde het seizoen op de veertiende plaats en speelde zich daardoor direct veilig voor nog een seizoen in de eredivisie, mede door twee overwinningen op landskampioen Feyenoord.\nHet seizoen erop wist de club geen kwalitatief hoogwaardig elftal samen te stellen en degradeerde het vrij roemloos naar de eerste divisie. Er werden slechts 23 punten behaald. Ruud Brood werd aangesteld om de club terug naar de eredivisie te brengen, maar onder zijn leiding werden wisselvallige resultaten behaald. Zijn opvolger Peter Hyballa wist de ploeg naar de halve finale van de KNVB Beker te leiden, maar eindigde in de competitie niet hoger dan de vijfde plaats. Door het stilleggen van de competitie van de coronacrisis in Nederland en het uiteindelijke be\u00ebindigen ervan door de KNVB vond er geen promotie/degradatie plaats na afloop van dat seizoen. Onder leiding van Maurice Steijn draaide NAC het seizoen er op een gedegen seizoen in de eerste divisie, waarin de club zich weer eens plaatste voor de play-offs. Hierin trof het in de eerste ronde eredivisionist FC Emmen dat na strafschoppen werd verslagen en daardoor degradeerde. In de finale was N.E.C. te sterk voor \"De Parel van het Zuiden\", waardoor NAC nog een seizoen in de eerste divisie moest uitkomen. Na afloop van het seizoen was het onrustig binnen de club. Technisch directeur Ton Lokhoff besloot te vertrekken na een aanvaring met Steijn en enkele dagen later was het de trainer zelf die vertrok door vermeende bedreigingen van supporters. Dit leidde vervolgens ook tot een crisismaatregel bij de drie grootaandeelhouders die hun aandelen zouden gaan verkopen.\nClubcultuur.\nSupporters.\nNAC staat nationaal bekend om zijn 'Avondje NAC'. De term is in de jaren 70 ontstaan, toen NAC zijn thuiswedstrijden in de avond ging spelen. Onder aanvoering van de fanatieke supportersvakken B-Side, Vak G en VakF7 steunen de supporters het elftal uit Breda fanatiek. Een gedeelte van de supporters geeft daarnaast ook NAC Fanzine De Rat uit; een onafhankelijk en kritisch fanzine dat over NAC gaat. Gezien de vele eredivisionisten uit Brabant, zijn er geregeld derby's. De zwaarst beladen is die met Willem II, maar ook de wedstrijd tegen Feyenoord leeft onder de supporters.\nDe harde kern van NAC heeft al dertig jaar een vriendschapsband met het Belgische KSC Lokeren. Oud-trainer Stijn Vreven en ex-spelers Cyriel Dessers en Edward Linskens hebben eveneens een verleden bij die club.\nYoung Yellow Army.\nNAC Breda heeft ook een kidsclub genaamd \"Young Yellow Army\". Het is bedoeld voor kinderen en fans in de leeftijd van 0 t/m 17 jaar die lid kunnen worden. Er zijn diverse activiteiten zoals de Line-up en rustactiviteit bij een wedstrijd van NAC Breda. Ook wordt er een zaalvoetbalwedstrijd georganiseerd. De NAC Kids Tour is een rondleiding voor kinderfeestjes.\nOverzichtslijsten.\nGrootste overwinningen.\nOp 7 februari 2018 boekte NAC in de eredivisie een van zijn grootste thuisoverwinningen ooit: het hoger geplaatste Heracles werd met 6-1 verslagen. Twee seizoenen eerder, op 24 augustus 2015, boekte NAC in de Jupiler League een recordzege zonder tegendoelpunten met 7-0 thuis tegen FC Dordrecht. Een dergelijke overwinning in de competitie was sinds 1950 voor NAC maar twee keer voorgekomen. NAC maakte op 16 oktober 1993 voor het laatst in een eredivisieduel zes goals: een 6-0 thuiszege op SC Heerenveen. Dat was voor NAC in ruim veertig jaar niet meer voorgekomen. Eveneens met 6-0 had NAC op 30 september 1951 thuis, in de toenmalige Eerste klasse C, het Roosendaalse RBC verslagen. Dit waren voor NAC in de competitie nog niet de grootste overwinningen ooit: op 13 mei 1984 boekte NAC in de eerste divisie een monsterzege met dubbele cijfers thuis tegen SC Veendam, maar moest daarbij wel een tegendoelpunt toestaan: 10-1.\nGrootste nederlagen.\nOp 19 november 2017 leed NAC zijn grootste thuisnederlaag ooit, met 0-8 tegen Ajax. Voor Ajax was het de grootste uitzege in de eredivisie ooit. Bijna dertig jaar eerder, op 26 augustus 1978, had NAC thuis aan de Beatrixstraat al eens met 1-7 van Ajax verloren. De voorlaatste keer dat in de eredivisie een club met 8-0 een uitwedstrijd won was op 6 oktober 1963 (FC Volendam - Feyenoord). Overigens was de grootste uitnederlaag van NAC tegen Ajax op 25 augustus 1968 in De Meer, waar NAC met 8-1 verloor (Ajax speelde toen met Piet Keizer, Johan Cruijff en Sjaak Swart).\nDe grootste nederlaag ooit van NAC in de eredivisie was tegen Feijenoord, dat op 8 december 1963 in De Kuip met 10-0 won. Dat was geen algemeen record: de grootste nederlaag in de eredivisie ooit werd geleden door VVV-Venlo op 24 oktober 2020, Ajax won in Venlo met 13-0.\nIn het seizoen 2018-2019 is NAC gedegradeerd naar de Keuken Kampioen Divisie.\nEuropees voetbal.\nIn de clubhistorie speelde de club twaalf wedstrijden in de Europese bekertoernooien. Daarnaast kwam het drie seizoenen uit in de Intertoto.\nIn 1967 mocht de club ondanks de verloren bekerfinale tegen Ajax aan het Europa Cup II-toernooi deelnemen. Ajax werd behalve bekerwinnaar ook landskampioen en nam aan het Europa Cup I-toernooi, dus kwam de plaats in de Europa Cup II voor NAC vrij. In de eerste ronde werd het kleine Floriana FC uit Malta twee keer verslagen. In de tweede ronde was Cardiff City uit Wales de tegenstander. De thuiswedstrijd, gespeeld in het PSV-stadion te Eindhoven, eindigde in 1-1. In Wales ging NAC echter met 4-1 onderuit. Na vier wedstrijden was het eerste Europese avontuur daarmee afgelopen.\nDoor het winnen van de beker in 1973 mocht de club het seizoen daarop eens te meer meestrijden om de Europa Cup II. In de eerste ronde werd gespeeld tegen het Oost-Duitse 1.FC Magdeburg. Na een 0-0 gelijkspel in de thuiswedstrijd, die in De Kuip te Rotterdam werd gespeeld, wist de latere winnaar van de Cup in de DDR met 2-0 te winnen. De finale was ook in De Kuip, zodat de Oost-Duitsers dat seizoen twee keer in dat stadion speelden, zonder tegen Feyenoord (of Sparta, dat er ook vaak naar uitweek) te moeten voetballen. Hierna zou NAC vele jaren moeten wachten op een nieuwe kwalificatie voor een Europees toernooi.\nDoor de vierde plaats in de competitie in het seizoen 2002/2003 plaatste de club zich voor het eerst voor de UEFA Cup. In de eerste ronde was Newcastle United FC uit Engeland te sterk; het ging met 5-0 onderuit in Newcastle en thuis verloor het met 1-0.\nIn het seizoen 2009/2010 speelde NAC in de Europa League. In de tweede voorronde won het thuis met 6-0 (bijna een evenaring van het clubrecord, zie hieronder bij #Grootste overwinningen) en vervolgens uit met 2-0 van het Armeense Gandzasar Kapan. In de derde voorronde was het Poolse Polonia Warschau de tegenstander. De uitwedstrijd werd met 1-0 gewonnen, thuis werd het 3-1. In de laatste ronde voor toetreding tot de poulefase moest er gespeeld worden tegen het Spaanse Villarreal CF. De eerste wedstrijd werd thuis met 3-1 verloren, de uitwedstrijd in Spanje werd verloren met 6-1. Edwin de Graaf werd met vier doelpunten Europees clubtopscorer aller tijden voor NAC Breda.\nEuropese wedstrijden.\nUitslagen vanuit gezichtspunt NAC\nTotaal aantal punten behaald voor UEFA Co\u00ebffici\u00ebnten: 10.0\nBekende (oud-)NAC'ers.\nSpelers.\nSpelers die als voetballer bij NAC Nederlands international waren, zijn Frans Bouwmeester, Addy Brouwers, Leo Canjels, Pierre van Hooijdonk, Cor Kools, Kees Kuijs, Peter van de Merwe, Fanny Petit, Kees Rijvers, Jo Schot, Daan Schrijvers, Antoon 'Rat' Verlegh, Martien Vreijsen en Chris Walder, terwijl Jos Beenhakkers en Jelle ten Rouwelaar het tot reserve brachten. Daarnaast was er een aantal spelers die voor of na een loopbaan bij NAC international werden, zoals Orlando Engelaar, Ruud Geels, Ton Lokhoff, Piet Punt, Nico Rijnders, Demy de Zeeuw en de keepers Andries Noppert en Bart Verbruggen. Doelman Nick Olij werd in 2023 in de selectie opgenomen.\nBij een lezersenqu\u00eate van het plaatselijk dagblad BN DeStem in februari 2007 kwam Lokhoff uit de bus als \"Mister NAC\", voor Verlegh en Van Hooijdonk. Het collectieve geheugen van de supporters bleek hier wel erg kort en willekeurig, en dat gold ook voor de opzet van de lijst. Hoewel Kees Kuijs (linksback) in zijn tijd een jarenlange staat van dienst had als international, kan ook hij niet als talentrijkste en belangrijkste uit deze galerij van dertien gelden. Dat is Kees Rijvers, de linksbinnen die ook deel heeft uitgemaakt van het beroemde Gouden Binnentrio, samen met de legendarische spelers Faas Wilkes en Abe Lenstra. \nBekende buitenlandse spelers bij NAC waren onder meer: Matthew Amoah (Ghanees), Graham Arnold (Australisch), G\u00e1bor Babos (Hongaars), Nourdin Boukhari (Marokkaans-Nederlands), Cyriel Dessers (Belgisch-Nigeriaans), Nemanja Gudelj (Servisch-Nederlands) en Earnest Stewart (Amerikaans-Nederlands)."}
{"id": "10886", "revid": "210472", "url": "https://nl.wikipedia.org/wiki?curid=10886", "title": "Nac", "text": ""}
{"id": "10888", "revid": "67635300", "url": "https://nl.wikipedia.org/wiki?curid=10888", "title": "Staten-Generaal (Nederland)", "text": "De Staten-Generaal, bestaande uit de Eerste Kamer en de Tweede Kamer, vormen het parlement van Nederland en zijn het hoogste bestuursorgaan. De Staten-Generaal hebben, tezamen met de regering, de wetgevende macht in Nederland. Het is een overheidsorgaan dat zijn bevoegdheden heeft gekregen op basis van de Grondwet.\nHet parlement bestaat uit volksvertegenwoordigers, verkozen in verkiezingen met het principe van evenredige vertegenwoordiging. Het parlement heeft twee functies binnen het Nederlands stelsel: het (mede-)cre\u00ebren van wetgeving en het controleren van de regering. Nederland is een parlementaire democratie. Dat houdt onder andere in dat de regering het vertrouwen van het parlement nodig heeft om te regeren. Het parlement maakt wetten en controleert of de regering ze juist uitvoert. Als de regering dit niet doet, kan het vertrouwen worden opgezegd. Een wetsvoorstel moet door beide kamers worden goedgekeurd: eerst door de Tweede Kamer en vervolgens door de Eerste Kamer. De machten van de kamers zijn in uiterste mate niet gelijk; de Tweede Kamer heeft meer macht dan de Eerste Kamer. De Tweede Kamer heeft het recht van amendement en het recht van initiatief, de Eerste Kamer kan een wetsvoorstel enkel goed- of afkeuren.\nElk van de kamers van de Staten-Generaal heeft een zelfgekozen voorzitter. Op sommige momenten moeten beide kamers van de Staten-Generaal samenkomen in een verenigde vergadering. In dit geval is de voorzitter van de Eerste Kamer de voorzitter van de verenigde vergadering.\nGeschiedenis.\nStaten-Generaal onder het leenstelsel.\nIn de Lage Landen werd de eerste vergadering van de 'Staten-Generaal' binnen de structuur van het leenstelsel georganiseerd, in 1464 door Filips III van Bourgondi\u00eb, \"Filips de Goede\". Hij riep vertegenwoordigers van de 17 lenen onder Bourgondische heerschappij op samen te komen om onderwerpen te bespreken die alle lenen aangingen. Van 1588 tot 1795 waren de Staten-Generaal de bestuurlijke vergadering van de Republiek der zeven Verenigde Provincies, vergelijkbaar met een confederale regering. De Statenleden voerden ook het bewind over de Generaliteitslanden en hielden toezicht over de Verenigde Oost-Indische Compagnie en de West-Indische Compagnie.\nDe Besluiten van de Staten-Generaal uit de periode 1626-1630 zijn ontsloten voor onderzoek, hieruit blijkt een grote verscheidenheid aan behandelde onderwerpen. Het eerste besluit van het jaar 1626 betrof bijvoorbeeld de zorg voor de kustbewaking en de uitrusting van de schepen die met de Engelse vloot opnieuw in actie zouden komen tegen Spanje. Op 18 april behandelden zij een verzoek om terugbetaling van tijdens het beleg van Breda voorgeschoten geld, een klacht van twee Kleefse kooplieden over diefstal van negen wagens met wijn en een rapport over de bekoelde verhouding met bondgenoot Frankrijk. Op 16 november 1628 bracht schipper Salomon Willemsz. de boodschap over dat admiraal Heyn de Spaanse zilvervloot had veroverd met een buit van naar schatting 12 miljoen gulden.\nVorstendom der Verenigde Nederlanden.\nIn het Soeverein Vorstendom der Verenigde Nederlanden van 1814-1815 bestonden de Staten-Generaal der Verenigde Nederlanden uit \u00e9\u00e9n Kamer met 55 leden. Leden van de Staten-Generaal werden per provincie door de Provinciale Staten gekozen.\nSinds 1815 zijn er twee Kamers. Vanaf dat jaar had de Tweede Kamer, gekozen door de Provinciale Staten, 110 leden en stemde deze over wetsvoorstellen en mocht die ook zelf indienen. De Eerste Kamer, benoemd door de koning, had 40 - 60 leden, en mocht alleen 'ja' of 'nee' tegen wetsvoorstellen zeggen.\nVan 1840 tot 1848 had de Tweede Kamer 58 leden. De Eerste Kamer had 20 tot 30 leden.\nVanaf 1848 had de Tweede Kamer \u00e9\u00e9n lid per 45.000 inwoners, gekozen volgens het censuskiesrecht door de inwoners die voldoende belasting betaalden. De Eerste Kamer had 39 leden, gekozen door de Provinciale Staten.\nNa de grondwetswijziging van 1887 telde de Tweede Kamer 100 leden die via honderd kiesdistricten werden verkozen. Het aantal Eerste Kamerleden werd verhoogd naar 50.\nVanaf 1917, voor het eerst bij de verkiezingen van 1918, werd de Tweede Kamer volgens het algemeen mannenkiesrecht gekozen door\nVrouwen kregen passief kiesrecht. Tevens werd het districtenstelsel vervangen door een stelsel van evenredige vertegenwoordiging.\nNa een lange strijd voor vrouwenkiesrecht kregen vrouwen in 1919 het actief kiesrecht en kreeg Nederland dus algemeen kiesrecht. Vrouwen konden daar - voor wat betreft de Tweede Kamer - voor het eerst in 1922 gebruik van maken.\nVan 1940 - 1945 waren er geen functionerende Staten-Generaal. Van 1945 - 1946 was er een noodparlement.\nSinds 1956 heeft de Tweede Kamer 150 leden, de Eerste Kamer 75.\nSinds 1983 wordt de Eerste Kamer in zijn geheel tegelijk gekozen voor een zittingsperiode van vier jaar.\nBij de grondwetswijziging van 2017 werd bepaald dat de leden van de Eerste Kamer mede gekozen zullen worden door de gekozen leden van een nieuw orgaan, het Kiescollege voor de Eerste Kamer in Caribisch Nederland. Dit had voor het eerst effect bij de Eerste Kamerverkiezingen van 2019."}
{"id": "10889", "revid": "1595", "url": "https://nl.wikipedia.org/wiki?curid=10889", "title": "Staten Generaal", "text": ""}
{"id": "10891", "revid": "1061913", "url": "https://nl.wikipedia.org/wiki?curid=10891", "title": "Cardiologie", "text": "Cardiologie is het medische specialisme dat zich bezighoudt met het opsporen, diagnosticeren en behandelen van ziekten van het hart. Een cardioloog is een medisch specialist die zich heeft toegelegd op de cardiologie.\nDe cardioloog maakt hiervoor van een aantal onderzoeken gebruik, waarvan de polsslag, de systolische en diastolische bloeddruk, het ECG of 'hartfilmpje', de echografie van het hart, en de hartkatheterisatie de belangrijkste zijn. Recent is het in een aantal ziekenhuizen ook mogelijk de relatief nieuwe coronary CTA of 3-dimensionale hartscan te ondergaan. Hierbij kunnen wandonregelmatigheden in de kransslagvaten minder invasief worden beoordeeld.\nVoor de behandeling komen in aanmerking:\nAangezien ongeveer een derde van de Nederlandse bevolking uiteindelijk aan een hartprobleem overlijdt, is de cardiologie een van de grotere specialismen.\nDeelgebieden.\nBinnen de cardiologie zijn een aantal deelgebieden te onderscheiden:\nDeze deelgebieden lopen wel enigszins door elkaar heen, omdat vrijwel elke cardioloog naast een specifiek deelgebied ook algemeen cardioloog is. Zo is er slechts een heel klein aantal gespecialiseerde kindercardiologen.\nIn het bovenstaande lijstje ontbreekt de chirurgie. Dit komt doordat operaties aan het hart door iemand die gespecialiseerd is in thoraxchirurgie verricht worden. Dit is weer een apart specialisme waarvoor weer een heel andere opleiding vereist is.\nAlgemene cardiologie.\nElke cardioloog is goed in staat om vrijwel alle hartziekten te diagnosticeren en voor zover mogelijk te behandelen. De opleiding tot cardioloog is boven op de normale artsenopleiding nog een specialisatie-opleiding van nog eens 6 jaar. In die 6 jaar verkrijgt de kandidaat voldoende kennis om zelfstandig als cardioloog te kunnen functioneren.\nHet dagelijks werk van een cardioloog kan verschillen afhankelijk van het takenpakket. Het spreken met en onderzoeken van pati\u00ebnten beslaat veelal het grootste deel van het werk. Daarnaast voeren de meeste cardiologen ook diverse verrichtingen uit. \nBeeldvorming.\nVroeger was de hartkatheterisatie h\u00e9t middel om het hart nader te bestuderen, tegenwoordig zijn er veel meer mogelijkheden waarop minder omslachtig en met minder risico's de toestand van het hart kan worden onderzocht. Zo is er al langere tijd de echocardiografie, inspanningstest en de myocardscintigrafie. Nieuwer zijn de methodes om middels CT-scanning en MRI-scanning de werking en het functioneren van het hart te beoordelen.\nRitme-cardiologie.\nHartritmestoornissen vormen bij veel pati\u00ebnten een probleem. Het gebied van de ritmestoornissen staan enigszins los van problemen met bijvoorbeeld de kransslagaders, al kunnen problemen met de kransslagaders wel ritmestoornissen geven. Vroeger was het eigenlijk alleen mogelijk om medicijnen te geven en eventueel een pacemaker te plaatsen, tegenwoordig zijn ritmestoornissen in een aantal gevallen te genezen door middel van ablatietechnieken en zijn ernstige ritmestoornissen soms te behandelen met gespecialiseerde pacemakers of een ICD.\nInterventiecardiologie in Nederland.\nIn Nederland is dotterbehandeling van bloedvaten van het hart geconcentreerd in een beperkt aantal daartoe aangewezen centra. Er is gekozen voor een verwijs- en terugverwijsmodel waarbij een pati\u00ebnt na onderzoek wordt verwezen naar een centrum om daar indien nodig een interventie te ondergaan waarna de eigen cardioloog de zorg weer overneemt.\nEr zijn inmiddels veel typen interventies die door een cardioloog kunnen worden uitgevoerd, zoals:\nInformatie voor pati\u00ebnten.\nVoor pati\u00ebnten zijn inmiddels veel goede bronnen op internet beschikbaar zoals Hartwijzer of de online beschikbare brochures van de Nederlandse Hartstichting. Zie onder externe links voor de links.\nBeroepsvereniging.\nDe Nederlandse Vereniging voor Cardiologie is de beroepsvereniging die in Nederland de cardiologen vertegenwoordigt. De NVVC heeft een aantal taken waaronder het toezien op de kwaliteit van het werk van alle Nederlandse cardiologen, behartiging van de belangen van de beroepsgroep en vertegenwoordiging van de beroepsgroep binnen de maatschappij. Geregeld wordt elk ziekenhuis bezocht door een commissie die beoordeelt of de kwaliteit van de cardiologische zorg op peil is. Een dergelijk bezoek wordt een visitatie genoemd."}
{"id": "10893", "revid": "3674", "url": "https://nl.wikipedia.org/wiki?curid=10893", "title": "Heupimplantaat", "text": "Een heupimplantaat, kunstheup of endoprothese vervangt een heupgewricht. Het kan nodig zijn het natuurlijke heupgewricht te vervangen als lopen met het eigen heupgewricht te pijnlijk wordt door artrose of artritis met misvorming en pijn. Een andere reden kan zijn een breuk van de dijbeenhals, waarbij het vaak makkelijker is en sneller betere resultaten geeft de heup te vervangen dan de gebroken heup te repareren.\nTypen kunstheupen.\nEr zijn verschillende typen kunstheup. De heupkom, de heupkop of beide kunnen worden vervangen door implanteerbare materialen, meestal van roestvast staal of titanium, al dan niet gecombineerd met polyetheen (plastic van hoge dichtheid en slijtvastheid). De prothesen kunnen met polymethylmethacrylaat 'botcement' worden vastgezet in het bot, of klemvast worden bevestigd; dit geldt ook voor de heupcup, de prothese in de bekkenkom (het acetabulum). De techniek waarbij de kom in het bot wordt vast geklemd of vastgeschroefd, wordt vooral bij jongere pati\u00ebnten toegepast.\nEen kunstheup bestaat uit meerdere componenten; een steel die in het dijbeen (femur) wordt geplaatst en een kom ('cup') die in het bekken wordt geplaatst. Op de steel kan een kopje geplaatst worden door middel van een conisch toelopend eind (de nek van de prothese). Het kopje wordt op de conische connector van de steel knellend vastgetikt. De buitendoorsnede van dit kopje bedroeg vroeger 22, 26 of 28\u00a0mm. Voornamelijk omdat op deze manier het plastic van de kom minder slijt. Hoe groter de diameter van het heupkopje dat bij bewegen in het plastic van de kom moet draaien, des te meer draait het metaal in het plastic(=sliding distance) en des te groter is de slijtage.\nSlijtage-partikels van het plastic zetten een afweerreactie in gang die per pati\u00ebnt in heftigheid kan vari\u00ebren. Het lichaam reageert met osteolyse: het oplossen van bot (het afweersysteem valt de slijtage-partikels aan als zijnde verontreiniging die moet worden opgeruimd, hierbij komen stoffen vrij die de afbraak van bot versnellen). Uiteindelijk kan de prothese hierdoor zelfs losraken.\nRecente ontwikkelingen zijn gericht op het voorkomen hiervan.\nTen eerste: door het verbeteren (crosslinking) van het plastic. Voordeel: minder slijtage-partikels.\nTen tweede: door het vinden van andere contactoppervlakken. Het kopje van metaal in het kommetje van plastic, begint nu uit de gratie te raken. Een metalen kop in een metalen kom of een keramische kop in een keramische kom worden steeds meer gebruikt. Slijtage is hierbij tot een factor 200 minder, hetgeen de duurzaamheid van de prothese ten goede komt. Bovendien kunnen bij metaal-op-metaal combinatie heupkoppen geplaatst worden die qua diameter de anatomische maten benaderen.\nDe heupoperatie.\nVervanging van het heupgewricht door een heupprothese is een operatie die vaak wordt uitgevoerd. Tijdens de operatie vervangt de orthopedisch chirurg het aangetaste heupgewricht door een kunstgewricht. De chirurg kan kiezen uit verschillende benaderingen van het heupgewricht. Deze benaderingen worden bepaald door waar de chirurg de snede maakt om het heupgewricht te bereiken, bijvoorbeeld aan de zijvoorkant of aan de zijachterkant van het bovenbeen. Alleen bij de achterste benadering worden de spieren losgehaald en wordt het gewrichtskapsel geopend. De chirurg verwijdert de versleten kop en maakt het bekken (de heupkom) pasklaar. Vervolgens plaatst de chirurg een nieuwe kom van kunststof, of een combinatie van kunststof en metaal, in het bekken en een metalen pen met daarop een kop in het bovenbeen. De kop en de kom passen precies in elkaar en samen vormen ze het nieuwe heupgewricht. Wanneer alles op zijn plaats zit, worden de spieren en de operatiewond gesloten met hechtingen. Het litteken dat achterblijft van de snede is ongeveer 15 tot 20\u00a0cm lang.\nEen heupvervanging is een operatie die de kwaliteit van leven van de pati\u00ebnt belangrijk kan verbeteren. Mislukkingen zijn betrekkelijk zeldzaam, maar hebben vaak ernstige gevolgen.\nEen vervangen heup moet nog steeds met enige omzichtigheid worden behandeld, hoewel de technieken de laatste jaren steeds beter zijn geworden. Zware repeterende belastingen blijven voor een kunstheup problematisch; zo goed als een nieuwe natuurlijke heup is ook de beste kunstheup nog niet.\nProblemen die na heupoperaties kunnen voorkomen, zijn onder andere infectie (wat kan leiden tot het moeten vervangen van de prothese), los gaan zitten, en het uit de kom schieten. Zorgvuldige medewerking van de pati\u00ebnt met betrekking tot de mate van belastbaarheid tijdens de genezing en het vermijden van risicovolle handelingen die de kunstheup zouden kunnen luxeren (uit de kom laten schieten) is een belangrijke voorwaarde voor het slagen van de operatie. Met name voorover buigen met naar buiten gedraaide heup, zoals bij veters strikken, is een risicofactor voor uit de kom schieten.\nDe operatie wordt vaak aangeduid als de \"totale heup\" (total hip) operatie. Het 'totale' slaat op kop en kom die beide worden vervangen. Dit in tegenstelling tot de situatie van een breuk van de hals van het heupbot. Dan wordt vaak alleen de (afgebroken) heupkop vervangen, een zogenaamde kophalsprothese.\nLevensduur.\nDe tien-jaarsoverleving van een totaleheupimplantaat is voor pati\u00ebnten onder 50 jaar 85% en boven 75 jaar ruim 95%.\nAls de heup slijt komen er kleine deeltjes van de contactvlakken tussen kom en kop vrij. Bij de poging om deze deeltjes op te ruimen kan er botverlies optreden en de prothese los komen te zitten. Hierdoor kan pijn ontstaan. Verder kan een prothese klachten geven omdat een bacterie bij de heupprothese is gekomen. Deze infectie kan ontstaan tijdens de totale heupprothese-operatie of later via besmetting via de wond of via het bloed. Als de heupprothese los zit, is dit een reden om de heup te vervangen.\nBij een zogenaamde revisie van een heupimplantaat heeft men vaak een minder goede botkwaliteit en kwantiteit. Het plaatsen van een nieuwe prothese is daarom moeilijker en gaat gepaard met hogere complicatierisico's. Een goede methode om het verdwenen bot te herstellen is met behulp van Bone Impaction Grafting. Hierbij gebruikt men bot van de pati\u00ebnt of uit een donorbank. Na het aanslaan van de botsnippers kan met cement het botdefect opgevuld en de nieuwe heupprothese alsnog geplaatst worden.\nTechnische informatie.\nEr bestaat een onderscheid tussen gecementeerde en ongecementeerde heupimplantaten. Gecementeerde heupimplantaten worden geplaatst door een polymeer, polymethylacrylaat te gebruiken, waarvan de chemische reactie vergelijkbaar is met tweecomponentenlijm (n.b. cement is geen lijm, omdat het niet chemisch bindt met metaal en bot. Er is een mechanische vergrendeling nodig.) Deze methode werd al door Charnley (ca. 1975) gebruikt en is nog steeds de gouden standaard.\nOngecementeerde heupprothesen zijn gemaakt van titanium, een zeer inert metaal dat weinig slijt en vrijwel nooit allergie opwekt. Hierbij wordt voor de bevestiging geen cement gebruikt maar wordt de prothese zo passend mogelijk in het bot geplaatst nadat dit op maat is gebracht met frezen. Het oppervlak van een dergelijke prothese is ruw en poreus gemaakt, waardoor het bot de neiging heeft en gelegenheid krijgt zich hierop vast te zetten.\nEr zijn meer verschillen in materiaal bij gecementeerde en ongecementeerde heupimplantaten. De kom bestaat bij een gecementeerde heup uit polyethyleen en de steel en de kop uit een legering: chroom, kobalt en molybdeen, een hittevaste legering met 60% Co, die technisch de codering \"Haynes Alloy-21\" heeft. Bij een ongecementeerde heup bestaat zowel de kom als de steel uit titanium. Het contactvlak tussen kop en kom bestaat zowel bij de gecementeerde als de ongecementeerde prothesen in de meeste gevallen uit metaal of keramiek voor de kop en polyethyleen aan de komzijde. De polyethyleen-metaal combinatie blijkt superieur boven andere combinaties zoals metaal op metaal, polyethyleen op keramiek of keramiek op keramiek te zijn. De oudere kommen waren van massief nylon, de tegenwoordige hebben weer een metalen bol als slijtagebeperking met een nylon of teflon binnenvoering. Ook is tegenwoordig de bol op een tapse steel verwisselbaar. Langetermijnresultaten ontbreken vooralsnog.\nOntwikkelingen.\nMinimaal invasieve chirurgie.\nDe laatste jaren wordt steeds vaker een heupprothese geplaatst door middel van een minimaal invasieve operatietechniek. Minimaal invasieve chirurgie is een term die gebruikt wordt voor een reeks technieken bedoeld om kleinere snedes in de huid te maken en de schade aan het (spier)weefsel te beperken. Een voordeel van een heupoperatie via deze techniek is bijvoorbeeld kleinere littekens na de operatie. Het litteken na een minimaal invasieve heupoperatie is ongeveer 10\u00a0cm lang, in plaats van 15 tot 20\u00a0cm na een klassieke heupoperatie. Een ander mogelijk voordeel is een korter ziekenhuisverblijf en een sneller herstel van de operatie. De pati\u00ebnt herstelt namelijk sneller omdat er minder schade aan (spier)weefsel ontstaat tijdens de ingreep.\nComputernavigatie.\nEen van de belangrijkste aspecten bij een heupoperatie is dat de chirurg precies kan zien wat er gebeurt bij het plaatsen van de heupprothese. Kleinere snedes in de huid maken dit moeilijker. Dit kan ertoe leiden dat de heupprothese niet op de juiste manier geplaatst wordt.\nEen oplossing voor het slechter zicht tijdens de operatie is het gebruik van een computernavigatiesysteem, met dit systeem kan de chirurg bepaalde ori\u00ebntatiepunten \u201czien\u201d die hij anders niet zou kunnen zien, waardoor het mogelijk is om de heupprothese met minstens net zoveel precisie als bij de klassieke heupoperatie te plaatsen.\nResurfacing.\nEen andere recente ontwikkeling is die waarbij de kop niet verwijderd wordt, maar afgefreesd en bedekt met een metalen cup, terwijl de kom in het bekken ook een cup krijgt, vandaar de naam \"dubbelcup\".\nDeze techniek van 'resurfacing' is herontwikkeld door dr. McMinn. Het was in de afgelopen 100 jaar al vaker geprobeerd maar had nooit langdurig resultaat. Deze nieuwe generatie dubbelcups was in 2011 zo'n tien jaar te gebruik, de resultaten bleken bij evaluatie niet onverdeeld gunstig. De follow-up periode van de standaard prothesen is al veel langer. Van de ongecementeerde protheses bijvoorbeeld gaat een aantal al meer dan 20 jaar mee. Er zijn daarin wel verschillen.\nTheoretisch heeft de zogeheten resurfacingtechniek een aantal voordelen, zoals een kleinere kans op een heupluxatie door de grotere kop en minder botverlies, zodat een eventuele heroperatie makkelijker is. Ook behoud van het natuurlijke draaipunt van de heup en kleinere slijtage van metaal op metaal zijn voordelen. Nadelen zijn dat de ingreep technisch moeilijker is en dat de incisie (snede) groter moet zijn.\nDe revalidatie verloopt over het algemeen wat vlotter dan bij volledige heupprothesen. De ingreep omvat bij de 'achterste benadering' het doorsnijden van de korte exorotatoren (spieren) aan de achterkant van de heup; de musculus piriformis, de musculi gemelli en de musculus obturatorius externus, en het terughechten hiervan, en het in de lengte klieven van de musculus glutaeus maximus. De periode van hospitalisatie is vaak wat korter dan bij de conventionele heupprothese, maar dat heeft vooral te maken met het feit dat de resurfacingprothese meestal bij jongere pati\u00ebnten ingebracht wordt.\nMaatwerk.\nDe orthopeed zal een heup zoveel mogelijk volgens de bestaande stand reconstrueren. Een prothese kan meer of minder diep geplaatst worden, met meer of minder anteversie (naar voren wijzen) of retroversie (naar achter wijzen), en er zijn heupkoppen van verschillende lengten.\nOm een nog nauwkeuriger instelling en maatvoering mogelijk te maken is er een heupprotese met modulaire nek. De nek is het gedeelte tussen de heupsteel die in het bovenbeen wordt vastgezet en de heupkop. Door gedurende de operatie te kiezen voor een nekgedeelte met precies de juiste lengte en hoek is het mogelijk de te vervangen heup optimaal te reconstrueren."}
{"id": "10894", "revid": "231402", "url": "https://nl.wikipedia.org/wiki?curid=10894", "title": "Bijbelgordel", "text": "De Bijbelgordel ook wel Biblebelt of refoband, is een aanduiding voor een brede strook die door Nederland loopt van Zeeland naar Overijssel. In deze zone wonen relatief veel bevindelijk gereformeerden. Binnen de Bijbelgordel vormen bevindelijk gereformeerden in geen enkele \"gemeente\" de meerderheid, maar wel in sommige \"dorpen\" als Elspeet (gemeente Nunspeet) en Uddel (gemeente Apeldoorn).\nOok in de Verenigde Staten is een Bijbelgordel, daar \"Bible Belt\" genoemd. Ook in Noorwegen is er iets soortgelijks, bibelbeltet genaamd.\nNaamgeving.\nDe benaming Bijbelgordel is ontleend aan het Engelse \"Bible Belt\", waarmee een groot gebied in het zuidoosten van de Verenigde Staten wordt aangeduid waar de meerderheid van de bevolking orthodox protestants is. De term is in Nederland relatief recent. In 1992 was Bijbelgordel nog geen gangbaar woord. In een uitzending van het tv-programma \"Van Gewest tot Gewest\" spreekt prof. Anne van der Meijden over een lijn die aan te wijzen is, die later de bijbelgordel wordt genoemd. Het lijkt daarmee Van der Meijden geweest te zijn die de gordel heeft gedefinieerd.\nLigging.\nDe beste indicatie voor de ligging van de Bijbelgordel vormt de aanhang van de SGP zoals die blijkt uit uitslagen van verkiezingen. Ook de ChristenUnie heeft binnen de Bijbelgordel meer aanhang dan in andere streken van Nederland.\nDe Bijbelgordel loopt globaal van de Zeeuwse eilanden en het Zuid-Hollandse Goeree-Overflakkee via het rivierengebied van de provincies Zuid-Holland, Noord-Brabant, Utrecht, en Gelderland, door de Gelderse Vallei en de Veluwe naar Overijssel. Plaatsen met een groot aandeel van bevindelijk gereformeerden in de bevolking, zijn Staphorst, Genemuiden, Grafhorst, Doornspijk, Elspeet, Uddel, Barneveld, Woudenberg, Scherpenzeel (Gelderland), Ederveen, Ede, Renswoude, Veenendaal, Opheusden, Geldermalsen, Groot-Ammers, Nieuw-Lekkerland, Hardinxveld-Giessendam, Alblasserdam, Ridderkerk, Werkendam, Wijk en Aalburg, Sprang-Capelle, Ouddorp, Middelharnis, Sint-Philipsland, Scherpenisse, Stavenisse, Kruiningen, Krabbendijke, Yerseke, 's-Gravenpolder, Borssele, Tholen, Arnemuiden, Meliskerke en Aagtekerke. Enkele plaatsen die buiten de Bijbelgordel liggen, maar waar wel relatief veel bevindelijk gereformeerden wonen, zijn Rijssen, Driezum, Wouterswoude, Urk en Katwijk aan Zee.\nHet aantal bevindelijk gereformeerden kan aanzienlijk verschillen tussen plaatsen die geografisch dicht bij elkaar zijn gelegen. Zo is het Betuwse dorp Opheusden duidelijk een van de kernplaatsen in de Bijbelgordel, maar is dit met het direct ten zuiden daarvan gelegen Dodewaard veel minder het geval. Stemde bij de Tweede Kamerverkiezingen van 2010 bij het stembureau in het gemeentehuis in het centrum van Rhenen zo'n 6% van de kiezers op de SGP, in het nabijgelegen dorp Achterberg stemde zo'n 46% van de kiezers op die partij.\nOntstaan.\nDe huidige Bijbelgordel is pas in de negentiende eeuw ontstaan. In verschillende fasen werd een bevindelijk gereformeerde subcultuur opgebouwd. De kritiek van groepen binnen de Nederlandse Hervormde Kerk leidde tot het ontstaan van eigen kerkgenootschappen of \u2013 na de invoering van het kiesrecht voor alle mannelijke belijdende leden in 1867 \u2013 tot gemeenten met een bevindelijke signatuur binnen de hervormde kerk. Na de afschaffing van het districtenstelsel werd men ook politiek actief in de SGP. Vanaf ca. 1970 begon de vorming van een bevindelijk gereformeerde minizuil: de refozuil. Tegelijkertijd verdween de protestantse dominantie in het westen en noorden van Nederland als gevolg van de secularisering en kerkverlating. Hierdoor werd het bestaan van een Bijbelgordel goed zichtbaar.\nDe opvatting dat het ontstaan van deze gordel te verklaren is uit de Nadere Reformatie is geografisch gezien onjuist, aangezien leden van deze stroming vooral in de steden in het westen van Nederland te vinden waren. Een uitzondering moet mogelijk gemaakt worden voor Zeeland waar de Nadere Reformatie ook veel aanhang had. Deze provincie veranderde echter in de negentiende eeuw van een stedelijke in een plattelandsprovincie. Wel hebben de geschriften uit deze beweging nog steeds veel gezag voor de huidige bevindelijk gereformeerden. Ook de opvatting, dat het ontstaan van de Bijbelgordel kan worden verklaard door de ligging op de grens van protestants en katholiek Nederland, lijkt niet juist. Die grens bestaat namelijk al sinds 1651 en de Bijbelgordel begon pas in de negentiende eeuw vorm te krijgen.\nLevensstijl.\nDe kerk speelt een centrale rol in de gemeenschappen binnen de Bijbelgordel. De Statenvertaling uit 1637 wordt nog veel gebruikt, evenals de Psalmberijming van 1773. Veel mensen zijn principieel tegen liberale visies die elders in de Nederlandse samenleving redelijk algemeen geaccepteerd zijn zoals over euthanasie, rechten van homoseksuele mensen en abortus. De gezinnen zijn ook groter dan elders. Daarnaast maken de reformatorische gemeenschappen gebruik van eigen scholen, zorginstellingen, vakantiegroepen, etc.\nDe levensstijl van de mensen in de Bijbelgordel verschilt dus van de mensen in de meer seculiere delen van Nederland. Zo zijn er in de gemeenten in de Bijbelgordel de kleinste aantallen alleenstaande moeders. De gemeenten in deze streek kenden in 2009 bovendien een hoger aandeel geboorten bij gehuwde moeders, ongeveer 90%, ten opzichte van het landelijk gemiddelde van 60%. Ook blijken er in de gemeenten in de Bijbelgordel minder mensen akkoord te gaan met orgaandonatie dan elders in Nederland.\nVaccinatie.\nEen van de kenmerken van de Bijbelgordel is \u2013 naast het stemgedrag bij verkiezingen \u2013 een lage vaccinatiegraad (minder dan 90% gevaccineerden) omdat een deel van de bevindelijk gereformeerden gelooft dat vaccinatie een uiting is van geen vertrouwen hebben in God als behoeder voor ziekte en ander onheil. Dat heeft tot gevolg dat er geregeld in de Bijbelgordel een epidemie optreedt van een ziekte waartegen inenting wel mogelijk is. Zo was er in 1999/2000 en in juni 2013 een uitbraak van mazelen. Sommige gezinnen lieten zich tijdens de uitbraak van 2013 stiekem thuis inenten, waaraan de GGD meewerkte. In juli van datzelfde jaar was er een uitbraak van rodehond. In 2008 heerste een bofepidemie en in 1993 een epidemie van polio, een zo gevaarlijke ziekte dat alle inwoners van de Bijbelgordel werden opgeroepen om zich opnieuw te laten vaccineren. Door de hoge vaccinatiegraad onder de andere inwoners worden ook de niet inge\u00ebnte mensen in de Bijbelgordel niet snel door deze ziekten besmet.\nDe kinderziekten die in de Bijbelgordel voorkomen, met name mazelen, zijn niet meer endemisch, zoals in de periode voordat de Nederlandse kinderen werden inge\u00ebnt, maar treden op in de vorm van periodieke epidemie\u00ebn. Dit wordt veroorzaakt doordat de bevolking die zich niet laat inenten te klein is om een continue aanwezigheid van het virus in stand te houden. Op het moment dat het virus binnen deze groep verschijnt, worden alle vatbare personen in zeer korte tijd besmet, waarna de epidemie weer uitdooft. In geval van mazelen ontstaan dergelijke uitbarstingen vooral in de eigen scholen. In de endemische situatie krijgen kinderen de ziekte op ongeveer 10-jarige leeftijd. Op die leeftijd zijn mensen goed bestand tegen de ziekte. Bij de periodieke uitbraken worden echter ook jongvolwassenen besmet die de ziekte niet gehad hebben, met als gevolg dat er meer gevallen met ernstige complicaties zijn en meer ziekenhuisopnames."}
{"id": "10895", "revid": "231402", "url": "https://nl.wikipedia.org/wiki?curid=10895", "title": "1347", "text": "Het jaar 1347 is het 47e jaar in de 14e eeuw volgens de christelijke jaartelling."}
{"id": "10896", "revid": "264532", "url": "https://nl.wikipedia.org/wiki?curid=10896", "title": "Nazi", "text": "Een nazi is een aanhanger van het nationaalsocialisme. Het nationaalsocialisme is de ideologie waarop, tussen 1933 en 1945, in Duitsland een totalitaire dictatuur was gebaseerd. De grondlegger van het nationaalsocialisme was de oorspronkelijk Duits-Oostenrijkse politieke provocateur, populist en latere dictator van Duitsland Adolf Hitler, die ook aan het hoofd stond van de politieke partij waarin het nationaalsocialisme zich georganiseerd had: de Nationaalsocialistische Duitse Arbeiderspartij (NSDAP).\nOnderscheid.\nVaak worden de dictaturen van Spanje en Itali\u00eb uit dezelfde tijdsperiode, die weliswaar een samenwerkingsverband met de nazi's hadden, onterecht over \u00e9\u00e9n kam geschoren met het nationaalsocialisme en de nazi's. De overeenkomst was dat deze landen ook dictaturen waren, maar ze hadden niet de extreem racistische elementen van het nazisme. De Spaanse generaal Francisco Franco steunde op een sterk nationalistische ideologie voor zijn dictatoriale bewind over Spanje \u2013 het zogenaamde franquisme, een verbond tussen de Spaanse katholieke kerk, het leger, de conservatieve Spaanse elite en geleid door \"generalisimo\" dictator Franco \u2013 zonder dat daar een sterk nazi-racistisch element in aanwezig was. Evenmin was de Italiaanse Benito Mussolini een nazi, maar een fascist dat evenals het franquisme sterk nationalistisch gericht was. Het Italiaanse fascisme steunde evenals het Franquisme sterk op het nationalisme, maar had ook socialistische trekjes zoals corporatistische en collectivistische elementen en stond, zoals bij de nazi's, voor een sterk land met een sterke leider. Democratie werd ook hier verworpen, maar afkomst van de burgers speelde niet zoveel mee, als men maar achter de Italiaanse staat en de fascisten stond. Hitler, die in zijn beginjaren een bewonderaar van Mussolini was, heeft veel elementen van het fascisme, zoals het corporatisme, in zijn nazistische ideologie ge\u00efntegreerd. Later in de Tweede Wereldoorlog, onder invloed van Hitler, werden er wel racistische wetten in het fascistische Itali\u00eb ge\u00efntroduceerd. Mussolini werd aan het eind van de oorlog door zijn eigen fascistische partij afgezet en het Duitse nazisme stierf bij de totale nederlaag van Duitsland in mei 1945. Na de oorlog werd het Duitse nazisme en Italiaanse fascisme verboden. In Spanje echter, dat tijdens de oorlog neutraal bleef, hield het dictatoriale bewind van Francisco Franco tot in de jaren zeventig stand.\nWoordverklaring.\nHet woord 'nazi' is afkomstig van \"Nationalsozialist\", de Duitstalige term voor een aanhanger van het nationaalsocialisme. De afkorting 'nazi' is analoog aan het iets oudere 'sozi', dat in het Duitsland van het begin van de 20e eeuw de volksnaam was voor een aanhanger van het socialisme. De term 'nazisme' is van 'nazi' afgeleid en wordt tegenwoordig gebruikt als afkorting voor nationaalsocialisme. Men gebruikt het ook als pejoratief bijvoeglijk naamwoord ('dat zijn nazistische praktijken' of eerder 'dat zijn nazi-praktijken').\nEen alternatieve verklaring voor het woord is de volgende. In het Beiers dialect is \"nazi\" een verkleinwoord van \"Ignaz\", een traditionele plattelandsnaam. \"Nazis\" waren dus onbedorven Beierse boerenpummels, misschien niet al te snugger maar daadkrachtig, raszuiver en met het hart op de juiste plaats. Het zou dan verklaren dat de tegenstanders deze term voor ze gebruikten, terwijl de Duitsers zelf deze probeerden te vermijden."}
{"id": "10897", "revid": "10433", "url": "https://nl.wikipedia.org/wiki?curid=10897", "title": "Burril B. Crohn", "text": ""}
{"id": "10901", "revid": "67954434", "url": "https://nl.wikipedia.org/wiki?curid=10901", "title": "Dictatuur", "text": "Een dictatuur of alleenheerschappij is een regeringsvorm waarin alle macht (het machtsmonopolie) bij \u00e9\u00e9n persoon (een dictator) of bij een kleine groep mensen, bijvoorbeeld een politieke partij, junta of familie, berust.\nKenmerken.\nEen precieze omlijning van het begrip dictatuur is lastig te geven. Een kenmerk dat in vrijwel alle definities terugkomt, is het ondemocratische karakter van dictaturen. Gebruikelijk is dat de scheiding der machten, de scheiding van de wetgevende macht, de uitvoerende macht en de rechterlijke macht, niet of onvoldoende aanwezig is en dat de overheid of de betreffende machthebber (dictator) zelf niet (geheel) onderworpen is aan het recht. Mensenrechten hebben er vaak geen, nauwelijks of hooguit slechts propagandistische betekenis.\nIn de klassieke oudheid werd onder meer door de Griekse filosoof Aristoteles nagedacht over de diverse staatsvormen. Hij hanteerde daarbij in zijn werk \"Politika\" een classificatie die berustte op twee criteria: het aantal personen dat de hoogste staatsmacht uitoefent en het doel waarmee dat gebeurt: uit eigenbelang of om de gemeenschap te dienen. In zijn voorstelling van zaken was de monarchie een zuivere vorm van alleenheerschappij en de dictatuur een geperverteerde vorm. De Griekse term \"tyrannos\" voor alleenheerser leeft thans nog voort in de specifieke betekenis van een \"wrede\" heerser (tiran, tirannie)\nRegeringen in een dictatuur regeren veelal zonder democratisch mandaat (zonder verkiezingen) en vaak gaat hun regeringswijze ook in tegen de constitutie van het land. Er zijn dictaturen die via propaganda en populisme een brede steun onder de bevolking weten te winnen.\nDe meeste dictaturen zijn gevestigd in landen waar voorheen nooit een democratische traditie aanwezig was. Veel hedendaagse dictaturen waren voorheen absolutistische koninkrijken. Het blijkt bijzonder moeilijk te zijn om in deze landen een functionerend democratisch bestel 'van bovenaf' op te leggen zoals in Irak en Afghanistan bleek na de verdrijving van de dictaturen van Saddam Hoessein en de Taliban. Er zijn ook succesvollere machtswisselingen zoals in Japan en Duitsland, landen die voorheen een dictatuur waren, maar die sinds 1945 worden beschouwd als volwaardige democratie\u00ebn.\nIn de meeste dictaturen is sprake van systematische onderdrukking van tegenstanders van het regime en andere andersdenkenden, bijvoorbeeld door ze gevangen te nemen of zelfs te vermoorden. Een onafhankelijke rechtspraak waarop men een beroep kan doen is misschien in theorie (nog) aanwezig maar in de praktijk is ze uitgeschakeld en ondergeschikt aan de wil van de dictator. Een dictatuur wordt meestal geassocieerd met zelfverrijking en andere misstanden door de dictator en zijn getrouwen.\nVaak komen dictaturen tot stand door een militaire staatsgreep of een burgeroorlog. In sommige gevallen, zoals Adolf Hitler in nazi-Duitsland, kan een dictator via een democratisch proces aan de macht komen. Eenmaal aan de macht schakelde Hitler de democratische instituties geleidelijk uit. Het is verder niet ongebruikelijk dat dictators op papier de democratische instituties intact laten, maar deze in werkelijkheid uithollen door bijvoorbeeld verkiezingsfraude of door benoemingsprocedures zo te veranderen dat de onafhankelijke controle verdwijnt. Een derde kenmerk van de dictatuur is daarom de buitenwettelijkheid; een dictatuur is vaak niet gedefinieerd door de wet, maar bestaat slechts \"de facto\", hoewel sommige dictators na hun greep naar de macht alsnog hun positie in een wettelijk kader gieten; dit komt vooral voor bij militaire dictaturen.\nEen laatste opvallend kenmerk is dat dictaturen vaak problemen hebben met de opvolging. Daar de dictatuur in feite een irreguliere regeringsvorm is die sterk afhankelijk is van \u00e9\u00e9n persoon, zijn er maar weinig dictaturen die hun stichter lang overleven. Dictaturen waarin de opvolging is ge\u00efnstitutionaliseerd in bijvoorbeeld een eenheidspartij of waarin de dictator een familielid aanwijst als opvolger, hebben doorgaans de beste overlevingskansen. Veel dictators die hun macht lange tijd weten te handhaven geven, naast trouwe medestanders, hun eigen familieleden de meest belangrijke en lucratieve sleutelposities en bereiden een familielid, dikwijls een eigen zoon, voor op het later overnemen van de dictatuur. Zo wordt er dan een soort 'koninklijke dynastie' ge\u00efntroduceerd. Een bekend voorbeeld is Noord-Korea, waar de eerste dictator werd opgevolgd door zijn zoon en deze werd eveneens opgevolgd door zijn zoon. Overigens zijn veel oude aristocratische families in de Europese middeleeuwen ook zo begonnen, nadat een succesvolle voorouder de macht in een land kon grijpen en vasthouden.\nEtymologie en geschiedenis.\n'Dictatuur' komt van het Latijnse werkwoord \"dictare\": v\u00f3\u00f3rzeggen; dicteren; bevelen. In het oude Rome benoemde de Senaat soms in noodsituaties iemand tot \"dictator\". Een Romeinse dictator kon voor hoogstens zes maanden aanblijven. Tot zijn bevoegdheden behoorde ook het beschikken over leven en dood. Na maximaal zes maanden trad de dictator af en nam de Senaat de regeringsmacht weer in handen.\nIn de eerste eeuw voor Christus dwong Julius Caesar de Senaat hem tot 'dictator voor het leven' te benoemen. Zijn opvolger, zijn adoptiefzoon Augustus, droeg de familienaam 'Caesar' van zijn adoptievader, en werd daarmee de eerste 'keizer'. De familienaam 'Caesar' droeg Augustus vervolgens ook weer over op zijn opvolger, zijn adoptiefzoon Tiberius. \nBelangrijke aanspreektitels van de keizer waren princeps ('de eerste', waarvan 'prins') en imperator ('gebieder' = opperbevelhebber). De Romeinse keizer had absolute macht en leek hiermee op de moderne 'dictator', maar de Romeinen gebruikten deze term niet voor hun keizers.\nSoorten dictaturen.\nDe dictatuur kent verscheidene varianten. Merk op dat de volgende varianten niet exclusief zijn, en dictaturen vaak tot meerdere van de hier onder genoemde varianten gerekend kunnen worden:"}
{"id": "10902", "revid": "75723", "url": "https://nl.wikipedia.org/wiki?curid=10902", "title": "Dictator (modern)", "text": "Een dictator is de leider in een dictatuur. Hij/zij verenigt in een persoon, of in een kleine kliek om hem heen, alle macht, dus de wetgevende, besturende en rechtsprekende macht van een land.\nDefinities.\nDe term is afgeleid van de Romeinse dictator die in de tijd van de Romeinse Republiek in crisistijden, als kordaat optreden geboden was, door de senaat voor een bepaalde tijd de \"absolute macht\" kreeg overhandigd.\nDe Romeinse dictator trad weer af als de crisis voorbij was en de senaat hernam dan zijn positie weer als de wetgevende macht. Julius Caesar werd zelf, door zijn grote overwinningen, benoemd tot \"dictator 'perpetuus\"' (eeuwige dictator), dat wil zeggen dictator 'voor het leven', en was in die zin een moderne dictator evenals zijn opvolgers de Romeinse keizers. Ook de moderne dictator zal doorgaans nooit vrijwillig zijn macht opgeven. Het is als zodanig een heerser die regeert zoals een absoluut monarch, echter zonder enige dynastieke basis. Om deze reden staat de moderne dictator meer in de traditie van de tirannen uit de oudheid, dan van de Romeinse dictator.\nVolgens een nauwe definitie is een dictator iemand die volledige en onbegrensde alleenheerschappij heeft. Volgens deze definitie zijn er maar weinig echte dictators geweest, voorbeelden daarvan zijn Adolf Hitler en Jozef Stalin. Omdat er maar weinig personen zijn geweest die in hun eentje alle macht hebben gehad, wordt met dictator over het algemeen een persoon bedoeld die aan het hoofd staat van een dictatuur, ook als hij niet de enige machthebber is. Een dictatuur waarin een persoon alles voor het zeggen heeft wordt autocratie genoemd. Andere vormen van dictatuur zijn de militaire dictatuur en de eenpartijstaat. Tegenwoordig worden ook absolute monarchen wel dictators genoemd.\nVaak heeft de term dictator de bijbetekenis van een onderdrukkend persoon die genadeloos afrekent met andersdenkenden, waardoor de term een sterk negatieve lading heeft. Bijna altijd verrijkt de moderne dictator zichzelf en zijn familie en de trouwe kliek om hem heen ongelimiteerd, waarbij de rijkdommen van het land in de praktijk als persoonlijk eigendom van de dictator behandeld worden. Desalniettemin zijn er in de geschiedenis dictators geweest die wel als 'verlichte' dictators zijn beschouwd; welke dat zijn hangt sterk af van persoonlijke politieke voorkeuren.\nWel of geen dictator?\nDe scheidslijn tussen dictator en democraat is niet altijd eenvoudig te trekken, bijvoorbeeld wanneer iemand aan de macht is gekomen, of blijft, door (herhaalde) verkiezingsfraude zoals veel dictators doen om een schijn van legitimiteit op te houden. Ook is het mogelijk dat een dictator op democratische wijze aan de macht komt, zoals Adolf Hitler, maar vervolgens de democratie verandert in een dictatuur. Soms is er sprake van een collectief dat gezamenlijk de macht heeft zoals de Argentijnse junta in de jaren 1970. Meestal moet een dictator in zekere zin toch rekening houden met machtsstructuren zoals het leger of religieuze organisaties.\nDaarnaast worden dictators door hun volgelingen of ondersteuners in sommige landen niet als zodanig betiteld. Stalin, die officieel partijleider van de Communistische Partij was, is pas zo'n dertig jaar na zijn dood door Rusland 'erkend' als dictator en ook de Chinese communist 'voorzitter' Mao Zedong werd in China lang gezien als voorbeeld van een goede leider en niet als dictator. Vaak noemen dictators zich eufemistisch 'president voor het leven' zoals de Oegandese dictator Idi Amin.\nHet komt voor dat politiek leiders dictator worden genoemd terwijl zij dit strikt genomen niet zijn. Slobodan Milo\u0161evi\u0107 werd tijdens de NAVO-acties in 1999 in de westerse media consequent als dictator neergezet, terwijl hij via gewone verkiezingen was verkozen, en ook de steun van het volk (nog) had. Opmerkelijk is dat daarentegen een dictator als Robert Mugabe van Zimbabwe in de westerse pers als 'president Robert Mugabe' is betiteld. Mensen die een politiek leider dictator noemen zijn doorgaans geen voorstander van het beleid van de betreffende leider.\nPsychologisch portret van dictators.\nIn het verleden zijn door de geallieerden in de Tweede Wereldoorlog al psychologische portretten van Hitler gemaakt, in de hoop zijn beweegredenen te achterhalen en denktrant te voorspellen.\nOnderzoek naar dictators zoals de beruchte Hitler en Stalin, maar ook naar veel andere autoritaire figuren zoals bendeleiders en gewetenloze zakenlieden, heeft uitgewezen dat ze allemaal intelligent zijn (om de macht in een staat te grijpen is natuurlijk ook een zekere intelligentie nodig), maar ook meedogenloos en zich anderszins ook weinig gelegen laten liggen aan andere mensen, en bovenal een narcistische en dikwijls ook parano\u00efde persoonlijkheid hebben. Het narcisme, en de daaruit vaak voortkomende grootheidswaanzin waarbij kritiek op de dictator verboden is, bevordert dan een aangemoedigde en meestal afgedwongen persoonlijkheidscultus waarin de dictator bewierookt wordt door zijn onderdanen. De parano\u00efde aanleg bevordert de sterke achterdocht van dictators, dikwijls zich uitstrekkend tot vroegere medestanders of zelfs familieleden, en een rigide controlesysteem (geheime diensten, informantennetwerken) dat genadeloos (vermeende) tegenstanders opspoort en uitschakelt. Dikwijls, maar niet altijd, hebben ze in hun jeugd te maken met een gewelddadige en/of autoritaire gezinssituatie met een onderdrukkende vader. Deze situatie wordt door de dictator bij zijn dictatorschap ge\u00efmiteerd maar nu met hemzelf als degene die de lakens uitdeelt. De vraag of iedereen, onder de juiste omstandigheden, zich tot gewetenloze dictator kan ontwikkelen lijkt bevestigend te zijn beantwoord door het beruchte Stanford Prison Experiment uit 1971. Hierbij werd een willekeurige groep studenten van de Stanford University verdeeld in 'bewakers' en 'gevangenen'. De 'bewakers' kregen de volledige zeggenschap over de 'gevangenen'. Al na een paar dagen waren de 'bewakers' ontaard in brute sadisten die hun (intussen tot apathie vervallen) 'gevangenen' sloegen en pijnigden als ze niet precies deden wat ze bevolen werd en na een week werd het experiment dan ook gestopt."}
{"id": "10903", "revid": "1061913", "url": "https://nl.wikipedia.org/wiki?curid=10903", "title": "Gerard David", "text": "Gerard David (Oudewater ca. 1455 \u2013 Brugge, 13 augustus 1523) was een uit Holland afkomstige kunstschilder, die zich in het begin van zijn carri\u00e8re in Brugge vestigde en uitgroeide tot een van de grote meesters van de Oudnederlandse schilderkunst, beter bekend als de Vlaamse Primitieven. In zijn beginperiode in Brugge bestudeerde hij het werk van Jan van Eyck, Rogier van der Weyden en Hugo van der Goes en leunde hij sterk aan bij de stijl van Hans Memling. Hij ontleende motieven en soms composities aan deze meesters (bijvoorbeeld \"De Aanbidding der Wijzen\", Alte Pinakothek, M\u00fcnchen, naar Van der Goes). Hij wordt daarom weleens de laatste van de Vlaamse Primitieven genoemd, maar dit doet hem eigenlijk onrecht. Gerard David was de vernieuwer van zijn tijd die nieuwe thema's en nieuwe voorstellingen van bestaande thema's introduceerde v\u00f3\u00f3r zijn tijdgenoten Quinten Massijs en Joos van Cleve dat deden.\nBiografie.\nOver de jeugd en de opleiding van Gerard David is niet veel met zekerheid geweten. Hij werd geboren in Oudewater omstreeks 1455-1460. Op basis van zijn vroege werken wordt verondersteld dat hij werd opgeleid door Albert van Ouwater. Zijn vroege werken tonen ook de invloed van Geertgen tot Sint Jans in Haarlem en de ruimtelijke compositie van zijn vroege werken verwijst naar Dirk Bouts, eveneens uit Haarlem.\nGerard David werd op 14 januari 1484 te Brugge ingeschreven als meester in het gilde van de beeldenmakers en zadelmakers, waaronder ook de schilders ressorteerden. Het is best mogelijk dat hij, voor hij zich in Brugge vestigde, een tijd verbleef in het atelier van Dirk Bouts in Leuven, dat na diens dood in 1475 werd verder gezet door zijn zoons Dirk Bouts de Jongere en Albert Bouts. Zelfs indien David Dirk Bouts niet persoonlijk zou gekend hebben, was hij toch heel vertrouwd met diens werk. Kenmerken van de stijl van Bouts zijn volgens Jennifer Meagher van het Metropolitan Museum of Art terug te vinden in zijn werken tot 1500 en zelfs nog later.\nDavid was gehuwd met Cornelia Cnoop, dochter van Jacob Cnoop de Jongere, die belangrijke functies bekleedde in het gilde van de goudsmeden. Ze hadden een dochter Barbara, maar in de aktes en documenten is nog geen informatie teruggevonden over de datum van het huwelijk of de geboorte van Barbara. Wel weten we dat David het altaarstuk \"Virgo inter Virgines\" (Mus\u00e9e des Beaux Arts, Rouen), waar hijzelf en zijn echtgenote als schenkers werden geschilderd aan de rand van de compositie, schilderde omstreeks 1506.\nIn 1488 werd David door de gildeleden verkozen tot \"tweede vinder\". In 1495 en 1499 werd hij \"eerste vinder\". Na de dood van Hans Memling in 1494 werd David op 12 oktober 1501 benoemd tot deken van het gilde en was hij een van de leidende kunstenaars in Brugge, getuige daarvan zijn de verschillende opdrachten voor het schepencollege. David probeerde zich op te werken als de opvolger van Memling en het zal dus wel geen toeval geweest zijn dat hij in 1494 verhuisde naar een huis over de Vlamingbrug (nu de Sint-Jorisstraat), waar voordien Memling gevestigd was. Hij kreeg talrijke opdrachten van Italiaanse en Spaanse diplomaten, bankiers en handelaars die zich in Brugge hadden gevestigd. Een van die opdrachten was van de Genuese bankier en diplomaat Vincenzo Sauli die een polyptiek bestelde voor het hoogaltaar van de kerk van het San Gerolame della Cervaraklooster bij Genua in 1506. Voor dit werk zou David naar Genua gereisd zijn om ter plaatse na te gaan waar het werk zou geplaatst worden. Van 1507 tot 1514 was David lid van de Broederschap van Onze-Lieve-Vrouwe van den drogen boom, wat betekent dat hij was opgeklommen tot de stedelijke elite.\nNa de opstand van Brugge tegen Maximiliaan van Oostenrijk in 1488 werd de stad zwaar gestraft door de Habsburger. Het vertrek van de handelslui naar Antwerpen leidde tot de achteruitgang van Brugge en de opkomst van Antwerpen als internationaal handelscentrum. In 1515 liet Gerard David zich dan ook inschrijven in het Antwerpse Sint-Lucasgilde om ook in die handelsmetropool zijn werk te kunnen verkopen, maar hij bleef in Brugge gevestigd waar hij ook overleed. Hij werd begraven onder de toren van de Onze-Lieve-Vrouwekerk.\nDavid raakte na zijn dood snel in vergetelheid in Brugge. In 1769 werd het werk door Descamps opgemerkt bij zijn bezoek aan het Brugse stadhuis Hij schreef het werk toe aan Antoon Claiessens en het zou tot 1863 duren eer het werk door James Weale weer aan Gerard David werd toegeschreven.\nWerken.\nVroege periode.\nToen David zich in Brugge vestigde, was hij al vrijmeester; hij had met andere woorden zijn volledige opleiding doorlopen. Hij werd ongetwijfeld naar Brugge aangetrokken door de bloeiende kunstnijverheid in een van de belangrijke steden van de hertogen van Bourgondi\u00eb en de handelsmetropool die kunstenaars uit alle windstreken aantrok. David had zich naast de invloeden van zijn tijd in Haarlem, die sterk aanwezig zijn, ook de stijl en technieken van Dirk Bouts eigen gemaakt. In zijn vroege werken zijn dikwijls verwijzingen terug te vinden naar bekende miniaturen zoals een aantal figuren in de \"Kruisiging\" van de Thyssen Bornemisza Collectie die sterk doen denken aan figuren op een miniatuur met de kruisiging in de \"Getijden van Catharina van Kleef\".\nEenmaal in Brugge bestudeerde hij het werk van Hans Memling, toen de toonaangevende schilder in Brugge en van de andere Vlaamse Primitieven, maar zelfs daarvoor waren er al referenties naar werken van de gebroeders Van Eyck en Hugo van der Goes.\n\"Nativiteit\" voor 1480.\nEen van de vroege werken toegeschreven aan David is een paneeltje met de voorstelling van de geboorte van Christus dat bewaard wordt in het Metropolitan Museum of Art in New York en deel uitmaakt van de Friedsam Collection. Het werk, geschilderd in olieverf, dateert van voor 1480, dus voor Gerard David zich in Brugge had gevestigd. Het bestaat uit slechts \u00e9\u00e9n paneeltje van 47\u00a0op\u00a034\u00a0cm dat de geboorte van Christus en de aanbidding van de herders voorstelt. De na\u00efeve personages en de poppen-hoofden van Maria en de engelen doen denken aan de Noord-Nederlandse voorbeelden die Gerard moet gekend hebben tijdens zijn opleiding, maar de compositie met de mooie landschappen en de eenvoudige architectuur, die schatplichtig is aan het werk van Dirk Bouts, doen al aan zijn later werk denken. Een kopie van dit werk is terug te vinden in een miniatuur met het kerstgebeuren in het Breviarium van Isabella van Castili\u00eb op f29r waarvan wordt aangenomen dat ze ook door David werd geschilderd in de jaren 1480.\n\"Triptiek met Johannes en Franciscus\".\nVan de periode omstreeks zijn vestiging in Brugge kennen we twee panelen van een triptiek die Johannes de Doper en Franciscus die de Stigmata ontvangt voorstellen. Ze maken eveneens deel uit van de hoger genoemde Friedsam Collection. De combinatie van deze twee heiligen was vrij uitzonderlijk voor Vlaanderen. Deze paneeltjes (ca. 45\u00a0x\u00a015\u00a0cm) tonen duidelijk de invloed van het \"Lam Gods\" van de gebroeders Van Eyck. De figuren zijn gracieuzer geworden en het gelaat wordt veel beter uitgewerkt. Het landschap is aangepast aan de heilige, met Sint-Jan in de wildernis en Sint-Franciscus in een Italiaans heuvellandschap, met zijn abdij op de achtergrond.\n\"Kruisiging\".\nIn de \"Kruisiging\", bewaard in het Rogers Fund van het Metropolitan Museum of Art is deze stijlevolutie nog beter te herkennen. De jonge David is hier duidelijk be\u00efnvloed door Hans Memling in de personages, maar wat het landschap betreft neemt hij met zijn naturalistische voorstelling reeds duidelijk afstand van zijn voorbeeld.\nMature periode.\nIn het laatste decennium van de 15e eeuw en het begin van de 16e kreeg David de eerste grote opdrachten waaronder: \"Het Oordeel van Cambyses\", 1498, Groeningemuseum, Brugge), \"Bruiloft te Kana\", ca. 1503, Mus\u00e9e du Louvre, Parijs en de \"Virgo inter virgines\", 1509, Mus\u00e9e des Beaux-Arts, Rouen. David probeerde de plaats die opengevallen was door het overlijden van Hans Memling in te nemen en de leidende schilder van Brugge te worden. Zijn kunst is ge\u00ebvolueerd van het Noord-Nederlandse idioom en heeft duidelijk aansluiting gevonden bij de Vlaamse Primitieven, hoewel hij duidelijk zijn eigen weg ging. Het palet van David is duidelijk gewijzigd, het is ge\u00ebvolueerd naar meer harmonische tinten in verzadigde kleuren in tegenstelling tot de zeer heldere kleuren uit zijn beginperiode. Ook de tekenstijl was duidelijk gewijzigd, de lijnen worden vloeiender en eleganter, de figuren minder houterig.\n\"Het Oordeel van Cambyses\".\nDavid kreeg van de stad Brugge de opdracht voor het tweeluik \"Het Oordeel van Cambyses\", dat zich nu bevindt in het Groeningemuseum in Brugge. Soms wordt beweerd dat dit werk moest dienen om de bestraffing van corrupte schepenen van de stad Brugge te illustreren. Dit verhaal steunt op een thesis van Weale, de man die David uit de vergeethoek haalde onder meer door zijn studie van de Brugse archieven. Maar dit verhaal is vrij onwaarschijnlijk omdat hetzelfde thema werd geschilderd door Rogier van der Weyden voor het Brusselse stadhuis en door Dirk Bouts voor het Leuvense. Trouwens, toen het paneel besteld werd waren de in 1488 uit hun ambt gezette schepenen al lang in eer hersteld en terug aan de macht. Het is dus weinig waarschijnlijk dat ze een werk zouden besteld hebben voor de schepenzaal, waarin hun houding werd gelaakt. De bestraffing van Sisamnes door Cambyses was op het einde van de 15e eeuw vrij bekend en wordt in de 16e eeuw een populair thema. Na de reiniging en restauratie van het werk in 1979 toonde het paneel terug het levendige oorspronkelijke maar wat koele coloriet dat typisch is voor Gerard David in zijn vroegere werken. Op de achtergrond van het werk ziet men putti die bloemenslingers dragen en twee medaillons die beroemde camee\u00ebn van de Medici afbeelden. Dit deed Weale ertoe besluiten dat David in Florence was geweest wat achteraf niet correct bleek te zijn. David heeft zich waarschijnlijk gebaseerd op bronzen kopie\u00ebn van de camee\u00ebn die in zijn tijd hier beschikbaar waren. Het toont wel dat David de Italiaanse kunst kende.\n\"Altaarstuk van Sint-Jan de Doper\".\nDit werk was een bestelling daterend van 1502 van Jan des Trompes en werd door zijn erfgenamen in 1520 geschonken aan de Broederschap van de be\u00ebdigde klerken van de vierschaar voor het altaar van hun kapel op de Burg in de Sint-Basiliuskerk, beter gekend als de Heilige Bloedkapel. Het wordt nu bewaard in het Groeningemuseum in Brugge. Het middenpaneel toont de doop van Christus in de Jordaan volgens de klassieke Vlaamse iconografie, met links en rechts in de achtergrond taferelen uit het leven van Sint-Jan. Op het linkerpaneel ziet men de schenker, Jan des Trompes, geknield met achter hem zijn patroonheilige Johannes de Evangelist. Naast Jan des Trompes zien we zijn zoon Filips. Op het rechterluik is Isabella van der Meersch, de eerste vrouw van Jan des Trompes en de moeder van Filips afgebeeld met haar dochters Adewijc, Anna, Joanna en Agnes. Achter Isabella (Elisabeth) zien we haar patrones Elisabeth van Th\u00fcringen. De tweede echtgenote van Jan des Trompes, Magdalena Cordier werd geschilderd op de buitenzijde van het rechter paneel samen met haar patroonheilige Maria Magdalena. Op de buitenzijde van de linkervleugel staat een tronende Madonna met Kind.\nOpmerkelijk aan dit schilderij is het mooie landschap dat doorloopt over de drie panelen. Het bergachtige beboste landschap is zeer gedetailleerd uitgewerkt, op de oevers van de rivier, maar ook verderop in het landschap kan men een ganse reeks afgebeelde planten zonder moeite identificeren. Veel van deze planten, die vaak niet naast elkaar groeien en gelijktijdig bloeien zoals hier op het schilderij, werden afgebeeld omdat het planten zijn waaraan een medicinale zuiverende werking werd toegeschreven en die dus symbool staan voor de zuivering door het doopsel.\n\"Geboorte van Christus met de schenkers\".\nEen van de mooiste voorbeelden van de weergave van het landschap perfect ge\u00efntegreerd met het thema van het werk is de triptiek van de \"Geboorte van Christus met de schenkers en de heilige Hi\u00ebronymus en Leonardus\" in de Jules Bache Collection van het Metropolitan Museum of Art. De landschappen op de buitenzijde van de zijpanelen van dit werk dat ontstond tussen 1510 en 1515 bevinden zich als \"Twee landschappen\" in het Mauritshuis in Den Haag. Hierop schilderde David een woudsc\u00e8ne zonder menselijke aanwezigheid in het landschap, wat een radicale innovatie was voor die tijd.\n\"Bruiloft te Kana\".\nDit werk werd waarschijnlijk begonnen tussen 1500 en 1503 hoewel de datum nog steeds ter discussie staat. Het wordt toegeschreven aan David maar de kunsthistorici zijn van mening dat een assistent van David meewerkte aan het paneel. Het schilderij wordt momenteel bewaard in het Louvre in Parijs. Naast de datum van ontstaan is er ook discussie over de opdrachtgever. Sommigen denken aan Jan van der Straeten, anderen denken aan Jan van Sedano. Die laatste toewijzing wordt door het Louvre overgenomen bij de beschrijving van het werk. Dit werk toont de evolutie van de voorstelling van religieuze taferelen in het werk van David. Het is uiteraard een religieus werk, maar het zou even goed een voorstelling van een burgerlijk huwelijksfeest kunnen zijn, een soort groepsportret van de deelnemers ware het niet voor de vrome schenkers die links en rechts geknield zijn weergegeven.\nWerken voor de export.\nDe vreemde handelaars en diplomaten die zich in Brugge hadden gevestigd vanaf het begin van de 13e eeuw vormden een vermogend en kunstminnend publiek en bijgevolg een ideale klantenbasis voor kunstenaars. Ze kochten schilderwerken voor de versiering van hun woningen maar ook voor de kapellen in de kerken in Brugge of in hun land van herkomst. Reeds vanaf de jaren 1430 waren werken van Jan van Eyck en Petrus Christus begeerde items aan de hoven van Ferrara en van Napels en in Genua.\nOok David was bekend in deze kringen en kreeg ettelijk bestellingen van deze rijke buitenlanders, zowel voor gebruik in Brugge als voor de export. Bij deze werken kan men dikwijls vaststellen dat David concessies moet doen aan de opdrachtgever wat stijl en uitvoering betreft. Van Eyck en Memling waren de beroemde en geliefde kunstenaars en klanten wilden dan ook werk in hun stijl, zo ging bijvoorbeeld 20% van het gekende werk van Memling naar Italiaanse bankiers en diplomaten, voornamelijk naar huizen gevestigd in Florence. Reminiscenties aan zijn beroemde voorgangers waren dus voor David waardevolle verkoopargumenten.\n\"Sedanotriptiek\".\nEen werk dat dit duidelijk illustreert en tevens aantoont dat David de kunst van Memling en Jan van Eyck goed kende is de \"Sedanotriptiek\", Louvre, Parijs, die hij ca. 1495 maakte in opdracht van Jan van Sedano, een Castiliaanse handelaar. Het paneel is duidelijk gebaseerd op de composities en technieken van Memling en de Adam en Eva op de buitenkant van de zijpanelen zijn duidelijk ge\u00efnspireerd op de figuren op het \"Lam Gods\" van de Gebroeders van Eyck. Het Johannesretabel van Memling, waarop Gerard David zich naar alle waarschijnlijkheid baseerde, bevindt zich in het Kunsthistorisches Museum in Wenen, er waren trouwens schilderijen van Memling in omloop met dezelfde thematiek. Er zijn enkele kleine verschillen in de compositie, de schenker bevindt zich bij Memling op het middenpaneel en op de zijpanelen vindt men afbeeldingen van Johannes de Doper en van Johannes de Evangelist terwijl bij David op de zijpanelen de schenker Jan van Sedano en zijn vrouw Marie worden afgebeeld weliswaar met dezelfde heiligen. Ook bij Memling staan op de buitenkant van de zijpanelen Adam en Eva afgebeeld. Hoewel David de algemene iconografie overnam van Memling zijn de afbeeldingen van Adam en Eva duidelijk Eyckiaans. Het tafereel op het middenpaneel doet ook denken aan Van Eyck, namelijk aan zijn Madonna met heiligen en kanunnik Van der Paele, dat in die tijd waarschijnlijk was opgehangen in de Sint-Pieter-en-Pauluskapel van de Sint-Donaaskerk ter gedachtenis van de kanunnik. De Maagd en het Kind zijn gekopieerd van het werk van David en duidelijk verschillend van de \u201czoetere\u201d madonna\u2019s van Memling. Het is uiteraard best mogelijk dat Sedano dit uitdrukkelijk besteld had hoewel hier geen documentair bewijs voor is.\n\"Cervararetabel\".\nDit altaarstuk werd gemaakt in opdracht van Vincenzo Sauli voor het benedictijner klooster van San Gerolamo della Cervara gelegen tussen Santa Margherita Ligure en Portofino. Volgens een originele inscriptie op de schilderijlijst, die nu verdwenen is, werd de opdracht voor het werk gegeven op 7 september 1506. De polyptiek of delen ervan werd in de loop van zijn geschiedenis aan allerhande kunstenaars toegeschreven. Het is weerom Weale die in 1895 de gelijkaardigheid vaststelt van de afbeelding van de Maagd en het Kind met een gekend werk van David: \"De Maagd tussen de Maagden\". Andere kunsthistorici volgden snel en tegenwoordig is de toeschrijving unaniem. Het werk werd ontmanteld, waarschijnlijk bij de opheffing van het klooster in 1799. Het grootst aantal panelen bevindt zich in het \"Palazzo Bianco\" in Genua, twee panelen met een annunciatie in het Metropolitan Museum in New York en een klein halfrond paneel in het Louvre in Parijs. Het altaarstuk was als het ware samengesteld uit twee triptieken met boven het hoogste middenpaneel een halve tondo. De onderste triptiek toonde op het middenpaneel de Heilige Maagd met Kind aan wie de kerk was toegewijd, links de heilige Hi\u00ebronymus, de patroonheilige van het klooster, voorgesteld als bisschop en rechts de heilige Benedictus, de stichter van de orde. De bovenste triptiek toonde een kruisiging met Johannes en Maria en links en rechts daarvan een annunciatiesc\u00e8ne. Het geheel werd bekroond met een halve tondo met God de Vader die, geflankeerd door twee engelen, een zegenend gebaar maakt. Ainsworth is van oordeel dat David het grootste gedeelte van het werk zelf ontwierp en uitvoerde en dat de inbreng van zijn atelier minimaal was. In het werk zijn zowel Eyckiaanse invloeden als Italiaanse modellen terug te vinden. De annunciatie bijvoorbeeld heeft een typisch Vlaams ontwerp maar de engel Gabri\u00ebl is gemodelleerd naar een Gabri\u00ebl op een fresco van Vincenzo Foppa in de Portinari kapel van de San\u2019Eustorgio in Milaan. Ook de monumentale getroonde Maria met Kind, het optisch centrum van het altaarstuk is sterk be\u00efnvloed door de Italiaanse renaissancekunst.\nHet \"Cervararetabel\" toont duidelijk dat de maker ervan, Gerard David, de Italiaanse kunst van zijn tijd kende. Als men ervan uitgaat dat het werk in Brugge geschilderd werd, zoals blijkt uit het gebruik van eiken panelen en van kalk als onderlaag, lijkt het vrij aannemelijk dat David tussen 1503 en 1506 een reis naar Itali\u00eb maakte om ter plaatse het altaar te bekijken waarvoor hij de prestigieuze bestelling gekregen had en zich te vergewissen van de plaatselijke stijl. Na 1506 is een aantal nieuwe italianiserende elementen in Davids kunst te herkennen en het zou kunnen dat hij zijn kennis van de Italiaanse schilderkunst kon verdiepen tijdens een tweede reis in 1506 bij de levering en de plaatsing van zijn werk. De subtiele integratie van de Italiaanse stijl en techniek in zijn eigen werk maakt van David een voorloper van de Vlaamse schilders van de 16e eeuw zoals Quinten Massijs (I) en Joos van Cleve.\nWerken voor de vrije markt.\nIn onze huidige opvatting over kunst is 'kopie' een lelijk woord, kunst moet origineel zijn en als men vandaag de vele kopie\u00ebn uit de late middeleeuwen en de vroege renaissance catalogeert worden kopie\u00ebn nog dikwijls als minderwaardige werken beschouwd. De late middeleeuwer stond hier nochtans heel anders tegenover, voor David was kopi\u00ebren een vrij normale zaak, sommige van zijn klanten bestelden kopie\u00ebn, maar daarnaast was kopi\u00ebren een methode om de productiviteit van het atelier te verhogen en werken te cre\u00ebren voor de verkoop op de vrije markt. Tegen het begin van de 16e eeuw werden steeds minder werken gemaakt in opdracht en groeide het aantal werken die zonder bestelling over een aantal populaire thema\u2019s werden gemaakt en aangeboden op de vrije markt.\nDie vrije markt voor luxegoederen evolueerde vrij snel. In 1482 ontstond in Brugge het Pandt, een soort kunstgalerij 'avant la lettre', waar handelaars en ambachtslui zoals kunstschilders en edelsmeden een plaats huurden om hun producten ter verkoop aan te bieden. In Antwerpen bestond een dergelijke vrije kunstmarkt al vanaf 1438; het Onze-Lieve-Vrouwepand opende er zijn deuren in 1460 en het werd de offici\u00eble verkoopplaats voor de leden van de Sint-Lucasgilde vanaf 1481. Er is geen documentair bewijs dat David via deze kanalen zou verkocht hebben, maar het is wel in het kader van deze open markt dat een aantal van de latere werken van David, zoals \"De vlucht naar Egypte\" en de \"Madonna met de paplepel\" moeten gezien worden. Voor dat laatste werk zou David bijvoorbeeld gebruikmaken van kartons met ponsgaatjes erin om het ontwerp in stippellijn aan te brengen op het geprepareerde paneel. Zijn opvolger Adriaen Isenbrandt gebruikte deze techniek om talloze kopie\u00ebn van werken van David met als thema de \"Maagd met Kind\" te produceren waaronder een aantal kopie\u00ebn van de \"Rust tijdens de vlucht naar Egypte\".\n\"Rust tijdens de vlucht naar Egypte\".\nHet schilderij, olieverf op paneel, dat bewaard wordt in de National Gallery of Art te Washington D.C. is op basis van de ondertekeningen en stijlkenmerken waarschijnlijk het origineel gemaakt door Gerard David omstreeks 1510. Van dit werk werden minstens tien kopie\u00ebn gemaakt, voornamelijk door het atelier van Isenbrandt. In het Metropolitan Museum of Art wordt een tweede versie van het werk bewaard (ca. 1520), eveneens toegeschreven aan David zelf. Dit werk toont dezelfde ondertekening als dat in Washington maar met kleine correcties aan de figuren en de drapering van de mantel van Maria, ook de achtergrond is aangepast. We zien in beide werken ook de eerder genoemde verschuiving van religieus naar seculier in die zin dat het schilderij perfect een afbeelding zou kunnen zijn van om het even welke moeder die haar kind aan het voeden is of met haar kind aan het spelen is. In het latere werk van het Metropolitan Museum zien we de evolutie van Davids kennis van de Italiaanse renaissance in de piramidale vorm van de groep van Madonna en Kind, het gebruik van de sfumatotechniek voor de gezichten en het gebruik van de chiaroscurocompositie in de plaatsing van de groep tegen de donkere achtergrond van het woud om de volumes te benadrukken.\n\"Madonna met de paplepel\".\nMet dit werk speelt David volop in op de trend van secularisering van de populaire religieuze afbeeldingen van het \"Maagd met Kind\" type en hij gebruikt daarbij de intussen in Vlaanderen populair geworden Italiaanse modellen en technieken.\nHet schilderij toont een vrouw met een kindje op haar schoot, die in haar huiskamer het kleintje zijn papje aan het geven is. De verschillende versies van het schilderij werden allemaal vervaardigd op basis van een model op geponste kartons. Kunsthistorici waren van oordeel dat het originele exemplaar van het werk verloren was gegaan omdat er tot nu toe geen exemplaar werd teruggevonden met de voor David karakteristieke met vrije hand getekende ondertekening, maar Maryan W. Ainsworth poneerde de stelling dat David voor dit werk, bestemd voor de vrije markt, vertrok van een model op kartons, maar dat er toch duidelijk verschillen te zien zijn op basis van afwerking en details die een individueel werk onderscheiden van een product van het atelier. Zo lijkt het exemplaar van de Aurora Trust in New York van de meester zelf, de werken in Genua en Brussel echter halen niet dezelfde kwaliteit.\nDe ondertekening op het exemplaar van de Aurora Trust was weliswaar origineel gebaseerd op dezelfde kartons maar werd bij de verdere behandeling nog lichtjes aangepast met onder meer houtsnijwerk dat Adam voorstelt op de kastdeur, Jezus houdt een kersentakje vast in plaats van een lepeltje, de bloemen op de tafel de peren op de kast enzovoort. Ook al lijken deze verschillen onbeduidend, ze zijn toch zeer belangrijk: ze maken het verschil tussen een versie waar de theologische achtergrond nog wordt afgebeeld en de 'wereldlijke' versies waar gewoon een moeder getoond wordt die haar kind voedt. In de Aurora Trust versie vindt men de referenties naar de nieuwe Adam (Christus), met de vruchten van het paradijs in zijn hand. De nieuwe Eva is Maria die haar rug draait naar de oude Adam. De bloemen in de vaas duiden op de smart van Maria, zinnebeeld van de mensheid, met het lijden van Christus dat uiteindelijk tot vergeving en verlossing zal leiden. Het voedsel verzinnebeeldt de eucharistie en het voeden van de mensheid met het bloed van Christus wordt voorgesteld in het voeden van het kind, de verzinnebeelding van de nieuwe mensheid, door Maria. Diezelfde symboliek is uiteraard ook aanwezig in de andere kopie\u00ebn maar wordt toch minder duidelijk aangebracht.\nHet werk uit Straatsburg wijkt in een aantal details veel duidelijker af van de andere. De houding van het kind is verschillend maar ook de vensterbank, de gedekte tafel en het buitenlandschap zijn anders uitgewerkt en de kast links van de madonna ontbreekt. Het gaat hier zonder twijfel om een kopie van het atelier van duidelijk mindere kwaliteit.\nMiniaturist.\nDavid zou ook gewerkt hebben als miniaturist, onder andere in het \"Breviarium van Isabella van Castili\u00eb\", in het \"Getijdenboek van paus Alexander VI\" (Papa Borgia) en in het \"Breviarium Mayer van den Bergh\" worden enkele miniaturen aan Gerard David toegeschreven. Ook in het \"Rothschild-getijdenboek\" zijn er enkele miniaturen die worden toegeschreven aan Gerard David.\nMen kan in de archieven geen bewijzen vinden voor de activiteit van David als miniatuurschilder behalve het feit dat David tussen 1519 en 1520 verwikkeld was in een rechtszaak met Ambrosius Benson, een Lombardische schilder die met hem had samengewerkt, over twee koffers met modellen voor schilderwerk en miniaturen die David in pand had gehouden voor werk dat Benson niet zou be\u00ebindigd hebben; de zaak werd door Benson gewonnen. Een andere aanduiding gestaafd door de archieven is het feit dat zijn weduwe na zijn dood in 1523 zijn doodschuld betaald aan het gilde van de librari\u00ebrs, waar ook de boekverluchters toe behoorden.\nOpvolgers.\nIn 1523, bij het overlijden van David, was de glansperiode van Brugge in de schilderkunst stilaan voorbij, Antwerpen had de fakkel overgenomen. Het waren voornamelijk zijn vroegere medewerkers Adriaen Isenbrant en de Lombardische schilder Ambrosius Benson die de traditie van David voortzetten en gebruik maakten van de modellen uit zijn atelier. Maar ook bij Joachim Patinir kan men in zijn vroege werken de invloed van David vaststellen op grond waarvan sommigen hebben besloten dat hij een leerling van David was. Ook Jan Provoost, geboren in Bergen maar met ateliers in Brugge en Antwerpen, is be\u00efnvloed geweest door de werken van David."}
{"id": "10904", "revid": "1308165", "url": "https://nl.wikipedia.org/wiki?curid=10904", "title": "Vlaamse Primitieven", "text": "De Vlaamse Primitieven was een groep kunstschilders uit de Nederlanden van de 15e en begin 16e eeuw, voornamelijk werkzaam rond de bloeiende steden Brugge, Gent, Leuven, Doornik en Brussel. Enkele bekende vertegenwoordigers van deze school waren Robert Campin, Jan van Eyck, Jheronimus Bosch, Rogier van der Weyden, Hugo van der Goes, Hans Memling, Dirk Bouts, Quinten Massijs (I) en Gerard David. De werken van de Vlaamse Primitieven waren een hoogtepunt in de kunstgeschiedenis van de oude Nederlanden. In de kunststroming vinden we vertegenwoordigers uit de gehele Nederlanden, maar ze vestigden zich voornamelijk in de Zuidelijke Nederlanden en dat had waarschijnlijk alles te maken met het feit dat daar het economische en politieke machtscentrum gevestigd was. Dankzij de internationale handel in Brugge raakten de werken van de Vlaamse Primitieven vrij snel bekend in heel Europa en be\u00efnvloedde de Vlaamse stijl de schilderkunst van Itali\u00eb tot aan de Oostzee. In Itali\u00eb werd deze herontdekking van de werkelijkheid via de voorbeelden uit de klassieke oudheid terecht de renaissance genoemd, een wedergeboorte van de oude kunst. Noordelijk van de Alpen was er geen oude kunst die herboren kon worden, kunsthistorici gebruiken dan ook tegenwoordig liever de term \"ars nova\" in analogie met de term waarmee men de nieuwe muziek uit de oude Nederlanden aanduidt, of \u201cNoordelijke renaissance\u201d, naar de gelijkaardige beweging die zich voordeed in Itali\u00eb.\nOntstaan van de kunststroming.\nDe situatie noord - zuid.\nAfgaande op het aantal schilderijen op paneel die dateren van voor de opkomst van de Vlaamse Primitieven zou men kunnen denken dat deze kunststroming nagenoeg uit het niets is ontstaan. In tegenstelling tot de situatie in Itali\u00eb waar het paneelschilderen kon bogen op een lange traditie met namen zoals Giotto di Bondone, Taddeo Gaddi, Simone Martini, Duccio di Buoninsegna, Lippo Memmi en zoveel anderen, is er in de oude Nederlanden nauwelijks een schilderij uit de 14e eeuw te vinden.\nIn Frankrijk en met name in Parijs, het kunstcentrum bij uitstek in die periode, is de paneelschilderkunst nagenoeg onbestaande. In de gotische kathedralen worden de wanden beschilderd maar buiten het feit dat hierbij ook verf en borstels worden gebruikt is er geen vergelijk mogelijk met de frescokunst uit Itali\u00eb. De miniatuurkunst daarentegen is van de kloosterscriptoria verhuisd naar ateliers in de stad. In deze ateliers is men omgeschakeld van de gesublimeerde voorstellingen van het geestelijke van de romaanse kunst naar de meer wereldse gotische kunst.\nDe mengkroes Avignon.\nDe aanwezigheid van het pauselijk hof in Avignon tijdens de Babylonische ballingschap der pausen van 1309-1376 cre\u00eberde in Avignon een klimaat dat uitermate gunstig was voor de culturele uitwisseling tussen artiesten van gans Europa. Vanuit Avignon werd de Italiaanse kunst bekend in de rest van Europa. Simone Martini en zijn leerling Matteo Giovannetti maakten paneelschilderingen en fresco\u2019s in opdracht van het pauselijk hof. Aan de decoratie van het Pausenpaleis werkten kunstenaars uit gans Europa mee. Martini was een leerling van Memmo di Filippuccio en van Duccio di Buoninsegna. Naast zijn leermeesters was hij ook be\u00efnvloed door Giotto maar even goed door de Franse miniatuurkunst. Martini\u2019s stijl wordt getypeerd door het gebruik van zachte, gestileerde en vloeiende vormen en hoofse elegantie, elementen die hij waarschijnlijk van Franse voorbeelden uit de miniatuurschilderkunst heeft overgenomen. Omwille van deze mix van Italiaanse en Franse stijlelementen wordt hij beschouwd als een van de grondleggers van de internationale gotiek. Miniaturisten zoals Jacquemart de Hesdin (afkomstig uit Vlaanderen) hebben geput uit het werk van de Italiaanse meesters, zijn kruisdraging in het Louvre, afkomstig uit de Grandes Heures du duc de Berry refereert duidelijk aan de \"Polyptiek van Orsini\", een werk van Martini. Ook Jean Pucelle nam in bepaalde werken zijn kennis van Italiaanse meesters te baat en de Gebroeders Van Limburg kenden blijkbaar eveneens de Italiaanse meesters.\nPre-eyckiaans realisme.\nOok al sluit deze internationale gotiek al veel meer aan bij de leefwereld aan het hof toch blijft ze nog zeer ge\u00efdealiseerd en vaak onnatuurlijk in de voorstelling van personen en architectuur. De stijl van de Vlaamse Primitieven had zijn wortels in de Internationale Gotiek waarvan in de periode tussen 1350 en 1420 een aantal meesters zich gaan distanti\u00ebren door hun meer realistische stijl die men het \"pre-eyckiaans realisme\" is gaan noemen. Een prachtige illustratie van dit Vlaamse realisme kan men vinden in de \u201cMiddelnederlandse Apocalyps van omstreeks 1400\u201d van de hand van een onbekende Vlaamse miniaturist.\nVanaf de tweede helft van de 14e eeuw zien we meer en meer artiesten uit Vlaanderen, Henegouwen, Luik, Limburg, Gelderland en Holland naar Frankrijk trekken, eerst onder Jan II van Frankrijk en daarna onder zijn zoon Karel V, om te werken voor het koninklijk hof of voor de broers van Karel V: Filips de Stoute, Jan van Berry en Lodewijk I van Anjou.\nSommigen onder hen verrichten baanbrekend werk. Zo is er de anoniem gebleven Vlaming, de Meester van Le Rem\u00e8de de Fortune, die genoemd is naar het werk van Guillaume de Machaut dat hij tussen 1355 en 1360 verluchtte. Hij verrichtte baanbrekend werk op het gebied van ruimtelijke suggestie in het tweedimensionale vlak van een miniatuur. Hofschilder Jan Boudolf maakt in 1371 met zijn presentatieminiatuur van een Bible Historiale (Den Haag, Museum Meermanno) een waarschijnlijk behoorlijk realistisch portret van de vorst en introduceert de diafragmaboog om de ruimte tussen de koning en de toeschouwer af te sluiten. Dit zal nagevolgd worden tot in de tijd van Petrus Christus, Rogier van der Weyden en Dirk Bouts. De Bruggeling Jacob Coene (1405-1430), die geassocieerd wordt met de Boucicaut-meester, was de bedenker van het luchtperspectief. Hij was ook een voorloper op gebied van de afbeelding van het landschap, zoals het voorbeeld hierbij duidelijk illustreert.\nEn ook de eerste schilders die in deze evolutie betrokken waren, Jean de Beaumetz uit Atrecht en Jan Maelwael uit Gelre, waren aan het werk in Dijon voor Filips de Stoute. Melchior Broederlam uit Ieper kreeg samen met Jacob de Baerze uit Dendermonde van Filips een opdracht voor het uitvoeren van een groot retabel voor Champmol, maar zij werkten in hun eigen atelier. Broederlam schilderde een vrij levensechte Jozef in het paneel met de Vlucht naar Egypte die in een schilderij van Brueghel niet uit de toon zou vallen. En we mogen zeker de Gebroeders van Limburg uit Nijmegen niet vergeten, die als miniaturisten prachtig werk leverden voor Jean de France, Duc de Berry.\nDe Vlaamse primitieven.\nDe Vlaamse Primitieven bouwden voort op deze traditie en in de veelal religieuze taferelen die ze schilderden gingen ze de dagelijkse werkelijkheid gebruiken om de Bijbelse taferelen voor te stellen in de vertrouwde omgeving van hun klanten. Robert Campin met zijn grote atelier in Doornik neemt de fakkel over van Maelwael en Broederlam. Campin werkt weinig of niet voor de hertog en zijn hof maar voornamelijk voor de rijke burgerij. Dit is een trend die we kunnen vaststellen bij alle belangrijke schilders vanaf zijn tijd, ook de religieuze werken die ze maken zijn meestal in opdracht van de gegoede burgerij zij het voor plaatsing in een kerk. De grote uitzondering hierop is Jan van Eyck die nog hofschilder was bij Filips de Goede, maar blijkbaar de vrijheid had voor anderen te werken, anders zou hij nooit het Lam Gods geschilderd hebben. Wat de techniek betreft schakelden ze grotendeels over op oliegebonden verf ter vervanging van de tempera techniek die voordien zowel in de paneelschildering als in de miniatuurkunst nagenoeg standaard was. Door het gebruik van olie als bindmiddel voor hun pigmenten slagen ze erin het detailniveau van hun schilderijen naar een nieuwe hoogte te tillen. Ook het gebruik van het ruimtelijk perspectief was een erfenis van de pre-eyckiaanse miniaturisten, maar werd door de Vlaamse Primitieven verder uitgewerkt.\nTerminologie.\nDe term \u201cVlaamse primitieven\u201d of \u201cprimitifs flamands\u201d komt uit de jaren 1840. Toen men onder de invloed van de romantiek de gotische schilderkunst begon te herwaarderen werd de term \u201cprimitif\u201d ge\u00efntroduceerd om de vroeg Italiaanse schilderkunst te beschrijven. Naar analogie ging men de laatgotische schilders waarvan de productie in Vlaanderen, Brabant en Doornik te situeren was, \"Les Primitifs flamands\" of in het Nederlands de \"Vlaamse Primitieven\" noemen.\nHet woord 'primitif' moet hier begrepen worden in de betekenis van 'vroeg\u2019, \u2018eerst\u2019 of \u2018aanvankelijk\u2019 zoals het gebruikt werd om de kunst van Fra Angelico te beschrijven, kunst met een \u201cpuret\u00e9 primitif\u201d. De term was niet bedoeld als een pejoratief epitheton.\nLang voor de tentoonstelling van 1902, in 1842, werd de term al gebruikt om de achterliggende schilderschool te benoemen als de \u201c\u00c9cole primitive flamande\u201d. Hoewel er in Belgi\u00eb en bij de Franse kunsthistorici nog discussie was over de te gebruiken terminologie, raakte de term snel ingeburgerd door het succes van de zogenaamde \"Exposition des Primitifs Flamands\", een grote overzichtstentoonstelling gehouden in Brugge in 1902. Dit evenement bracht bij onderzoekers, maar ook bij het grote publiek de schilderkunst uit de lage landen van de 15e eeuw blijvend onder de aandacht.\nHet cultuurnationalisme van de Duitsers heeft ertoe geleid dat zij de term Vlaamse Primitieven trachtten te vervangen door een omschrijving die deze school bij het Duitse culturele erfgoed zou onderbrengen. Friedrich von Schlegel was een van de eerste Duitse romantici en cultuurnationalisten die de werken van Jan van Eyck claimden als \"altdeutschen Gem\u00e4lden\" en hij plaatste hem in een \"Keulse school\" die al twee eeuwen voor Van Eyck een bloeiperiode doormaakte! De theorie\u00ebn van Schlegel werden populair in kringen die bezig waren met de herontdekking van de noordelijke kunst, omdat ze de Germaanse traditie superieur noemden tegenover de Latijnse. De meest fervente aanhanger van de Schlegel theorie was bijna een eeuw later Max Friedl\u00e4nder, curator en directeur van het Kaiser Friedrich Museum in Berlijn.\nZijn veertiendelige werk dat hij aan de Vlaamse schilderschool wijdde werd het standaardwerk over het onderwerp en Max Friedl\u00e4nder werd de algemeen erkende autoriteit ter zake. Maar Vlaanderen was voor hem als historicus een deel van Frankrijk en was \u2018besmet\u2019 met Franse cultuur. Voor Friedl\u00e4nder was het onmogelijk om te erkennen dat de meesterwerken van de vroege noordelijke renaissance uit het zuiden of uit de Franse invloedssfeer afkomstig waren hij stelde dan ook dat de term \u2018Vlaamse Primitieven\u2019 inaccuraat was omdat in deze school veel schilders voorkwamen van buiten het graafschap Vlaanderen. De Nederlanden daarentegen waren voor hem een integraal deel van de Duitse historie en maakten deel uit van de Duitse cultuur. Van Jan van Eyck maakte hij trouwens kortweg een Duitse schilder. Het was voor hem dus een elegante oplossing om van \"altniederl\u00e4ndische Malerei\" te spreken waarmee hij die kunststroming incorporeerde in de Duitse cultuur en ontnam aan wat hij zag als de Franse cultuur maar wat in feite Vlaams erfgoed was.\nKenmerkend voor de idee\u00ebn van Friedl\u00e4nder was dat hij moeite had met het fenomeen Rogier van der Weyden. Rogier was niet van de goede \u2018stam\u2019 en Friedl\u00e4nder had dan ook moeite om hem te erkennen en te plaatsen als een \u201caltniederl\u00e4ndische Maler\u201d. Wat Friedl\u00e4nder wel positief vond aan Van der Weyden, was dat die gedurende en na zijn Itali\u00ebreis niet be\u00efnvloed was door de Italiaanse kunst. Dat diende ook zijn stelling dat in de 15e eeuw de artistieke be\u00efnvloeding van noord naar zuid ging en nooit omgekeerd! Ook Erwin Panofsky verdedigde deze stelling nog in zijn werk van 1953.\nDe term \"Altniederl\u00e4ndische Malerei\" in het Nederlands overgenomen als \u201cOudnederlandse schilderkunst\u201d of \u201cVroegnederlandse schilderkunst\u201d, waarmee dan doorgaans de schilderkunst van Van Eyck af tot de laatste decennia van de 16e eeuw (inclusief Pieter Brueghel) wordt aangeduid, werd snel opgepikt in de door de Duitse kunsthistorici be\u00efnvloedde gebieden. In Zuid-Europa (Frankrijk, Itali\u00eb, Spanje etc.) kreeg de term nooit voet aan de grond. De van oorsprong Duitse Erwin Panofsky, in 1933 gevlucht voor de nazi's naar de Verenigde Staten, nam in 1953 de benaming over in het Engels en lanceerde op die wijze de verdere verspreiding in de Engelstalige wereld als \u201cEarly Netherlandish Painting\u201d. Niettemin vindt men in de Engelstalige literatuur, ook in de hedendaagse, nog vrij frequent de \u201cFlemish Primitives\u201d terug. Panofsky beschreef zijn werk trouwens, in correspondentie met vrienden, als zijn \u201cbig flemish book\u201d.\nSommige Nederlandstalige kunsthistorici gebruiken een vertaling van deze terminologie, hetzij \"Oudnederlandse schilderkunst\" hetzij \"Vroegnederlandse schilderkunst\", maar zeer velen blijven de term \"Vlaamse Primitieven\" gebruiken. Bij het grote publiek blijft de benaming \"Vlaamse Primitieven\" onverminderd in gebruik. Ook de marketing van belangrijke tentoonstellingen speelt nog steeds doelbewust in op deze naambekendheid.\nDe kunstenaars.\nBekende meesters.\nDe meeste Vlaamse Primitieven hebben, in wat nu het Nederlandssprekende deel van het huidige Belgi\u00eb is, geleefd en gewerkt. Toch waren ze niet allemaal van Vlaamse afkomst als men Vlaams interpreteert als afkomstig van het graafschap Vlaanderen. In 1902 als de term populair werd, stond Vlaams natuurlijk al lang niet meer voor het graafschap, maar voor het gedeelte van Belgi\u00eb waar 'Vlaams' gesproken werd, toen nog inclusief Brussel. Doornik (stad van Romaans-Vlaanderen), de bakermat van de kunst van Robert Campin en Rogier van der Weyden lag in het graafschap Henegouwen maar was een enclave van de Franse kroon. Op gebied van cultuur en handel maakte het deel uit van de Bourgondische Nederlanden en was trouwens als enclave niet leefbaar. Rogier van der Weyden werkte wel voornamelijk in Brussel in het Hertogdom Brabant. De gebroeders Jan en Hubert van Eyck waren waarschijnlijk afkomstig uit Maaseik in het voormalige graafschap Loon, destijds deel van het prinsbisdom Luik. Dirk Bouts leefde en werkte in Leuven maar was uit het Hollandse Haarlem afkomstig. Waar hij zijn opleiding kreeg staat niet vast, maar zijn stijl was in zijn vroege periode sterk be\u00efnvloed door het werk van Petrus Christus en in zijn latere werk kan men de invloed van Rogier van der Weyden ontdekken. Gerard David was afkomstig uit het Hollandse stadje Oudewater bij Gouda maar bouwde een carri\u00e8re op in Brugge, net als Petrus Christus die afkomstig was uit het Brabantse Baarle maar werd opgeleid in de omgeving van Jan van Eyck. Hans Memling, opgeleid in de omgeving van Rogier van der Weyden, werkte eveneens in Brugge, maar was uit het dorpje Mommingen bij Seligenstadt in Duitsland afkomstig. Hugo van der Goes ten slotte was afkomstig van Gent.\nHierbij vindt men een lijst van de bij naam gekende meesters die meestal tot de 'Vlaamse Primitieven' werden gerekend gebaseerd op de bibliografie van het Centrum voor de studie van de Vlaamse Primitieven.\nAnonieme meesters.\nNaast de schilders die in de loop der tijden konden ge\u00efdentificeerd worden zijn er een aantal die we alleen kennen door een noodnaam die aan hun werk(en) werden gegeven. De lijst van deze meesters vindt men hieronder.\nDe Schildertechniek.\nOpbouw van het werk.\nDe techniek die in de 15e eeuw gebruikt werd voor paneelschildering, is niet wezenlijk verschillend van meester tot meester of van streek tot streek. Men vertrok van een houten paneel, bij voorkeur samengesteld uit planken die dwars op de groeiringen waren gezaagd. In Itali\u00eb gebruikte men meestal populier en in de oude Nederlanden meestal Baltische eik. De schilderlaag werd voorbereid door het paneel te bestrijken met een mengsel van kalk (gips in Itali\u00eb) en dierlijke lijm om alle oneffenheden van het paneel weg te werken. Na het drogen van deze laag werd ze afgeschuurd om een perfect vlakke laag te bekomen. In Itali\u00eb werden meestal twee grondlagen aangebracht: een \u2018gesso grosso\u2019 en een \u2018gesso sottile\u2019. In de vijftiende en het eerste kwart van de 16e eeuw werden de panelen ingelijst vooraleer de grondlaag werd aangebracht. De lijst maakte dus integraal deel uit van het paneel en werd ook door de schilder beschilderd en afgewerkt. Later in de 16e eeuw werden de panelen pas ingelijst als de grondlaag reeds was aangebracht. Op deze ondergrond werd dan meestal de ondertekening aangebracht, een ruwe tot zeer gedetailleerde schets van wat op het uiteindelijke werk moest komen. Hierop werd dan eventueel een imprimatura aangebracht om het inschieten van de oplosmiddelen in de grondlaag te voorkomen. Het hangt van de meester af of hij zijn ondertekening direct aanbracht op de grondlaag of op de isolatielaag. In Vlaanderen was die onderlaag meestal wit of zeer licht gekleurd. De ondertekening werd uitgevoerd met zwart krijt, houtskool of met penseel en een soort waterverf op basis van roet of beenzwart.\nTempera of olie.\nDaarna begon de meester of zijn assistenten met het schilderen van de onderschildering. Hierop werd dan in een of meerdere lagen de afwerking aangebracht. Dit schilderen gebeurde tot voor de komst van de Vlaamse Primitieven meestal met de tempera techniek. Karakteristieken van tempera zijn dat het snel droogt en dat de resulterende verflaag niet doorzichtig is. Kleurmenging kan dus niet resulteren uit de reflectie van licht op de onderlaag doorheen de verschillende verflagen. De mengkleur moet dus bekomen worden door de bovenlagen met kleine penseelstreekjes als het ware te arceren op de vorige laag. Van op afstand gezien geeft dit de gewenste kleurenvermenging.\nDe Vlaamse primitieven hebben meestal gewerkt met olie als bindmiddel, dikwijls lijnzaadolie. Soms werd de olie eerst gekookt om een snellere droging te bekomen en om dezelfde reden werd soms hars toegevoegd. Omdat olieverf hoe dan ook veel trager droogt dan tempera had de schilder de tijd om zeer minutieus te werken en veel langer te corrigeren voor de verf opgedroogd was. Aanbrengen van de kleuren nat-in-nat werd mogelijk en overgangen van de ene naar de andere kleur waren makkelijker aan te brengen. Het grote nadeel was de lange droogtijd die tussen opeenvolgende lagen noodzakelijk was. Meestal werden er in de eerste helft van de 15e eeuw drie tot vier verflagen gebruikt om het beoogde resultaat te behalen en men schilderde de onderste lagen met een verf die rijker was aan pigment en minder olie bevatte. Voor de bovenste gebruikte men olierijkere mengsels zodat die transparanter bleven na het drogen.\nOok al hadden de Van Eycks het schilderen met olie als bindmiddel niet ontdekt, zoals Vasari later zou schrijven is hun werk baanbrekend geweest voor het gebruik van oliegebonden verf. Het deskundige gebruik van de glaceertechniek liet hen toe gebruik te maken van de transparantie van de olieverflagen om op die manier het licht te laten weerkaatsen van de reflecterende achtergrond door enkele boven elkaar geschilderde transparante lagen. Op die wijze gaven zij een ongekende luminositeit en kleursaturatie aan hun werk. Zonder de olieverftechniek gebruikt door de Van Eyck's en de andere Vlaamse Primitieven, zou het detailrealisme van hun schilderijen quasi onmogelijk zijn geweest.\nTijdgenoten van Jan van Eyck zoals Robert Campin en Rogier van der Weyden, gebruikten weliswaar verven op basis van olie, maar hun laagopbouw reflecteerde nog veel meer de temperatechniek. Campin, Van der Weyden en Dieric Bouts zouden ook nog tempera gebruikt hebben voor de imprimatura en de onderschildering, alleszins in een aantal van hun werken. Het is pas in de volgende generatie met Hans Memling en Gerard David dat de techniek van Jan van Eyck definitief doorbreekt. In Itali\u00eb zou het nog bijna honderd jaar duren voor men olieverf ging gebruiken vooral voor de huidschildering of incarnaat. De eerste schilder die met olieverf op een witte achtergrond schilderde is Pietro Perugino in het altaarstuk gekend als het \"Certosa Altaar\", nu in de National Gallery in Londen. Ook Rafa\u00ebl een leerling van Perugino, schilderde voornamelijk met notenolie als bindmiddel. Voor zijn huidpartijen gebruikte hij een witte ondergrond met dunne overschilderingen.\nStijlkenmerken.\nRealisme.\nDe werken van de Vlaamse primitieven worden gekenmerkt door hun levendige, verfijnde en gedetailleerde schildertechniek waarin op een naturalistische wijze de zichtbare wereld wordt afgebeeld. Dit realisme werd, in tegenstelling tot de werken uit de gotiek, ook toegepast in religieuze thema\u2019s. Robert Campin was de eerste meester bij wie deze evolutie duidelijk naar voren trad. De gezichten van de heiligen die worden afgebeeld zijn geen ge\u00efdealiseerde onwerkelijke personen meer, maar mannen en vrouwen van vlees en bloed die men op straat in Doornik kon ontmoeten, zoals de Madonna en Veronica op de afbeeldingen hierbij. De achtergrond van bladgoud, afbeelding van het stralende hemellicht, heeft plaatsgemaakt voor een eredoek hangend over een houten wand. De heiligen staan op een grasperkje met allerlei kruiden zoals op gebeeldhouwde altaarstukken gebruikelijk was, ze lijken wel levend geworden gepolychromeerde beelden. De plasticiteit van de afbeelding is vrij typisch voor Campin en we zullen ze later terugvinden bij zijn leerling Rogier van der Weyden, zijn kruisafneming is daar het sprekende voorbeeld van. Sommige kunsthistorici baseerden zich hierop om te stellen dat Campin en Van der Weyden be\u00efnvloedt waren door de Doornikse beeldhouwkunst. Beeldhouwkunst en schilderkunst hadden in die tijd ongetwijfeld met elkaar te maken en we weten dat Van der Weyden betrokken was bij het polychromeren van beelden, dus dat er wederzijdse be\u00efnvloeding was is niet onwaarschijnlijk maar er zijn geen duidelijke voorbeelden van aantoonbaar. De invloed van Rogier van der Weyden op de beeldhouwers is dan voornamelijk merkbaar in Brussel en in het Brabantse.\nHet realisme van de Vlaamse Primitieven is soms zo perfect doorgevoerd dat hedendaagse artsen konden vaststellen dat op enkele werken van de meesters duidelijk artritis kan vastgesteld worden. Een andere onderzoeker stelde vast dat Jan van Eyck op enkele van zijn schilderijen een vrij correcte afbeelding van de maan schilderde en daarmee Leonardo da Vinci met bijna 100 jaar voorafging. Jan van Eycks\u2019s schilderijen waren soms zo precies dat sommigen veronderstelden dat hij optische middelen gebruikte om de ontwerptekening te maken. Verscheidene onderzoekers hebben deze thesen weerlegd onder meer op basis van het ontbreken van een correct perspectief.\nSymboliek.\nEen tweede gemeenschappelijk kenmerk van de Vlaamse Primitieven is het gebruik van de symboliek. Ook al stellen hun schilderijen de dagelijkse werkelijkheid voor, ze verbergen dikwijls boodschappen die op het eerste gezicht niet in het oog springen. Bijvoorbeeld op de annunciatie van Campin zien we het boek, symbool van het Nieuwe Testament, dat de boekrol symbool van het Oude Testament) wegdrukt, de lelie in de majolica vaas de ketel met water en de witte handdoek staan voor de zuiverheid van Maria, het Jezuskindje met zijn kruis dat komt aanzweven, symbool voor de onbevlekte ontvangenis en de net uitgedoofde kaars waarvoor de specialisten geen eenduidige verklaring hebben. Blijkbaar heeft Maria de engel nog niet opgemerkt en hij heeft haar ook nog niet gegroet, wat we dus zien is het moment net voor de annunciatie in plaats van de annunciatie zelf. Ook bij Jan van Eyck, Rogier van der Weyden en hun opvolgers is deze symboliek alom aanwezig. Panofsky noemde dit \u2018disguised symbolism\u2019 (vermomde of verborgen symboliek). Panofsky\u2019s nadruk op en zoektocht naar die verborgen symboliek werd na het verschijnen van zijn boek sterk uitvergroot en latere onderzoekers gingen religieuze symbolen zoeken waar die waarschijnlijk nooit bedoeld waren. Panofsky\u2019 idee\u00ebn werden dan ook fel gecontesteerd. Het gebruik van symboliek was niet nieuw, ook in de miniatuurkunst die voorafging werden dergelijke religieuze symbolen al gebruikt maar de vermenging van realisme en symboliek is typisch voor de Vlaamse Primitieven.\nActualisering.\nWat wel grondig vernieuwend is in de werken van de Vlaamse Primitieven, is het realisme in de tijd. Hun voorgangers schilderden Bijbelse taferelen die duidelijk in tijd en ruimte zo konden begrepen worden. De Vlaamse primitieven gaan die Bijbelse taferelen situeren in hun eigen tijd. Zo zijn het de Vlaamse Primitieven die voor het eerst de annunciatie laten plaatsvinden in een gewone huiskamer in plaats van in een kerkgebouw. Als we naar het Laatste Avondmaal van Dirk Bouts kijken zien we Jezus met zijn apostelen in een gotische zaal. Ze zitten aan een tafel op stoelen en banken, ze liggen niet op rustbanken wat je voor de tijd van Christus zou verwachten. De afgebeelde taferelen worden dus niet alleen realistisch voorgesteld, ze worden ook geactualiseerd. Die actualisering wordt zeer breed uitgevoerd, in de gebouwen, de huizen, de kleding en de omgeving. De Meester van de Ursulalegende laat Jezus dopen in een waterloop met op de achtergrond het Brugge uit de 15e eeuw, herkenbaar aan de toren van de Onze-Lieve-Vrouwkerk en het belfort. Het lijkt wel of hij gedoopt wordt in de Brugse Reie. Nochtans kende deze actualisering zijn grenzen. Christus werd nooit afgebeeld in hedendaagse kleding, Maria nauwelijks maar voor andere heiligen was de toen hedendaagse kleding regel. Ook details zoals het feit dat de apostelen bij het Laatste Avondmaal van Dirk Bouts blootsvoets worden afgebeeld verwijst naar de Bijbelse context. Maar de schilders gebruikten ook andere methodes om ondanks de actualisering hun schilderijen toch te dateren. Zo situeerde Jan van Eyck de annunciatie die nu bewaard wordt in de National Gallery in Washington in een kerkgebouw dat duidelijk te situeren is in de jaren 1200-1230. Voor de moderne mens is 1200 of 1500 beide middeleeuws maar voor de tijdgenoten van Jan moet de bedoeling duidelijk geweest zijn, 1200 was twee eeuwen geleden en moet voor hen duidelijk verwezen hebben naar lang vervlogen tijden..\nIllusionisme.\nNaast het realisme is het illusionisme overal aanwezig in de schilderijen van de Vlaamse Primitieven. Dit gaat over het schilderen van een vlieg die op de lijst van het schilderij lijkt te zitten, eigenlijk een trompe l\u2019oeil, over personages die door kunstgrepen buiten het schilderij gesitueerd worden tot meer bewerkte illusies zoals op het Lam Gods, de afbeelding van een aantal bloeiende planten die niet in dezelfde periode van het jaar bloeien, om op die manier het paradijs te tonen.\nEen mooi voorbeeld van figuren die buiten het schilderij lijken te staan zien we in de annunciatie die bewaard wordt in het Thyssen-Bornemisza museum in Madrid. Maria en de engel Gabri\u00ebl lijken sculpturen die voor het schilderij staan. De nis in de geschilderde stenen lijst lijkt zeer ondiep, wat de indruk wekt dat de beelden voor het vlak van de lijst en dus buiten het schilderij staan. De vleugel van de engel Gabri\u00ebl hangt duidelijk voor de lijst waarop hij zijn schaduw werpt. Het driedimensionale concept van de \u2018sculpturen\u2019 wordt benadrukt door de weerspiegeling van de achterzijde van het beeld in de zwarte marmer op de achtergrond. Om de illusie van een beeld verder te benadrukken heeft de schilder ook de putjes afgebeeld die bij het steenkappen in de minderwaardige kalksteen zijn ontstaan door het wegbreken van fossiele schelpjes en dergelijke. Anderzijds zet de schilder ons dan weer op het verkeerde been door de pijpenkrullen van Gabri\u00ebl dermate fijn te schilderen dat het onmogelijk is dat ze gebeeldhouwd zouden zijn. Ook de vouw in rug van het stenen boek van Maria is zo diep dat ze bij een re\u00ebel beeldhouwwerk zeer fragiel zou zijn en de Heilige Geest vliegt lustig rond in de vorm van een stenen duif die nergens bevestigd blijkt te zijn. De schilder lijkt ons te willen meenemen in een illusie om bij nadere beschouwing het tegenovergestelde te tonen.\nGouden achtergrond.\nEen ander kenmerk van de Vlaamse Primitieven, dat zeer vernieuwend was, is het weglaten van de gouden achtergrond in hun schilderijen, tenzij waar het goud deel uitmaakte van de picturale voorstelling zelf zoals bij de Kruisafneming van Rogier van der Weyden. Voor de opkomst van de Vlaamse Primitieven was de waarde van een kunstwerk dikwijls meer gerelateerd aan de gebruikte materialen, zoals goud, zilver, parels, edelstenen, extreem dure pigmenten zoals lapis lazuli, zijde, email et cetera, dan aan de kunstenaar die het werk schiep. Kunstwerken die gebruik maakten van die dure elementen waren geliefd aan het hof en in de hoogste kringen. De nieuwe paneelschildering waarbij gebruikgemaakt werd van hout, kalk, lijnzaad of walnootolie en (niet noodzakelijk dure) pigmenten was dus in vergelijking vrij goedkoop. Schilders zoals Jan van Eyck verborgen dit niet maar waren integendeel fier op wat ze konden realiseren met gewone olieverf. Dit was duidelijk een trendbreuk met de schilderstijl in de rest van Europa zowel voor paneelschildering als bij miniatuurschildering. Alleen in de oude Nederlanden verdween in het begin van de 15e eeuw bladgoud en schelpgoud nagenoeg volledig uit de schilderwerken behalve daar waar het noodzakelijk was voor de inhoud van de afbeelding en niet langer voor het illustreren van de rijkdom van het werk. Jeanne Nuechterlein is de mening toegedaan dat de Vlaamse Primitieven en hun cli\u00ebnteel zich nieuwe idee\u00ebn begonnen te vormen over de waarde van een kunstwerk en daarmee een nieuwe richting gaven aan de appreciatie van kunst. Wat andere aspecten van hun kunst betreft zoals de iconografie bleven ze sterk verankerd in de middeleeuwse tradities.\nLicht en Schaduw.\nHet accuraat weergeven van licht, lichtinval en lichteffecten op personen, materie en landschap was eveneens een van de karakteristieken van de Vlaamse Primitieven. Het realistisch weergeven van lichtinval en van schaduwen is een van de grote verworvenheden van de Vlaamse Primitieven en was trouwens noodzakelijk voor het realistisch weergeven van de werkelijkheid. Zo kan men op het Lam Gods duidelijk aan de schaduwen en de lichtwerking op gewaden en gezichten herkennen dat de lichtbron zich langs de rechterkant buiten het schilderij bevindt. Dit was coherent met de re\u00eble situatie in de kapel van de familie Vijd waar het retabel werd opgesteld. De ramen bevonden zich inderdaad rechts van het schilderij.\nAnderzijds is er op het schilderij zelf ook een duidelijke lichtbron aanwezig rondom de Heilige Geest. Dit \u2018goddelijk\u2019 licht dompelt het paradijslandschap in een hemels licht, maar het werpt geen schaduwen af of wordt niet weerkaatst. Deze tweeslachtige verlichting kan men ook terugvinden op werken van onder anderen de Meester van Fl\u00e9malle, Rogier van der Weyden, Dirk Bouts en Hugo van der Goes. Ook hier is het illusionisme weer aan het werk met de bedoeling de toeschouwer te verwarren en aan het denken te zetten.\nDe afbeelding van het effect van het licht op kleding en gezichten verhoogt in sterke mate de plastische aspect van de afgebeelde figuren. De slagschaduwen dragen bij tot de dieptewerking op het paneel. Het is dankzij de lichtwerking dat de plasticiteit van de afgebeelde figuren voor het eerst overtuigend wordt voorgesteld in het platte vlak.\nLaatmiddeleeuws versus renaissance.\nDe discussie over het karakter van de schilderkunst van de Vlaamse Primitieven is al ruim 150 jaar aan de gang. De kunsthistorici hebben in de loop der tijden de meest uiteenlopende meningen verkondigd over de plaats van de Vlaamse primitieven in de ontwikkeling van de kunst in Europa. In deze discussie speelde het nationalisme een belangrijke rol.\nOm deze discussie zinvol te kunnen voeren moet men eerst het begrip Renaissance defini\u00ebren. In zijn artikel van 1944 definieert Erwin Panofsky renaissance als: \u201ceen wedergeboorte van de klassieke oudheid volgend op een periode van een complete teloorgang van de klassieke tradities\u201d, of met een bredere definitie als: \u201ceen universele bloei van kunst, literatuur, filosofie, wetenschappen en sociale verwezenlijkingen na een periode van verval en stagnatie\u201d. Een derde vrij eenvoudige maar algemeen gebruikte betekenis van de renaissance is die van een tijdsperiode namelijk de 15e en de 16e eeuw.\nProbleemstelling.\nSommigen, zoals Johan Huizinga, zagen de Vlaamse Primitieven als laatmiddeleeuws. Huizinga schreef letterlijk: \nAnderen, onder meer Courajod en Fierens zijn van oordeel dat de Vlaamse Primitieven kunnen gezien worden als de grondleggers van een Noordelijke Renaissance en stellen dat de kunst van de Vlaamse Primitieven veel heeft bijgedragen in de ontwikkeling van de Italiaanse renaissance.\nHistorische discussie.\nDe Franse historicus Jules Michelet en na hem de Zwitser Jacob Burckhardt schiepen het beeld van de renaissance als het schitterende begin van de moderne tijden en het einde van de duistere onbeschaafde middeleeuwen die eraan voorafgingen. Michelet situeerde die periode in het Frankrijk van de 16e eeuw, Burckhardt in het Itali\u00eb van de 15e eeuw. Burckhardt ging zelfs zo ver om, tegen het einde van zijn leven, in zijn cursussen het realisme in de schilderkunst van de Zuidelijke Nederlanden te relativeren en de Van Eyck\u2019s te zien als een geniale uitzondering. Voor Burckhardt en de anderen die dweepten met de Italiaanse renaissance was het realisme in de oude Nederlanden eerder een ruwe aanzet tot verandering die echter niet doorzette.\nJohn Crowe en Giovanni Battista Cavalcaselle zagen de kunst van de Vlaamse Primitieven dan weer als het product van de Bourgondische hofcultuur. Ze etaleerde de rijkdom en de luxe aan het Bourgondische hof in het realistisch afbeelden van de gewaden in goudbrokaat, de juwelen en dergelijke. Maar het harde soms wrede realisme maakte geen plaats voor de verheffing van de mens, het ware doel van de kunst dat echter niet kon bereikt worden omwille van de verbondenheid met het hof. Van Rogier van der Weyden vonden ze dat hij de gezichten van Maria en Christus niet voldoende idealiseerde. Alleen Memling kende genade in hun ogen. De geschiedenis van de Vlaamse kunst was er een van verval, die van de Italiaanse was er een van opgang.\nAbb\u00e9 Dehaisnes schreef de superieure kunst van de Vlaamse Primitieven dan weer toe aan hun afkeer van het hofleven en aan hun diepe religiositeit. Volgens hem was Jan van Eyck duidelijk de mindere van zijn broer Hubert omdat Jans werk veel minder religieus was en veel realistischer dan het werk van Hubert, want die had een verstandig evenwicht weten te vinden tussen de tegengestelde stromingen van het realisme enerzijds en de grootsheid van het idealisme en christelijke invloed anderzijds. Rogier van der Weyden had ook niet het christelijk idealisme en de waarheid van de grote meesters. Ook voor hem was Memling de meest vrome en meest christelijke kunstenaar die Vlaanderen ooit had voortgebracht en de grootste van de Vlaamse school.\nVoor Dehaisnes was de realiteitszin van de Vlaamse Primitieven terug te voeren op de Germaanse werkelijkheidszin, maar hij gaat daar niet echt dieper op in. In Duitsland werd dat thema wel uitgediept door allerhande historici onder meer de kunstkenner en historicus Georg Friedrich Waagen. Volgens hem kende de Europese kunst twee belangrijke richtingen, de idealiserende en de realistische. De idealiserende was de erfenis van de klassieke Griekse kunst en werd door de Italianen terug opgepikt vanaf de 14e eeuw. Die idealiserende kunst paste volgens hem bij het temperament van de Romaanse volkeren. De opkomst van de Vlaamse kunst was de manifestatie van het Germaanse realisme. Niettemin beschouwde Waagen de kunst van Jan van Eyck nog steeds als middeleeuwse kunst.\nDe Fransen, Th\u00e9ophile Tor\u00e9, Charles Blanc en Paul Mantz uit het midden van de 19e eeuw hadden een grote bewondering voor de realistische Nederlandse School van de 17e eeuw. Die stellingname was het resultaat van de discussies in Frankrijk tussen de gezagsgetrouwe classicisten en de republikeinse realisten die zich maar al te graag spiegelden aan de Nederlandse realisten uit de 17e eeuw, volgens hen het resultaat van de burgerlijk-republikeinse Nederlandse cultuur. Zij zagen geen verband tussen de Vlaamse Primitieven en de Nederlandse schilderkunst van de 17e eeuw. Latere auteurs zoals Paul Mantz, Alfred Michiels en Hippolyte Taine introduceerden de Vlaamse Primitieven als de wegbereiders van schilders zoals Salomon van Ruysdael, Meindert Hobbema, Govert Flinck en Rembrandt van Rijn. Deze stelling werd in Frankrijk gemeengoed en iedereen ging ervan uit dat de Hollandse School uit Nederlands Gouden Eeuw de erfgenamen waren van de Vlaamse Primitieven. Het was Taine die, zich baserend op de definitie van Burckhardt, sprak over een Noordelijke, Vlaamse of Christelijke Renaissance. Nog geen tien jaar later had Eug\u00e8ne Fromentin het in zijn \u201cLes Ma\u00eetres d'autrefois (1876)\u201d over Jan van Eyck als een vertegenwoordiger van de luxueuze Bourgondische hofcultuur en Memling als de exponent van de ascese van het kloosterleven, maar beiden duidelijk middeleeuws.\nVanaf 1870 gaan ook de Nederlanders zich over het onderwerp uitlaten. De eerste is Johannes van Vloten in 1874 die evenwel grotendeels overneemt wat Thor\u00e9 en Taine voordien hadden gepubliceerd. Hij ziet, in tegenstelling tot Thor\u00e9 maar in navolging van Taine, de Vlaamse Primitieven als het begin van een Hollandse school. Hij wordt gevolgd door Conrad Busken Huet die de Vlaamse en de Hollandse school als het product van totaal verschillende culturen ziet. Voor hem was de schilderkunst van de 17e eeuw een resultaat van de nationale energie. Volgens Huet had het realisme van de Nederlandse schilders van de 17e eeuw oudere wortels dan de Vlaamse Primitieven en hij greep hiervoor terug naar Claus Sluter die ondanks zijn werk in het zuiden en in Dijon zijn Hollandse eigenheid had behouden.\nBij het begin van de 20e eeuw wezen de neuzen dus duidelijk nog niet in dezelfde richting en dit zal nog een tijdje zo doorgaan. Louis Courajod brengt de term Noordelijke Renaissance opnieuw op het toneel en de tentoonstelling van 1902 in Brugge zal de discussie weer volop op gang brengen.\nHuidige situatie.\nHanno Wijsman toont met zijn overzicht van de recente standpunten van kunsthistorici dat men het zeker nog niet eens is over een goed sluitende definitie van de begrippen en dat men eigenlijk nog steeds nog niet is los gekomen van de zelfverklaarde suprematie van Italiaanse artiesten zoals Ghiberti, Alberti, Vasari en Michelangelo gekoppeld aan de karakterisering van Huizinga van de Noordelijke kunst als laatmiddeleeuws. De kunstrichtingen defini\u00ebren die actief waren over het ganse continent is geen eenvoudige zaak. Men moet rekening houden met hofcultuur, burgercultuur in de stedelijke omgeving en de cultuur van de Latijnse humanisten. Latijn is doorheen gans de middeleeuwen de lingua franca geweest maar werd in de 15e eeuw de taal van de intellectuelen en van het humanisme dat uit Itali\u00eb kwam. De renaissance werd gezien als de kunst van het humanisme. Noordelijke Renaissance lijkt dan toch geen goede term omdat hij niet strookt met het kernbegrip van wedergeboorte. Ars Nova lijkt misschien een goede term om te beschrijven welke richting de kunst in de oude Nederlanden was ingeslagen in de 15e eeuw, hoewel de term dan weer het nadeel heeft om deze kunst te isoleren van het gebeuren in Europa. Hij besluit dat het probleem voor het ogenblik onopgelost blijft.\nInvloed.\nDe Vlaamse Primitieven hadden een grote invloed op de ontwikkeling van de westerse schilderkunst mede door de intense contacten die er waren tussen Noord-Itali\u00eb (Florence) en het toenmalige graafschap Vlaanderen via Brugge. In het zuiden van Europa werd deze manier van schilderen al gauw populair en be\u00efnvloedde daardoor verschillende kunstenaars, zoals Domenico Ghirlandaio, Botticelli en andere van hun Florentijnse tijdgenoten. De in Brugge gevestigde Florentijnse familie Portinari bestelde bij Hugo van der Goes een altaarstuk voor een Florentijnse kerk (de zogenaamde \"portinaritriptiek\", vandaag in de Galleria degli Uffizi in Florence). Het altaarstuk maakte indruk op de Italiaanse kunstenaars die in hun werk duidelijk zichtbaar is.\nIn 1450 reisde Rogier van der Weyden ter gelegenheid van het Heilig Jaar uitgeroepen door paus Nicolaas V naar Rome. Bartholomaeus Facius, de Italiaanse humanist die in dienst was van koning Alfons V van Arag\u00f3n in Napels, beschreef in zijn \"De Viris Illustribus\" in 1456 slechts vier schilders, namelijk Gentile da Fabriano, Antonio Pisano (Pisanello), Jan van Eyck en Rogier van der Weyden. Hij vermeldt een aantal werken die Rogier in Itali\u00eb zou geschilderd hebben, namelijk een \"Badende Dame\" in Genua, een \"Kruisafneming\" in Ferrara waar Lionello d'Este markgraaf was tot 1450 en twee \"Passietaferelen\" in Napels. Geen enkel van deze werken bleef bewaard. Na zijn reis zou hij in Brussel een \"Sacra Conversazione\" voor een Italiaanse opdrachtgever (de Medici\u2019s) hebben geschilderd, nu in het St\u00e4delsches Kunstinstitut in Frankfurt als \"Maagd met Kind en vier heiligen\", inv. no. 850. Daarnaast zou ook de \"Lamentatie van Christus\", nu in de Uffizi in Florence, van zijn hand zijn en eveneens geschilderd in opdracht van de Medici\u2019s.\nOok de meer op kleur en atmosferiteit gestoelde Venetiaanse schilderkunst leunde in belangrijke mate op de schilderwijze van de Vlaamse primitieven. Het werk van Antonello da Messina, die een tijdlang in Veneti\u00eb werkzame was, is zo sterk door Jan van Eyck be\u00efnvloed dat hij door de 16e-eeuwse kunstenaar en kunstgeschiedschrijver Giorgio Vasari in zijn \"Vite\" onterecht als een leerling van Jan van Eyck werd beschouwd. Ook meesters zoals Jacopo Bellini en Giovanni Bellini waren in belangrijke mate door de Vlaamse Primitieven be\u00efnvloed. De veel minder bekende productie van de 15e-eeuwse Napolitaanse school stond sterk onder de invloed van Jan van Eyck wiens werken in de koninklijke collecties aanwezig waren.\nIn de Noordelijke Nederlanden is beroemdste navolger van de Vlaamse Primitieven Geertgen tot Sint Jans, die actief was rondom Haarlem. Geertgen tot Sint Jans is een van de vroegste meesters die naar Haarlem trok, dat in de Tachtigjarige Oorlog zou uitgroeien tot het middelpunt van het schildersleven in Nederland.\nIn de rest van Europa was de invloed van de Vlaamse schilderkunst tot ver in de 16e eeuw dominant aanwezig. De stijl die Martin Schongauer met zijn fel bewonderde gravures in heel Europa verspreidde, was in grote mate gebaseerd op het werk van Rogier van der Weyden. Deze laatste heeft door de aanwezigheid van enkele van zijn werken in Keulen ook in Duitsland een beslissende invloed gehad. Ook in Oostenrijk, Polen en Bohemen vond de stijl van Van der Weyden en Memling een ruime weerklank.\nDe meest weerklank had de kunst van de Vlaamse Primitieven in Spanje. De Castiliaanse, Aragonese en later Spaanse koningen waren liefhebbers van Vlaamse schilderijen en andere luxegoederen. De Castiliaanse koning schonk een altaarstuk van Rogier van der Weyden aan zijn grafkapel in het klooster van Miraflores bij Burgos (1445) (het zogenaamde \"Mirafloresaltaar\", vandaag in Berlijn, Gem\u00e4ldegalerie). Toonaangevende Spaanse schilders zoals Pedro Berruguete stonden al vroeg onder invloed van het werk van Van Eyck en Van der Weyden. De Spaanse schilderkunst van de 15e eeuw wordt aangeduid als \"Pintura Hispanoflamenco\" (Spaans-Vlaamse schilderkunst) vanwege de sterke be\u00efnvloeding door de Vlaamse schilderkunst. Belangrijke meesters uit de Nederlanden of opgeleid in de Vlaamse traditie waren ook werkzaam in Spanje en dan vooral aan de Spaanse hoven. De meest bekende zijn wel Michel Sittow en de alleen met zijn veelzeggende Spaanse bijnaam bekende Juan de Flandes. Dat er zoveel belangrijke werken van de Vlaamse Primitieven in grote Spaanse musea (Prado in Madrid, El Escorial) te zien zijn, heeft alles te maken met de blijvende belangstelling van de Spaanse koningen voor de Vlaamse schilderkunst die tot in de 17e eeuw voortduurde.\nBoekverluchting.\nIn de laatste drie decades van de 15e eeuw vond in Vlaanderen een grondige evolutie in de stijl van de boekverluchting plaats. Die stijlwijziging werd misschien op gang getrokken onder invloed van de Vlaamse Primitieven, maar eigenlijk was de evolutie naar meer realisme in Vlaanderen al veel langer aan de gang. Terwijl men in Parijs, het andere grote centrum in de boekproductie, bleef vasthouden aan de hoofse gotische stijl was, zelfs al bij de pre-Eyckiaanse Vlaamse miniaturisten zoals Jacob Coene alias de meester van Boucicaut de evolutie naar meer realiteit in hun werken al een poos aan de gang. Het eerste min of meer realistische landschap werd al geschilderd door de \"Ma\u00eetre du Rem\u00e8de de fortune\", de noodnaam voor een Vlaams miniaturist, zo genoemd naar het handschrift dat hij ca. 1355 - 1360 in Parijs verluchtte.\nDe nieuwe stijl had betrekking op zowel de randversiering als op de uitvoering van de miniaturen zelf. De verluchters begonnen de behandeling van licht, textuur en ruimte van de Vlaamse Primitieven te kopi\u00ebren in hun miniaturen en daarna werd ook de oude randversiering volledig herdacht. De eerste wijzigingen kunnen gedateerd worden rond 1470 en omstreeks 1485 was de nieuwe manier van werken in Vlaanderen al goed ingeburgerd. De stijlwijzigingen werden waarschijnlijk op gang gebracht door paneelschilders die zelf ook verluchting van manuscripten verzorgden of er nauw bij betrokken waren, maar ook de generatie van miniaturisten die werkt in de laatste decades van de 15e eeuw met onder meer Simon Marmion (afkomstig van Amiens, werkte in Valencijn), de Weense meester van Maria van Bourgondi\u00eb, Lieven van Lathem, Alexander Bening, de Meester van de Houghton Miniaturen, de Meester van het gebedenboek van Dresden, Gerard Horenbout, Gerard David, de Meester van Jacobus IV van Schotland, de Meester van de gebedenboeken omstreeks 1500, de Meester van de David sc\u00e8nes en Simon Bening hebben zeer snel de nieuwe stijl geassimileerd en verder uitgebouwd.\nSimon Marmion (1425-1489), door de po\u00ebet Jean Lemaire de Belges (1473- na 1515) de \"Prins der Verluchters\" genoemd, was een artiest die zowel met olieverf op paneel werkte als met tempera op perkament. Zijn oeuvre toont dat hij het werk van de Vlaamse Primitieven perfect kende en de techniek beheerste. Dit kan men zien in zijn meesterlijke voorstelling van licht en ruimte in het landschap en de afbeelding van de emoties van zijn personages via het gebruik van een gans gamma van tinten bij het modelleren van de gezichten. Ook bij het schilderen van de textuur van stoffen en de details van kleding blijkt zijn kennis van het werk van zijn illustere voorgangers, de Gebroeders van Eyck en Hugo van der Goes.\nDe Weense meester van Maria van Bourgondi\u00eb actief tussen 1470 en 1480 is eveneens een van de kunstenaars die aan de basis lag van de nieuwe stijl. Hij is bekend voor zijn miniaturen van het passieverhaal waarin hij diepe emoties weet af te beelden en een bijzondere atmosfeer in de achtergrond opbouwt. Hij wordt gezien als de man die het \"atmosferisch perspectief\" in de Noord-Europese kunst introduceerde. Het werk van zijn hand kan probleemloos wedijveren met de contemporaine werken van paneelschilders op het gebied van beeldopbouw en schetsen van de atmosfeer van het werk.\nWetenschappelijk onderzoek.\nIn de eerste helft van vorige eeuw werd het onderzoek vooral beheerst door het indelen van het beschikbare materiaal in stijlen, scholen, ateliers en meesters. Nog tot diep in de 19e eeuw bestond er immers \u2013 enkele belangrijke meesterwerken zoals het Het Lam Gods (Gebroeders van Eyck) niet te na gesproken - de grootste verwarring over welk werk aan welke meester of atelier diende te worden toegeschreven. Bij aanvang ging de belangstelling van de onderzoekers ook vooral uit naar de \"authentieke\" werken van de grote, met naam bekende meesters. Aan de belangrijke fenomenen, zoals de atelierpraktijk, de kopie of de repliek werd aanzienlijk minder aandacht besteed. Op basis van stilistische criteria werden werken aan een bepaalde meesterhand toegeschreven. Werken die niet meteen onder de naam van een bekende meester konden worden ondergebracht werden eveneens op basis van stilistische overeenkomsten gegroepeerd. Deze groepen werden in verband gebracht met het atelier of de omgeving van andere bekende meesters, maar vaker werden ze toegeschreven aan een onbekende hand die men bedacht met een \"noodnaam\".\nHet kennersonderzoek.\nDeze fase in het onderzoek naar de Oudnederlandse schilderkunst werd bepaald door de zogenaamde \"connoisseurs\", kenners die op basis van hun goede oog en goed geheugen (de fotografie was in die tijd nog niet ideaal ontwikkeld) bepaalde werken aan elkaar en aan de stijl van een meester konden linken. De absolute autoriteit op het gebied van de Vlaamse Primitieven was de Duitse kunsthistoricus Max Jakob Friedl\u00e4nder. Friedl\u00e4nders magnum opus getiteld \"Die Altniederl\u00e4ndische Malerei\" beschrijft in 14 boekdelen die gepubliceerd werden tussen 1924 en 1937 de meesters en hun werken, vanaf Jan van Eyck aan het begin van de 15e eeuw tot en met de laat-16e-eeuwse meesters zoals Pieter Bruegel de Oude en Anthonis Mor. Elk van de veertien delen behandelde een bij elkaar horende groep van schilders en hij beperkte zich niet tot de Vlaamse Primitieven maar behandelde ook meesters zoals Lucas van Leyden, Pieter Coeck, Jan Provoost, Joos van Cleve, Bernard van Orley, de Antwerpse Mani\u00ebristen en zo voort.\nHet bronnenonderzoek.\nNaast het kennersonderzoek was er sedert de tweede helft van de 19e eeuw belangrijk studiewerk geleverd door historici zoals James Weale die de Brugse archieven uitvlooide op zoek naar informatie over schilders, kunstwerken, contracten en alles wat hij kon ontdekken over de Vlaamse Primitieven. Het is Weale die de biografische gegevens van een aantal meesters zoals Jan van Eyck, Petrus Christus, Hans Memling en Gerard David terug vond en publiceerde. Maar ook het werk van andere vorsers zoals Alphonse Wauters en Alexandre Pinchart in verband met Brussel en Doornik en Edmond de Busscher voor Gent was eigenlijk het basismateriaal voor de \u201ckenners\u201d bij het toeschrijven van werken aan bepaalde meesters.\nHet iconologisch onderzoek.\nDe iconografie tracht de onderwerpen die door de schilders afgebeeld werden en de symbolische motieven die daarbij gebruikt werden systematisch te ordenen en te repertori\u00ebren. Iconologie is het duiden van die symbolen binnen hun historische context. Iconologie is uit de aard van de zaak zelf tijdsgebonden en zou dus moeten stoelen op de inhoudelijke betekenis die de schilders en opdrachtgevers van de werken er destijds aan gaven en precies daarover is zeer weinig geweten of overgeleverd. Uit contracten uit de 15e eeuw blijkt niet dat de gemiddelde wereldlijke opdrachtgever zich veel zorgen maakte over de symbolische betekenis van de bestelde werken, het realistische aspect kwam daarentegen wel aan bod. Voor de werken die besteld werden door kloosters en kerken kan men wel de bezorgdheid over inhoud en symboliek terugvinden, soms werden zelfs professoren in de theologie aangesteld om de schilder bij te staan en worden motieven genoemd die in het werk moesten afgebeeld worden, maar dergelijke specificaties zijn niet terug gevonden voor wereldlijke opdrachten ondanks het feit dat 70% van de opdrachten afkomstig waren van wereldlijke opdrachtgevers.\nAl in de jaren dertig van de 20e eeuw werden er verbanden gelegd tussen de 15e-eeuwse Vlaamse schilderkunst en theologische motieven door de kunsthistoricus Max Dvo\u0159\u00e1k. Hij zag het realisme van Jan van Eyck als een verwijzing naar het goddelijke en sloot daarmee aan bij de filosofisch-theologische stroming van het realisme die het goddelijke als de enige werkelijkheid ziet en het wereldlijke als een afspiegeling daarvan. De fransman Charles de Tolnay was ook van mening dat her realisme van de Vlaamse kunstenaars niets anders was dan het tonen van de aanwezigheid van God in de ganse schepping.\nHet onderzoek naar de Vlaamse Primitieven sloeg na de Tweede Wereldoorlog nieuwe wegen in. Een belangrijke mijlpaal was het omvangrijke werk \"Early Netherlandish painting\" van de Duits-Amerikaanse kunsthistoricus Erwin Panofsky uit 1953. Panofsky huldigde eigenlijk dezelfde stellingen als De Tolnay, maar hij gebruikte de term \u2018nominalisme\u2019 in plaats van realisme. Het nominalisme propageerde een moderne, wetenschappelijke houding, waarbij het wereldse niet meer gezien werd als een afbeelding van een goddelijke werkelijkheid maar als een zelfstandige realiteit. Voor Panofsky was de kunst van Van Eyck een synthese tussen nominalisme en mystiek. Panofsky heeft echter nooit een brede theoretische onderbouwing van zijn opinie gegeven, maar beperkte zich tot het uitwerken van een aantal voorbeelden. Zijn boek is wel een van de belangrijkste werken die over het onderwerp zijn geschreven. Het maakte zeer veel discussie los en heeft ongetwijfeld de grote verdienste dat deze kunststroming meer bestudeerd en bediscussieerd werd en daardoor aan belang won in de studie van de kunstgeschiedenis. Omdat de respons op de iconologische argumenten van Panofsky vrij hevig was, is men Panofsky vooral gaan zien als de iconoloog die de gebruikte symbolen en thema\u2019s wil duiden naar hun betekenis in hun oorspronkelijke context. Die reputatie heeft hij waarschijnlijk gekregen door de reactie van toenmalige kunsthistorici zoals Karel G. Boon, Martin Davies, L\u00e9on M.J. Delaiss\u00e9, Julius Held, Millard Meiss, Otto P\u00e4cht en Friedrich Winkler. Nochtans was de studie van de iconologische betekenis van de werken maar een klein onderdeel van de opzet van Panofsky. Maar hij wilde vooral een overkoepelende thesis bouwen over de natuur en de ontwikkeling van de Vlaamse schilderkunst en maakte daarbij onder andere gebruik van iconologische analyse. Panofsky zegt hier trouwen zelf over in zijn voorwoord: Panofsky gebruikt evengoed het (bekende) historische onderzoek van archieven en gildeboeken, als de stijlkarakteristieken en de chronologie van de werken en de meesters om schilderijen aan schilders en schilders aan scholen toe te wijzen en treedt zeer dikwijls in de voetsporen van Friedl\u00e4nder.\nDe iconologie werd dankzij het werk van Panofsky een belangrijke discipline in de studie van de meesters uit de oude Nederlanden en ze werd uitgebreid gebruikt in de jaren zestig en zeventig van de vorige eeuw. Onderzoekers zoals William Heckscher, Carla Gottlieb, John Ward, C. F. O\u2019Meara, B.G. Lane, R.A. Koch, A.H. Van Buren, E. Hall, H. Uhr, C.I. Minott en vele anderen gingen ijverig op zoek naar de verborgen symbolen in de realistisch afgebeelde details op de schilderijen van de Vlaamse Primitieven. Maar vanaf de jaren 1980 is men vrij algemeen afgestapt van de iconologie als belangrijke parameter in de studie van de Vlaamse Primitieven\nHet materieel-technisch onderzoek.\nTot de belangrijkste evoluties in het naoorlogse onderzoek behoort zeker de intensivering en verfijning van het materieel-technisch onderzoek. De noodzaak van een technisch en wetenschappelijk degelijk onderbouwde restauratie werd heel acuut nadat gedurende de Tweede Wereldoorlog vele werken waren beschadigd of zich in een slechts toestand bevonden na herhaaldelijk te zijn verplaatst. Een belangrijke realisatie was in dit opzicht de restauratie van het Lam Gods. Onder auspici\u00ebn van de Belgische regering werd tot dit doel in Brussel een nieuw studiecentrum en laboratorium opgericht (vandaag het KIK/IRPA) onder leiding van de jonge chemicus Paul Coremans. Coremans' restauratie en onderzoek van het Lam Gods (onder meer met r\u00f6ntgenstralen, infraroodfotografie, en pigmentanalyse) zou een mijlpaal worden in het technisch onderzoek en de restauratie van schilderijen.\nEen omstandige beschrijving van de technieken kan men vinden in de artikels die de gebruikte technieken specifiek behandelen namelijk:\nDendrochronologie.\nDe dendrochronologie laat toe van op 20 \u00e0 25 jaar na het jaar te bepalen waarin een boom werd geveld. Dit levert dus een terminus post quem op voor het mogelijke ontstaan van het schilderij. Dit laat toe van dateringen te verifi\u00ebren. Als een kunsthistoricus zegt dat het schilderij gemaakt werd in 1450 en men kan met zekerheid vaststellen dat de boom pas in 1470 werd gekapt is er uiteraard een probleem. Ook kan deze studie toewijzingen aan een bepaalde schilder in vraag stellen zoals dat het geval was voor het aan Jan van Eyck toegeschreven portret \u201cMan met Anjer\u201d uit de Gem\u00e4ldegalerie in Berlijn. De boom die gebruikt werd voor dit werk werd niet gekapt voor 1474, zodat het schilderij niet van Jan van Eyck die in 1441 overleed kan zijn.\nOok bij het identificeren van kopie en origineel kan de dendrochronologie verrassende resultaten opleveren. Een voorbeeld daarvan is de \u201cMiraflores Triptiek\u201d (Zie afbeelding bij 'Verfdoorsneden) waarvan er twee versies zijn, de eerste in de Gem\u00e4ldegalerie in Berlijn en de tweede in de Capilla Real in Granada en voor een deel in het Metropolitan Museum of Art in New York. Het tweede werk werd vrij unaniem door de kunsthistorici aanzien voor het origineel temeer omdat het kon bogen op een voorname afkomst: het kwam uit de verzameling van Isabella van Castili\u00eb. Dendrochronologisch onderzoek wees uit dat het hout voor dit werk gekapt was na 1484 dus minstens twintig jaar na de dood van Rogier van der Weyden.\nOok het onderzoek van zogenaamde identieke kopie\u00ebn (gemaakt met ponskartons of dergelijke), waarvan lange tijd gedacht werd dat ze in het atelier van de meester tot stand kwamen leverde vrij verrassende resultaten op. Alle onderzochte kopie\u00ebn van werken van de Flemallegroep en van Rogier van der Weyden ontstonden blijkbaar na 1482 en hun productie ging door tot in de 16e eeuw dus ook hier leidde het technische onderzoek tot correctie van de meningen die men op basis van het kennerschap en het stijlkritisch onderzoek had geopperd.\nMen kan met dendrochronologisch onderzoek met vrij grote zekerheid vaststellen of planken uit eenzelfde boom kwamen. Dit heeft geleid tot geslaagde reconstructies van schilderijen die in de loop van de tijd gesplitst waren geraakt.\nInfraroodreflectografie.\nVan vele schilderijen van de Vlaamse Primitieven werd ondertussen een reflectogram gemaakt. Van Asperen de Boer publiceerde een behoorlijk aantal studies over onderzoeken van belangrijke schilderijen. Het IRR-onderzoek wordt voornamelijk gebruikt voor het bestuderen van de ondertekening. Het aanbrengen van de ondertekening is de eerste fase in het ontstaan van een schilderij. Zoals voor het schilderen zelf, hadden de kunstenaars dikwijls hun eigen techniek voor het uitvoeren van de ondertekening. Er werden ook verschillende technieken en materialen gebruikt onder meer penseel en zwarte inkt, houtskool, potlood, krijt en lood- of zilverstift. De ondertekening was niet bedoeld om door buitenstaanders gezien te worden, de kunstenaar kon ze dus volledig naar zijn persoonlijke voorkeur uitvoeren. Daardoor kunnen ondertekeningen erg nuttig zijn bij het toewijzen van een werk aan een bepaalde schilder. Ondertussen is de stijl van ondertekenen van de meeste grote meesters uit de Bourgondische Nederlanden gekend, maar het toewijzen van een wijze van ondertekening aan een bepaalde meester blijft nog steeds een zaak van stijlinterpretatie en dus een subjectief gegeven.\nMaar de ondertekening van dezelfde schilder kan ook heel verschillend zijn in samenhang met de atelierpraktijk. Zo zien we op de ondertekening van de \"Gekruisigde Christus met Maria en Johannes\" van Rogier van der Weyden een ordelijke en volledig uitgewerkte ondertekening die bij het schilderen zeer nauwkeurig gevolgd werd. Dit is niet wat we van Rogier kennen uit de werken die met bijna zekerheid aan hem kunnen worden toegeschreven zoals zijn \"Kruisafname\". Waarschijnlijk is de ondertekening wel van Rogier zelf, maar werd ze zeer minutieus uitgevoerd omdat buiten de incarnaten (handen, hoofden en voeten), het schilderij verder werd afgewerkt door leerlingen of assistenten van het atelier die nauwgezet de ondertekening van de meester moesten volgen bij de afwerking.\nDe ondertekening is ook dikwijls van onschatbare waarde voor het onderscheiden van kopie\u00ebn en originelen. Zowel bij Rogier van der Weyden als bij Hans Memling kan men vaststellen dat er in hun originele werken zeer veel wijzigingen werden doorgevoerd tijdens het schilderproces. In kopie\u00ebn kan men daarentegen vaststellen dat er helemaal geen sprake meer is van het zoeken naar de juiste vorm, maar dat de ondertekening vloeiend en doorlopend is haast zonder modellering en detailtekening. Een mooi voorbeeld hiervan is de \"Lucas tekent de Madonna\" van Rogier van der Weyden ca. 1435-1436, Museum of Fine Arts in Boston. Het werk laat bij IRR onderzoek zien dat er een ganse reeks van kleine wijzigingen werd uitgevoerd tijdens het schilderen. Op de kopie\u00ebn van dit doek die bewaard worden in het Groeningemuseum te Brugge, in de Hermitage in Sint Petersburg en in de Alte Pinakothek in M\u00fcnchen werd de ondertekening, een kopie van het (afgewerkt) paneel in Boston, nauwkeurig gevolgd.\nKopie\u00ebn die gemaakt werden met ponskartons, waarin met kleine geprikte gaatjes de tekening was gemaakt, die dan door het deppen met koolstofpoeder in een neteldoek op de onderlaag werd overgebracht, zijn meestal duidelijk te herkennen via IRR. Gerard maakte gebruik van die techniek om het ontwerp in stippellijn aan te brengen op het geprepareerde paneel. Een klassiek voorbeeld hiervan is de Madonna met de Paplepel. Maryan W. Ainsworth poneerde de stelling dat David voor dit werk, bestemd voor de vrije markt, vertrok van een model op kartons, maar dat er toch duidelijk verschillen te zien zijn op basis van afwerking en details die een individueel werk onderscheiden van een product van het atelier. Zo lijkt het exemplaar van de Aurora Trust in New York van de meester zelf, de werken in Genua en Brussel echter halen niet dezelfde kwaliteit. Zijn opvolger Adriaen Isenbrandt gebruikte deze techniek om talloze kopie\u00ebn van werken van David met als thema de Maagd met Kind te produceren waaronder een aantal kopie\u00ebn van de Rust tijdens de vlucht naar Egypte.\nIn onze huidige opvatting over kunst is \"kopie\" een lelijk woord, kunst moet origineel zijn en als men vandaag de vele kopie\u00ebn uit de late middeleeuwen en de vroege renaissance catalogeert worden kopie\u00ebn nog dikwijls als minderwaardige werken beschouwd. De late middeleeuwer stond hier nochtans heel anders tegenover, voor hem was kopi\u00ebren een vrij normale zaak. Tegen het begin van de 15e eeuw werden steeds minder werken gemaakt in opdracht en groeide het aantal werken die zonder bestelling over een aantal populaire thema\u2019s werden gemaakt en aangeboden op de vrije markt. Die vrije markt voor luxegoederen evolueerde vrij snel. In 1482 ontstond in Brugge het \"pandt\", een soort kunstgalerij \"avant la lettre\" waar handelaars en ambachtslui zoals kunstschilders en edelsmeden een plaats huurden om hun producten ter verkoop aan te bieden. In Antwerpen was een dergelijke vrije kunstmarkt al vanaf 1438 actief. Het \"Onze-Lieve-Vrouwepand\" opende er zijn deuren in 1460 en het werd de offici\u00eble verkoopplaats voor de leden van de Sint-Lucasgilde vanaf 1481.\nR\u00f6ntgenonderzoek.\nDoor de combinatie van r\u00f6ntgenonderzoek en IRR hebben de kunsthistorici er ook in geslaagd om een nieuw licht te werpen op de verhoudingen binnen het atelier. men heeft lang gedacht dat de rol van de medewerkers zeer beperkt bleef bij het tot stand komen van de werken. Door onderzoek van de ondertekening enerzijds en van de onderschildering en afwerkingslagen anderzijds is men tot andere conclusies gekomen. Bij onderzoek van het \"Columba Altaarstuk\" uit het atelier van Rogier van der Weyden zijn de ondertekeningen waarschijnlijk van de hand van een medewerker van Rogier als men op de stijl afgaat. Nochtans zijn de kunsthistorici het eens dat dit schilderij een typisch werk van Rogier is. Uit het r\u00f6ntgenonderzoek van het werk kan men opmaken dat bij de uitwerking van het paneel verschillende medewerkers betrokken waren. Zo kon men vaststellen dat bij de onderschildering belangrijke wijzigingen aan de originele compositie werden aangebracht. Na de onderschildering werd er nauwelijks nog iets veranderd, wat laat veronderstellen dat hier terug medewerkers aan het werk zijn geweest.\nVerfdoorsneden.\nVerfdoorsneden worden dikwijls genomen aan de rand van plaatsen waar het schilderij beschadigd was of uit de \u201cbaard\u201d van het schilderij.\nOnderzoek van het materiaal dat gebruikt werd voor de ondergrond laat toe van met vrij grote zekerheid te zeggen of het schilderij ontstond in het zuiden (Itali\u00eb, Spanje, Portugal) of in het noorden (Frankrijk, Nederlanden, Duitsland). In het zuiden gebruikte men gips voor de ondergrond en in het noorden werd steeds krijt gebruikt. Een eenvoudig microchemisch onderzoek laat toe om te besluiten waar een schilderij gemaakt werd. Dit is vooral van belang voor de vele werken die in Spanje (Castili\u00eb) werden gemaakt in de stijl van de Vlaamse meesters. Dit was onder meer ook het geval voor de hoger vernoemde kopie van de Miraflores Triptiek die dus waarschijnlijk in Spanje werd gemaakt, misschien door Juan de Flandes of Michiel Sittow, maar concrete elementen om het paneel aan een van die twee toe te wijzen ontbreken.\nVoor pigmentanalyse zijn de meest diverse technieken van spectrometrie beschikbaar, maar op dit gebied is nog geen systematisch onderzoek gevoerd. De kennis over de techniek van de Vlaamse meesters is in dit verband nog vrij summier zodat men op basis hiervan nog niet echt onderscheid kan maken tussen verschillende schilders. Er wordt op dit gebied wel meer en meer onderzoek verricht.\nConclusie.\nHet materiaal-technisch onderzoek van de schilderijen van de meesters uit de Nederlanden bevindt zich in een stroomversnelling. Nieuwe publicaties op kunsthistorisch gebied gaan heel vaak over onderzoeken met de nieuwe methodes. Soms lijkt het of het kunsthistorisch onderzoek dat zich baseerde op het cultuurhistorisch onderzoek dood is. Nochtans is het zo dat dit materieel-wetenschappelijk onderzoek slechts basisgegevens levert waarop de andere takken van het kunsthistorisch onderzoek zich kunnen baseren voor meer nauwkeurige dateringen, toeschrijvingen en het bepalen van stijlkenmerken.\nDit leidde tot een wezenlijke wijziging van de manier waarop kunsthistorici naar deze periode kijken. Men concentreerde zich vroeger heel sterk op eigenhandigheid en originaliteit terwijl men dankzij de nieuwe onderzoeksmethoden meer en meer tot het besef komt dat samenwerking in de 15e eeuw een gebruikelijk proced\u00e9 was. Maryan Ainsworth van het Metropolitan Museum of Art zegt hierover letterlijk: Men komt meer en meer tot de conclusie dat eigenhandigheid zeer moeilijk in te schatten of te bepalen is, omdat in het atelier eenheid van stijl een van de streefdoelen was. We zullen dus in de toekomst meer moeten gaan denken in functie van stijlgroepen dan van individuele meesters en de cultuurhistorische studie van de periode en de studie van bronnenmateriaal en eigentijdse beschrijvingen wordt meer en meer belangrijk om het tot stand komen van de werken te begrijpen en naar waarde te schatten.\nVlaamse Primitieven. De mooiste tweeluiken.\nIn het voorjaar 2007 (van 3 maart tot 25 mei) was er in het Koninklijk Museum voor Schone Kunsten te Antwerpen een tentoonstelling van 35 diptieken onder de titel \"Vlaamse Primitieven. De mooiste tweeluiken\", met werken van grote namen zoals Robert Campin, Jan van Eyck, Rogier van der Weyden, Gerard David, Hans Memling, Hugo van der Goes, Quinten Massijs en Michiel Sittow maar ook 10 werken van anonieme meesters.\nDe tentoonstelling was het nevenproduct van een onderzoeksproject van de National Gallery of Art in Washington en het Koninklijk Museum voor Schone Kunsten te Antwerpen met de steun van de Harvard University Art Museums in Cambridge, Massachusetts onder de leiding van Ron Spronk van Harvard. Er werden werken in bruikleen gegeven van zowat overal ter wereld, ook uit enkele priv\u00e9collecties. De tentoonstelling was eerst te zien in de National Gallery of Art in Washington van 12 november 2006 tot 4 februari 2007.\nEr werden 65 panelen onderzocht. Met dendrochronologisch onderzoek legde men de ouderdom van de gebruikte panelen vast. Er werden verfstalen genomen voor het onderzoek van de gebruikte pigmenten en oplosmiddelen en van alle werken werden reflectograms gemaakt met infraroodreflectografie voor onderzoek van de ondertekeningen op de werken. Van de panelen werden ook hoge resolutie radiografie\u00ebn gemaakt voor het onderzoek van de verflagen en eventuele pentimenti. Op basis van deze onderzoeken werden de verflagen verder onderzocht met de stereomicroscoop om aard en dikte vast te leggen. De musea en instellingen die aan het onderzoek meewerkten waren: de Harvard University Art Museums, Cambridge, Massachusetts, het Koninklijk Museum voor Schone Kunsten in Antwerpen, het Museo Nacional del Prado in Madrid, het Museo Thyssen-Bornemisza eveneens in Madrid, de National Gallery of Art in Washington, het Philadelphia Museum of Art, het Rijksmuseum Twenthe in Enschede, de Stedelijke Musea Brugge, de Gem\u00e4ldegalerie van de Staatlichen Museen zu Berlin en de Stichting Restauratie Atelier Limburg in Maastricht.\nHet onderzoek had tot doel de schildertechniek en de atelierpraktijk van de Vlaamse Primitieven te onderzoeken. Een uitgebreide technische beschrijving van alle onderzochte werken werd gepubliceerd in de catalogus van de tentoonstelling. Het onderzoek leidt soms tot verrassende vaststellingen. Bijvoorbeeld de Mater Dolorosa en de Ecce Homo toegeschreven aan Albrecht Bouts (Leuven 1451/55 \u2013 1549), nu in het Suermondt-Ludwig-Museum Aachen, inv. no. gk 57, is nu een triptiek van 37,5\u00a0x\u00a026,7\u00a0cm met twee vleugeltjes die op de achterzijde een annunciatie tonen. Het werkje is samengesteld uit een middenpaneel dat in een lijst twee aparte paneeltjes bevat. Waarschijnlijk is dit werk niet als diptiek of triptiek ontstaan. Ron Spronk baseert zich op een aantal factoren om tot dit besluit te komen:\nTot daar de bevindingen van de onderzoekers die op dezelfde manier de vleugels van de hybride triptiek en de toegevoegde lijst onderzochten.\nOp de tentoonstelling waren ook een paar diptieken te zien die na lange tijd gescheiden te zijn opnieuw tot het oorspronkelijke geheel werden samengevoegd, voor de duur van de tentoonstelling alleszins. Dit is het geval voor de Maria met Kind en het Portret van Diego de Guevara(?) van Michiel Sittow. Dat de paneeltjes origineel bij elkaar hoorden is trouwens in dit geval visueel vast te stellen aan het doorlopende stenen tafelblad met het oosterse tafelkleed. Het andere samengebracht paar is de devotiediptiek met een Madonna met Kind en het Portret van Philippe de Cro\u00ff van Rogier van der Weyden."}
{"id": "10906", "revid": "68224574", "url": "https://nl.wikipedia.org/wiki?curid=10906", "title": "Jan Fabre", "text": "Jan Fabre (Antwerpen, 14 december 1958) is een Belgisch multidisciplinair kunstenaar. Zijn artistieke opleiding genoot hij aan het Stedelijk Instituut voor Sierkunsten en Ambachten (Antwerpen) en aan de Koninklijke Academie voor Schone Kunsten van Antwerpen - DKO. Hij is vooral bekend voor zijn theaterwerk, onder andere via zijn theatercompagnie Troubleyn, en zijn kunstwerken. \nTheaterwerk.\nTheaterregisseur.\nIn de periode tussen 1976 en 1980 schreef Fabre zijn eerste theaterteksten en hield hij zijn eerste performances waarbij het gedisciplineerde lichaam centraal staat. Vanaf 1980 begon hij te regisseren. In 1982 wordt hij internationaal bekend met \u201cHet is theater zoals te verwachten en te voorzien was\u201d. In 1984 vertoont hij \"De Macht der Theaterlijke Dwaasheden\" op de Bi\u00ebnnale van Veneti\u00eb. Daarna bleef hij producties maken met de nadruk op het extatische lichaam.\nTroubleyn/Laboratorium.\nEind 1999 nam Jan Fabre met zijn theatergezelschap zijn intrek in het afgebrande Ringtheater aan de Pastorijstraat in Antwerpen. Zijn theatercompagnie Troubleyn zocht lange tijd naar middelen om dit pand terug leefbaar en levend te maken. Begin 2007 werden de verbouwingswerken, mede gefinancierd door de Vlaamse Gemeenschap en de stad Antwerpen, afgerond. Architect Jan Dekeyser, tevens lichtontwerper van de compagnie en theatermaker, tekende de plannen. Op 16 maart 2007 opende het Troubleyn/Laboratorium feestelijk de deuren met een buurtconcert, voorstellingen van de productie \"Angel of Death\", een buurtkwis en een inhuldigingsceremonie (d.d. 24 maart). De stad blijft eigenaar van dit pand dat voor 33 jaar in erfpacht werd gegeven aan Fabres theatercompagnie en het gaat na afloop van dit contract terug naar de gemeenschap.\nHij heeft er kantoren, een decoratelier, een dansstudio en een repetitiezaal met een plateau van 17 meter breed, 12 meter diep. Het doet dienst als een artistiek laboratorium.\nBovendien werden er permanente kunstwerken ge\u00efntegreerd in de architectuur van onder anderen Marina Abramovic, Wim Delvoye, Romeo Castellucci, Henk Visch, Enrique Marty, Luc Tuymans en Jan Van Imschoot.\nTroubleyn/Laboratorium is in de eerste plaats een huis voor creatie en onderzoek. Jonge makers kunnen er vrij van productiedruk experimenteren en cre\u00ebren. Het pand wordt ook intensief gebruikt door andere gezelschappen uit Vlaanderen en daarbuiten. Daarnaast vinden er workshops plaats van theatermakers en onderzoekers.\nPlastisch werk.\nOok op gebied van de beeldende kunst is Jan Fabre actief. Als tekenaar staat hij bekend om zijn \"Bic-art\", tekeningen gewoon met de balpen, rondom alle mogelijke thema's.\nIn 1984 presenteerde de jonge Fabre in het vroegere Hasseltse Provinciaal Museum in \"vleugel '58\" een tentoonstelling met bic-tekeningen, die later tot zijn huisstijl uitgroeiden. Daarop volgde het \"Tivoli-kasteel\" (1990), in Mechelen, van 23\u00d718\u00d721m: een paviljoen helemaal beplakt met bebict papier. Hij vindt in deze specifieke kleur blauw een evenbeeld van het zgn. 'uur blauw', het moment tussen nacht en zonsopgang wanneer het nog niet licht is, maar ook niet meer donker. Dit is het uur waarop de wereld ontwaakt. De Bic wordt door Fabre niet alleen gebruikt voor het maken van tekeningen, hij gebruikt haar om allerlei dingen te bekrassen en hen zo in het rijk van het Uur Blauw binnen te loodsen. Fabre probeert om met dergelijke grote tekeningen de tekening te verzelfstandigen. De tekening wordt een sculptuur en omgekeerd. De tekening wordt een object waar men rond kan wandelen. Door het formaat wordt de tekening ook een ruimte die de toeschouwer volledig in een blauwe diepte trekt.\nEr zijn de plastische beelden in brons: \"De man die de wolken meet\" uit 1998, als installatie op de daken van het S.M.A.K. te Gent en De Singel te Antwerpen. Het beeld is een eerbetoon aan de vroegtijdig overleden tweelingbroer van Fabre. De kunstenaar liet zich hiervoor inspireren door een personage uit de film \"Birdman of Alcatraz\", waarin een tot levenslang veroordeelde moordenaar bij zijn vrijlating verklaarde \"de wolken te willen meten\". Voor \"Beaufort 2006\" plaatste hij \"De astronaut die de zee dirigeert\" met een beeltenis van Dirk Frimout boven op het dak van het Kursaal te Oostende. De Belgische astronaut-wetenschapper gaat vanaf daar een dialoog aan met de zee. Maar vooral \"Searching for Utopia\": een vele keren uitvergrote schildpad met een naar de zee kijkend zelfportret-ruiter boven op het schild. De titel van het werk verwijst naar \"Utopia\" van Thomas More, terwijl het beeld zelf herinnert aan Roald Dahls \"The Boy Who Talked with Animals\" (1977). Het indrukwekkende bronzen beeld is 7 meter lang, 3 meter hoog en weegt 5,5 ton. Het werk is permanent aanwezig op de dijk aan het strand van Nieuwpoort nu de stad dit werk heeft aangekocht na de installatie ervan in het kader van de kunsttri\u00ebnnale \"Beaufort 2003\". Sinds 2016 staat in de kathedraal van Antwerpen het beeld \"De man die het kruis draagt\". Dit is een levensgroot beeld van de kunstenaar zelf die een metershoog kruis balanceert op \u00e9\u00e9n hand.\nIn 2000 beplakte hij de zuilen van de Gentse Universiteitsaula met echte ham. Dit werk heet \"Benen van de rede ontveld\": (niet meer voor consumptie geschikte) ham op zuilen. Dit werk roept veel controverse op. Citaten uit de pers: \"Daar honderden kilo's vlees tegenaan gooien, terwijl er mensen zijn die nog geen 100 gram kunnen kopen\". Tegenstanders rukken er stukken vlees af. \nBeelden met kevers.\nVanaf de negentiger jaren begint hij met schilden van kevers te verwerken in zijn installaties. Zijn meest recente realisaties wekten algemeen ophef.\nIn opdracht van Koningin Paola van Belgi\u00eb installeert hij in 2002 \"Heaven of Delight\" in het Koninklijk Paleis van Brussel, een verwijzing naar \"De Tuin der Lusten\" van Jheronimus Bosch (Museo del Prado, Madrid). De creatie bestaat erin, dat men het plafond van de grote spiegelzaal en een grote luchter volledig belegd heeft met anderhalf miljoen groen-blauw glinsterende schilden van Thai-exotische juweelkevers of de scarabee (\"Sternocera acquisignata\"), waarbij de iriserende kleuren het gevolg zijn van de structuur van de schilden. Assistenten vulden de schilden met zwarte silicone en plakten ze geordend tegen het plafond. Door de aftekening van de letter P verwijst hij naar de opdrachtgeefster, koningin Paola. \nIn 2004 realiseerde hij \"Totem\" op het Ladeuzeplein te Leuven in opdracht van de Katholieke Universiteit Leuven naar aanleiding van haar 575ste verjaardag. Het werk bestaat uit een 23 meter hoge roestvrijstalen naald die een reusachtige kever (van de familie Buprestidae) doorboort.\nIn de zomer van 2006 was er een tentoonstelling van recente sculpturen, installaties en films van Fabre in het Koninklijk Museum voor Schone Kunsten te Antwerpen. Fabre inspireerde zich op de bestaande verzameling oude kunst, die hem reeds van bij het begin van zijn artistieke praktijk heeft be\u00efnvloed. In de twintig monumentale tentoonstellingszalen plaatste Fabre zijn kunst tegenover het werk van o.a. Rogier van der Weyden, Lucas Cranach de Oude, Peter Paul Rubens en Henri De Braekeleer. Aldus ontstond er een parcours van tekeningen, hommages, dialogen, transformaties die blijven boeien. Een installatie heette \"Boodschappers van de dood onthoofd\", 2006. Het bestond uit zeven uilenkoppen op een kraakwitte, lange koorbank in relatie tot de \"Val van de opstandige engelen\", 1554 van Frans Floris. Een andere installatie heette \"Bloedneusfiguur\", 2006. Verder een installatie met een vergulde spijkerman \"Sarcofagus conditus\", liggende aan de voeten van aartsengel Micha\u00ebl, drakendoder en heer der engelenscharen afgebeeld op een 15de-eeuws retabel van een anonieme Catalaanse meester (1426-1450).\nOp de bi\u00ebnnale van Veneti\u00eb 2007 toonde de kunstenaar een installatie \"Ik spuw op mijn eigen graf\". Fabre wendt een bewegende replica van zichzelf aan die boven een slagveld van zerken om de paar minuten een spuugwolk produceert. Zo staat er een zelfbewuste kunstenaar die met levende kunst de dood tracht te overstijgen. Nochtans is het morbide karakter ervan bedrieglijk, de zelfspot duidelijk. De tentoonstelling genoemd \"Antropology of a Planet\" liep in het Palazzo Benzon.\nLouvre 2008.\nIn het voorjaar 2008 maakte de kunstenaar in het Parijse Louvre onder de titel \"L'Ange de la m\u00e9tamorphose\" een dertigtal grote installaties in reactie op werken van Vlaamse, Hollandse en Duitse meesters in de vijftien zalen van de Richelieuvleugel. Centraal daarbij stonden thema's als godsdienst, het leven, de dood, het lichaam en het offer.\nDe Australische zakenman David Walsh kocht de aldaar tentoongestelde installatie genoemd \"Zelfportret als grootste worm van de wereld\" aan voor zijn in 2009 geplande \"Museum of Old and New Art\" in Hobart, Tasmani\u00eb, Australi\u00eb. Het werk is opgebouwd uit een aantal grafzerken met vermelding van insectennamen. Daarboven kronkelt een replica van een sprekende meterslange worm met het hoofd van de kunstenaar.\nIn maart 2010 exposeerde Fabre in de vroegere Parijse galerie Alexandre Leadouze, de nieuwe vestiging van de Belgische kunsthandelaar uit Sint-Martens-Latem, Guy Pieters. Fabre maakte daarvoor 18 verschillende gebeeldhouwde koppen van zichzelf. Zij worden als \"18 Hoofdstukken\" voorgesteld. Achttien verschillende auteurs vertellen in de catalogus een verhaal bij elk werk.\nIn de zomer van 2010 waren de opnames van een performance, opgenomen in het Louvre in 2008, rond de Franse gangster-vermommer Jacques Mesrine, te zien in het Antwerpse Muhka met als titel \"Art kept me out of jail\". Het is een verwijzing naar Fabres eigen verleden. De kunstenaar verklaarde meermaals dat hij dankzij de kunst niet in het misdaadcircuit terechtkwam.\nVan 10 april 2011 tot 4 september 2011 was een omvangrijke tentoonstelling van en over Fabre te zien in het Kr\u00f6ller-M\u00fcller Museum op de Veluwe, getiteld \"Hortus/Corpus\".\nNaar aanleiding van het Barokjaar 2018 kreeg de kunstenaar de opdracht om het hoofdaltaar en de zijaltaren van de Antwerpse Sint-Augustinuskerk te voorzien van nieuw werk ter vervanging van kopies van werken van Pieter Paul Rubens, Antoon van Dyck en Jacob Jordaens. Een 450.000-tal dekschilden van de scarabee vormt het materiaal waaruit Fabres installaties opgebouwd zijn. Fabre verwerkte in zijn werk, dat vanaf juli 2018 te bezichtigen is, motieven van de oorspronkelijke altaarstukken en vormde ze om naar zijn eigen beeldtaal met elementen van de hedendaagse muziekcultuur. De werken krijgen de volgende titels mee: \"het Monastieke Optreden\" voor het hoofdtaltaar (vroeger P.P. Rubens), \"de Extatische Opname\" voor het linkerzijaltaar (vroeger A. van Dyck) en voor het rechterzijaltaar \"het Hemelse Vooruitzicht\" (vroeger Jordaens).\nControverses.\nOp 25 oktober 2012 ontstond er een controverse rond Jan Fabre. Katten werden op de trappen van het Antwerpse stadhuis omhoog gegooid. De katten vielen van enkele meters, doordat zij niet werden opgevangen, hard met hun rug op de traptreden. Dit alles in het kader van een filmproject van Jan Fabre, \"De schoonheid van de krijger\". Jan Fabre bood zijn verontschuldigingen aan en gaf aan dat het niet de bedoeling was dat de katten de grond zouden raken. Op 28 oktober kreeg Fabre naar eigen zeggen zelf ook te maken met fysiek geweld. Tijdens het joggen in Park Noord in Antwerpen werd de kunstenaar naar eigen zeggen door zeven mannen, zwaar aangepakt.\nOp 5 april 2013 kwam Fabre opnieuw in opspraak. In november 2012 zou de kunstenaar op een tentoonstelling in Eupen vogelspinnen door een veld met scheermesjes hebben laten lopen. Na commentaar op het kunstwerk zou hij de mesjes hebben ingesmeerd met nagellak om ze minder scherp te maken. Voorzitter Michel Vandenbosch van GAIA haalde de organisatie uiteindelijk na lang aandringen over om het kunstwerk te verwijderen.\nStrafrechtelijke veroordeling.\nIn de nasleep van de MeToo-beweging verklaarde Jan Fabre in een interview met VRT Nieuws op 27 juni 2018 dat er in zijn dansgezelschap Troubleyn \u2013 in veertig jaar tijd \u2013 nooit problemen waren aangaande ongewenste fysieke of seksuele toenadering op het werk. Naar aanleiding van dit interview publiceerde het cultuurmagazine \"\" op 12 september 2018 een open brief waarin twintig (oud-)dansers van Troubleyn Jan Fabre beschuldigden van seksueel grensoverschrijdend gedrag en machtsmisbruik. Volgens hen kregen performers in ruil voor respons op hun seksuele avances verzekerde toegang tot danssolo's of toekomstige werkaanbiedingen, ook in andere (gerenommeerde) internationale gezelschappen. In een recht van antwoord ontkende Jan Fabre met klem alle beschuldigingen en beweerde hij dat het, niettegenstaande zijn directe, confronterende stijl, nooit zijn bedoeling was om mensen psychologisch of seksueel te kwetsen of te intimideren. Een dag later opende het arbeidsauditoraat van Antwerpen een gerechtelijk onderzoek. Nadat Vlaams minister van Cultuur Sven Gatz in december 2018 had gedreigd de subsidies (927.000 euro) van Troubleyn in te trekken, kondigde het gezelschap aan een ethische gedragscode op te stellen.\nNa het verhoren van zowel Fabre als een vijftiental danseressen, getuigen en (oud-)werknemers oordeelde het Antwerpse arbeidsauditoraat in 2021 dat er voldoende bezwarende elementen waren om het gerechtelijk onderzoek af te sluiten en de zaak voor de strafrechter te brengen. Op 28 juni 2021 dagvaardde het arbeidsauditoraat Jan Fabre voor de correctionele rechtbank op beschuldiging van geweld, pesterijen en ongewenst seksueel gedrag op het werk ten aanzien van twaalf werknemers, alsook voor aanranding van de eerbaarheid van \u00e9\u00e9n persoon. Fabre noch zijn advocaat wensten op de dagvaarding te reageren. Op 25 maart 2022 ging het proces tegen Fabre van start met getuigenissen van de twaalf mogelijke slachtoffers. Het openbare ministerie eiste drie jaar onvoorwaardelijke gevangenisstraf. Op 1 april 2022 kwam de verdediging aan het woord. \nOp 29 april 2022 sprak de rechtbank zich uit: schuldig aan geweld, pesterijen en ongewenst seksueel gedrag op het werk \u00e9n aan de aanranding van \u00e9\u00e9n vrouw. Fabre werd veroordeeld tot 18 maanden gevangenisstraf met uitstel, en ontzetting uit zijn burgerrechten voor een periode van vijf jaar. Hij ging niet in beroep.\nPublieke collecties.\nWerk van Jan Fabre is te zien in openbare collecties van onder andere:"}
{"id": "10907", "revid": "32860", "url": "https://nl.wikipedia.org/wiki?curid=10907", "title": "Luik (stad)", "text": "Luik (Frans: \"Li\u00e8ge\", voor 1946: \"Li\u00e9ge\"; Duits: \"L\u00fcttich\"; Waals: \"L\u00eedje\") is de hoofdstad van de provincie Luik in Belgi\u00eb. De stad is gelegen aan de Maas, ongeveer 30\u00a0km stroomopwaarts van Maastricht. De bijnaam van de stad is \"La Cit\u00e9 Ardente\" (\"De Vurige Stede\"). Deze naam wordt voor het eerst genoemd in de gelijknamige historische roman van Henri Carton de Wiart uit 1904.\nDe gemeente Luik telde op 1 januari 2024 195.778 inwoners, waarmee het naar inwonertal de op vier na grootste gemeente in Belgi\u00eb was. Ongeveer 30.000 inwoners bezitten een buitenlandse nationaliteit. Het hele stedelijke gebied van Luik (met voorsteden als Seraing, Saint-Nicolas, Ans, Herstal en Fl\u00e9malle) telt ongeveer 600.000 inwoners.\nGeografie.\nLigging.\nDe stad bevindt zich in het gebied waar de hoger gelegen Ardennen overgaan in de heuvelachtige Haspengouw (Frans: \"Hesbaye\"), op de plek waar de rivier de Ourthe uitmondt in de Maas. Door de stad stromen thans twee rivierarmen van de Maas, de eigenlijke Maas en de deels kunstmatige \"D\u00e9rivation\", waartussen zich het stadsdeel Outremeuse bevindt. Rondom het historische centrum lag nog een rivierarm, die in de 19e eeuw is gedempt, wat te zien is aan het kronkelige verloop van de Boulevard d'Avroy en de Boulevard de la Sauveni\u00e8re.\nDe stad wordt omringd door heuvels die in feite onderdeel zijn van het Ardennenplateau, waarin de Maas en andere waterlopen dalen hebben uitgeslepen. De bekendste heuvels zijn de heuvel Sainte-Walburge, waarop zich de citadel van Luik bevindt, de heuvel Publ\u00e9mont of Mont Saint-Martin met de Sint-Maartensbasiliek, en de Cointe-heuvel, waarop zich een monumentaal bouwwerk uit de periode na de Eerste Wereldoorlog bevindt, dat vanuit grote delen van de stad zichtbaar is.\nGeschiedenis.\nEtymologie.\nDe naam 'Luik' is Germaans van oorsprong en is wellicht reconstrueerbaar als \"liudik-\", van het Germaanse woord \"liudiz\" dat 'mensen / volk' betekent (vergelijk het Nederlandse 'lui(den) / lieden' of het Duitse \"Leute\"). Daarnaast bestaan er talloze andere theorie\u00ebn over de herkomst van de naam. De naam is aangetroffen in een groot aantal Middeleeuwse documenten; in het Latijn in de vorm \"Leodicum\" of \"Leodium\", en in het Middelnederlands als \"Ludic\", \"Ludeke\" en varianten.\nOok het riviertje L\u00e9gia wordt wel als oorsprong van de naam Luik geduid.\nGeschiedenisoverzicht.\nLange tijd werd aangenomen dat Luik pas in de 7e of 8e eeuw gesticht werd door de bisschoppen van Maastricht, maar de opgraving van een omvangrijke Romeinse villa op de place Saint-Lambert in het centrum van de stad, heeft aangetoond dat Luik al eerder een plaats van betekenis was. Wellicht was deze villa in 706 de verblijfplaats van bisschop Lambertus, toen deze te Luik vermoord werd. Hier verrees in elk geval de latere Sint-Lambertuskathedraal en het naastgelegen Paleis van de Prins-bisschoppen. Door de moord op Lambertus en het bedevaarttoerisme als gevolg daarvan, ontwikkelde Luik zich snel tot het nieuwe centrum van het bisdom.\nDe eerste bloeiperiode van de stad begon eind 10e eeuw onder bisschop Notger. Tijdens zijn bewind en dat van zijn opvolgers Balderik, Waso en Dietwin, werd de Luikse kathedraal herbouwd en werden zeven nieuwe kapittelkerken gesticht. Ook de stichting van de Sint-Jacobsabdij, een benedictijnenabdij, droeg bij tot de uitbouw van de stad. Door de bloei van de Luikse kapittelscholen stond de stad bekend als het \"Athene van het Noorden\". In de 12e eeuw kwam de Maaslandse kunst tot bloei. Luikse edelsmeedkunst, beeldhouwkunst en ge\u00efllumineerde handschriften uit die periode, zoals het doopvont van Reinier van Hoei in de Sint-Bartolome\u00fcskerk, de \"Vierge de Dom Rupert\", het reliekentriptiek van Sainte-Croix en het evangelarium van Arenberg (alle in het Grand Curtius), behoren tot de topwerken van de renaissance van de twaalfde eeuw.\nVele eeuwen lang, tot 1795, werd Luik geregeerd door de Luikse bisschoppen, vanaf 972 prins-bisschoppen genoemd. Het wereldlijk gebied van het prinsbisdom Luik strekte zich uit over het grootste deel van de huidige provincie Luik en de zuidelijke helft van de huidige provincie Namen. Bovendien verwierven de bisschoppen van Luik in 1366 ook het graafschap Loon, dat grotendeels samenvalt met de huidige Belgische provincie Limburg. De hoofdstad Luik was verreweg de grootste van de 23 Goede Steden (\"Bonnes-Villes\") van het prinsdom.\nDe geschiedenis van Luik wordt gekenmerkt door talloze conflicten tussen het prinsbisdom en de buurlanden (zie o.a. Luiks-Brabantse oorlogen), maar ook tussen de burgers van de stad, de bisschoppen en de adellijke families (zie o.a. de Awans- en Warouxoorlog). Daarbij moesten de prins-bisschoppen diverse malen hun toevlucht zoeken in het naburige Maastricht. De stad kreeg in de 11e eeuw stadsmuren om zich te beschermen en boven op een heuvel verrees een dwangburcht, die in de loop der eeuwen verschillende keren herbouwd is (zie: Citadel van Luik). In 1142 verwoestte een grote brand een aanzienlijk deel van de stad.\nToen de hertogen van Bourgondi\u00eb \u2013 later de Habsburgse koningen van Spanje \u2013 allengs de hele Nederlanden onder hun gezag verenigden, bleef het prinsbisdom Luik als onafhankelijke staat daarbuiten, hoewel de Bourgondi\u00ebrs er wel voor zorgden dat er geen vijandig gezinde prins-bisschoppen werden benoemd. In 1468 werd in het kader van een dergelijke machtsstrijd de stad \"getuchtigd\" door de Bourgondische hertog Karel de Stoute. Het verzet van de 600 Franchimontezen nam later in de Luikse geschiedschrijving hero\u00efsche vormen aan. Na de verovering van de stad misdroegen de soldaten zich buitensporig, waarbij een kwart van de 20.000 inwoners het leven zou hebben gelaten en de stad grotendeels werd verwoest. Het herstel duurde vele tientallen jaren.\nTerwijl in omliggende steden de Reformatie veel aanhang had, wisten de Luikse bisschoppen de hervormingspredikers buiten de stadsmuren te houden. De beeldenstormen van 1566 en 1567 gingen eveneens aan de stad voorbij, maar deze bereikten wel onder meer Hasselt en Maastricht; bisschop Gerard van Groesbeek liet opstanden in deze steden en in Maaseik hardhandig neerslaan. In het najaar van 1568 belegerde Willem van Oranje Luik drie dagen lang zonder succes; zijn troepen plunderden het Luikse platteland. Tijdens de Tachtigjarige Oorlog trachtten de bisschoppen van Luik neutraal te blijven tussen de strijdende partijen. Tijdens de Negenjarige Oorlog kwamen de troepen van Menno van Coehoorn uit de Nederlandse Republiek de Luikenaars te hulp; de Fransen slaagden er evenwel in Luik zwaar te beschieten (Franse beschieting van Luik, 1691).\nLuik had zich vanaf de 16e eeuw ontwikkeld tot een belangrijk centrum van metaalindustrie, met name van wapenindustrie en -handel. Een groot deel van de wapens waarmee in de Tachtigjarige Oorlog strijd werd geleverd, kwam uit Luik. Rijk geworden ondernemers als Jean de Corte (1551-1628) bouwden hun stadspaleizen langs de Maas of elders in de stad (zie Palais Curtius). Het bisschoppelijk paleis en andere gebouwen werden vernieuwd in de stijl van de Luikse renaissance. In de 17e, en meer nog in 18e eeuw bloeiden de kunsten (zie: Luikse barok).\nIn augustus 1789, een maand na de Franse Revolutie, vond de Luikse Omwenteling plaats, waarbij de prins-bisschop werd verdreven. De Luikse Republiek hield slechts stand tot 1795, waarna de stad werd ingelijfd bij Frankrijk. In 1794 verwoestten Luikse burgers samen met Franse revolutionairen, de gotische Sint-Lambertuskathedraal, het gehate symbool van het \"ancien r\u00e9gime\". De lege plaats daarvan vormt de huidige place Saint-Lambert. Bij het herstel van het bisdom in het begin van de 19e eeuw werd de Sint-Pauluskerk verheven tot kathedraal.\nDe Universiteit van Luik (\"Universit\u00e9 de Li\u00e8ge\", afgekort: ULg) werd in 1817 gesticht ten tijde van het Verenigd Koninkrijk der Nederlanden onder koning Willem I. In de 19e en begin 20e eeuw was Luik en omgeving een belangrijk centrum van mijnbouw en staalindustrie, waardoor de stad tot grote welvaart kwam, wat nog te zien is aan de vele deftige herenhuizen uit die periode. In de eerste helft van de 20e eeuw werden in de stad drie wereldtentoonstellingen georganiseerd: die van 1905 en 1930 en de \"Exposition internationale de la technique de l'eau de 1939\".\nIn 1887 werd begonnen met de aanleg van de forten rond Luik. De slag om Luik, de eerste veldslag van de Eerste Wereldoorlog, speelde zich van 5 tot en met 15 augustus 1914 af in de fortengordel rondom Luik. De stad lag op de Duitse aanvalsroute door Belgi\u00eb naar Frankrijk. Weinigen verwachtten dat Belgi\u00eb tegenover de aanzienlijke Duitse militaire overmacht weerstand zou bieden en om die reden trok het taaie verzet van de Luikse forten wereldwijde aandacht. De Engelse krant \"The Times\" schreef: \"Belgi\u00eb heeft zich onsterfelijke roem verworven door het geloof in de onoverwinnelijkheid van de Duitse legers te verpletteren.\" De Franse regering onderscheidde de stad Luik met het Grootkruis van het Legioen van Eer. Het verzet van de Luikse forten vertraagde de Duitse opmars en be\u00efnvloedde daardoor waarschijnlijk het verloop van de oorlog. Tijdens deze veldslag was Luik ook de eerste stad ter wereld die vanuit de lucht werd gebombardeerd (door een Duitse zeppelin). Ook in de Tweede Wereldoorlog vonden in en nabij Luik hevige gevechten plaats.\nDe economische malaise van de periode na de Tweede Wereldoorlog was het gevolg van het afgenomen belang van mijnbouw en staalindustrie, de verouderde fabrieken die niet konden concurreren met nieuwe industriegebieden, en de kloof tussen de weinig flexibele vakbonden en werkgevers. Een dieptepunt vormde de algemene staking in de winter van 1960-61. De jarenlange economische teruggang is in de omgeving van Luik zichtbaar in de vorm van verlaten fabriekscomplexen en vervallen arbeidersbuurten. Het centrum van de stad, decennialang geplaagd door leegstand en mislukte megalomane projecten, is opgeknapt, waardoor de stad een toenemend aantal toeristen trekt. Symbolen van de 'herboren' stad zijn het futuristische station Luik-Guillemins, het sterk uitgebreide museum Grand Curtius, de vernieuwde Luikse Opera en de schouwburg Th\u00e9\u00e2tre de Li\u00e8ge.\nOp 27 januari 2010 kwamen veertien mensen om toen na een hevige gasexplosie een tweetal appartementengebouwen in de rue L\u00e9opold instortten. Op 13 december 2011 werd op de place Saint-Lambert een bloedbad aangericht door een vervroegd vrijgelaten crimineel (zie: aanslag in Luik). Er vielen zes doden, inclusief de dader zelf, en 125 gewonden.\nBij de overstromingen van juli 2021 behoorde Luik tot de tien meest getroffen gemeenten.\nDemografie.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nTransport.\nSpoor en trams.\nDoor de vroege industri\u00eble ontwikkeling heeft Luik een heel uitgebreid spoornet gekend met veel industrie-aansluitingen (zie ). Het hoogteverschil tussen de rivier en de hoogvlaktes bij Ans kon maar moeilijk overbrugd worden. De rechtstreekse spoorlijn tussen Ans en Guillemins kon door de flinke helling niet gebruikt worden door goederentreinen. Hiervoor zijn twee alternatieve routes aangelegd, waaronder een stadsspoor dat door het centrum van de stad rijdt. Het hoofdstation van de stad, station Luik-Guillemins, een belangrijk verkeersknooppunt, ligt buiten het centrum. Het station Luik-Sint-Lambertus is in het hart van de stad, gelegen aan de stadslijn naar Herstal. Op dezelfde lijn ligt ook station Luik-Carr\u00e9.\nOp 20 januari 1872 werd de eerste tramlijn, Guillemins Coronmeuse, geopend door de \"The li\u00e8ge tramway compagny Ltd\". Al snel volgden diverse andere tramlijnen, geopend door diverse trammaatschappijen. Van deze maatschappijen bleven er na fusies maar uiteindelijk drie trambedrijven over:\nDe TULE- en RELSE-trams reden op normaalspoor en de NMVB-trams op meterspoor.\nIn de beginjaren zestig van de twintigste eeuw werden de TULE en RELSE tramlijnen gefuseerd in de STIL (Soci\u00e9t\u00e9 des Transports Intercommunaux de Li\u00e8ge), maar op 1 september 1964 werden de twee laatste tramlijnen, 1 en 4, verbust. Er zijn nu plannen om weer een tramlijn te bouwen en in de vorige eeuw was er een metroproject, de TAU (Train Automatique Urbain), een automatische metro. Hiervan is nog een in het Museum voor het Openbaar Vervoer van Walloni\u00eb te zien.\nIn 1930 werden trolleybussen ingevoerd, die beter geschikt waren voor de hellingen dan de zwak gemotoriseerde bussen van die tijd. De laatste trolleybuslijn werd in 1971 opgeheven. Momenteel is men bezig met de introductie van een Luikse tram, die vermoedelijk vanaf 2025 begint te rijden.\nInternationaal openbaar busvervoer van en naar Luik wordt sinds enkele jaren aangeboden door Flixbus.\nHaven.\nDe Port autonome de Li\u00e8ge (PAL), de autonome haven van Luik, is de eerste binnenhaven van Belgi\u00eb en de derde binnenhaven van Europa (21,8 miljoen ton in 2008). De haven ligt langs de Maas en aan het begin van het Albertkanaal.\nLuchthaven.\nLi\u00e8ge Airport, ook wel Luchthaven Luik-Bierset, (ICAO: EBLG/IATA: LGG) is een luchthaven 10\u00a0km ten westen van de stad Luik. De luchthaven ligt op het grondgebied van Bierset, een deelgemeente van Gr\u00e2ce-Hollogne. In Belgi\u00eb is het de grootste goederenluchthaven en de op twee na grootste passagiersluchthaven na Brussels Airport en Brussels South Charleroi Airport.\nSport.\nVoetbal.\nLuik is een van de belangrijke steden in het Belgische voetbal. Club Luik werd in 1896 de allereerste Belgische kampioen en zou in totaal vijf landstitels behalen. Een andere Luikse club, Standard Luik, behaalde later tien titels. Standard is nu een vaste waarde in de Eerste Klasse; Club Luik is gezakt naar de lagere nationale reeksen. De clubs spelen hun thuiswedstrijden in respectievelijk het Stade Maurice Dufrasne (27.670 zitplaatsen), in de wijk Sclessin, en het Stade de la rue Gilles Magn\u00e9e (3.000 plaatsen), in de buurgemeente Ans. Ook RUS Li\u00e8ge speelde voor de Tweede Wereldoorlog een aantal seizoenen in de nationale reeksen. Later haalden ook clubs als Royale Union Li\u00e9geoise en RCSJ de Grivegn\u00e9e even nationaal, alvorens te verhuizen of te degraderen. Luik was met het Stade Maurice Dufrasne speelstad bij het EK voetbal van 1972 en 2000.\nWielrennen.\nDe stad is start- en aankomstplaats van de wielerwedstrijd Luik-Bastenaken-Luik. De wedstrijd werd voor het eerst gereden in 1892, waarmee het de oudste wielerklassieker is. De start vindt plaats op de Place Saint-Lambert en de finish op de Quai des Ardennes. Hier lag eveneens de finish van de 2e etappe van de ronde van Frankrijk 2017. In het verleden lag de finish op de Boulevard de la Sauveni\u00e8re, erna lag de finish tussen 1992 en 2018 in de Luikse voorstad Ans. In 2019 en 2020 lag de finish van 'LBL' op de Boulevard d'Avroy. Al negen keer fungeerde Luik als finishplaats van de Tour de France. In 1965 bestond de eerste etappe uit twee delen, er werd beide keren in Luik gefinisht. Daarnaast is er nog eenmaal een etappe begonnen in Luik. In 2004 en 2012 vond \"Le Grand D\u00e9part\" er plaats. Verder werden in 1930 in Luik de wereldkampioenschappen wielrennen georganiseerd. De Italiaan Alfredo Binda won er de wegwedstrijd voor beroepsrenners.\nOverig.\nIn de Eerste klasse van het Belgische basketbal speelt Li\u00e8ge Basket."}
{"id": "10908", "revid": "3307", "url": "https://nl.wikipedia.org/wiki?curid=10908", "title": "Po\u00ebzie", "text": "Po\u00ebzie of dichtkunst (van het Griekse 'poiesis'/\u03c0\u03bf\u03af\u03b7\u03c3\u03b9\u03c2: maken, scheppen, vormen) is een vorm van literatuur die uit versregels is opgebouwd. Po\u00ebzie benut de esthetische en ritmische eigenschappen van taal zoals metrum en klanksymboliek om betekenissen over te brengen ter aanvulling, vervanging of ondermijning van de proza\u00efsche, ogenschijnlijke letterlijke betekenis.\nPo\u00ebzie heeft een lange geschiedenis die teruggaat tot het Soemerische epos \"Gilgamesj\". Vroege gedichten ontwikkelden zich uit volksliederen zoals de Chinese \"Sjijing\", of uit de noodzaak om orale epiek steeds opnieuw te vertellen, zoals in de Veda's uit het Sanskriet, het Zoroastrische \"Gathas\" en de Homerische epen \"Ilias\" en \"Odyssee\". Antieke pogingen om po\u00ebzie te omschrijven, zoals de \"Poetica\" van Aristoteles, benadrukten het spraakgebruik in retorica, drama, lied en komedie. Latere pogingen concentreerden zich op kenmerken als herhaling, versvorm en rijm en benadrukten de esthetica die po\u00ebzie onderscheidt van meer objectief informatieve, proza\u00efsche vormen van schrift. Vanaf het midden der twintigste eeuw wordt de dichtkunst soms meer algemeen beschouwd als een wezenlijk creatieve handeling waarbij taal gebruikt wordt.\nIn po\u00ebzie worden vormen en conventies gebruikt om een andere interpretatie van woorden te suggereren, of om een gevoelsmatige respons teweeg te brengen. Middelen zoals assonantie, alliteratie, onomatopee\u00ebn en ritme worden soms gebruikt om bezwerende of muzikale effecten te bereiken. Het gebruik van ambigu\u00efteit, symboliek, ironie en andere stilistische elementen van de po\u00ebtische voordracht maken vaak een veelheid van interpretaties mogelijk. Op dezelfde wijze schept beeldspraak zoals metafoor, vergelijking (al dan niet Homerisch) en metonymie resonantie tussen anderszins ongelijksoortige beelden - een gelaagdheid van betekenissen waarbij niet eerder waargenomen connecties worden gevormd. Tussen individuele versregels kunnen verwante vormen van resonantie aanwezig zijn in hun patronen van rijm of ritme.\nDe genoegens die de po\u00ebzie aan lezer of luisteraar verschaft, worden teweeggebracht door de bijzondere combinatie van vorm, klank en betekenis die eigen is aan het vers, en deze genoegens kunnen van emotionele (bijvoorbeeld ontroering of bezwering), intellectuele (bijvoorbeeld inzicht of nuancering) of humoristische aard zijn. Ontvankelijkheid voor po\u00ebzie of versgevoeligheid is mede afhankelijk van de mate waarin deze wordt gecultiveerd. Po\u00ebzie heeft een lange geschiedenis, vanaf de vroegste mondeling gereciteerde en gezongen verzen tot de hedendaagse schriftelijke, al dan niet gestructureerde vormen van dichtkunst.\nGeschiedenis van de po\u00ebzie.\nDe geschiedenis van de po\u00ebzie begon in de verschillende culturen nog voor er sprake was van enige geletterdheid en dateert dus van voor de uitvinding van het schrift. Er wordt aangenomen dat de vroegste po\u00ebzie mondeling gereciteerd of gezongen werd. In de middeleeuwen gebeurde dit door troubadours. Het betrof hier vaak complete verhalen die op rijm waren gezet.\nNa de ontwikkeling van de boekdrukkunst ontwikkelde de po\u00ebzie zich steeds meer tot gestructureerde vormen, hoewel heel wat dichters sinds de late 20e eeuw opnieuw afgestapt zijn van de traditionele vormen en de voorkeur geven aan vrije verzen en losser gedefinieerde vormen.\nPo\u00ebzie vervulde verschillende functies. Zo werd het onder meer gebruikt als manier om een mondeling verteld verhaal beter te onthouden, in de genealogie en in het recht. Po\u00ebzie is vaak nauw gerelateerd aan muzikale tradities, waarvan een aantal deel uitmaakten van religieuze riten. Op die manier zijn veel van de overgebleven gedichten uit de oude wereld een vorm van geregistreerde informatie over de cultuur van de mensen uit het verleden. Hun gedichten zijn gebeden of verhalen over religieuze onderwerpen, verhalen over hun politiek en oorlogen, en over de belangrijke mythen van hun samenlevingen.\nVormkenmerken en stijlmiddelen.\nPo\u00ebzie beschikt over taalvormen en -conventies die afwijken van het gewone spraakgebruik en het geschreven proza. Deze vormen geven nieuwe interpretatie- en klankmogelijkheden en prikkelen de ontvankelijkheid en opmerkzaamheid van de lezer. Gedichten kennen vaak een opbouw in strofen en gebruiken soms een herhaald refrein. De lengte van de versregel wordt bepaald door de dichter en niet door de bladspiegel. Stijlmiddelen die vooral de klank betreffen, zoals assonantie, herhaling, metrum, klanknabootsing, alliteratie, rijm en ritme, worden vaak gebruikt om een muzikaal of scanderend effect te bereiken of om overtuigingskracht aan de dichterlijke mededeling te verlenen. Stijlmiddelen die vooral de betekenis betreffen, zoals ambigu\u00efteit, symboliek, ironie, contrast en parallellie, worden vaak gebruikt om alternatieve interpretatiemogelijkheden te scheppen. Beeldspraak, vergelijkingen en metonymie suggereren verbanden en overeenkomsten tussen ongelijksoortige verschijnselen, voorzien een vers van meerdere betekenislagen of zorgen voor een verrassingseffect. Niet alle stijlmiddelen worden in elk afzonderlijk vers gebruikt. Vormvastheid helpt vaak bij het onthouden van een gedicht.\nEr bestaan vele klassieke versvormen die soms vrij strikt bepaalde klankregels (bijvoorbeeld metrum, rijmschema) en/of betekenisregels (bijvoorbeeld cesuur, pointe) voorschrijven. Voorbeelden daarvan zijn het epische vers in hexameters, het sonnet, het rondeel en de limerick. Daarnaast bestaan er ook vrijere versvormen die dichterlijke effecten bereiken met ritme, halfrijmen, binnenrijmen, enjambementen, nabootsing van de spreektaal (parlando) en wisselingen tussen stijlregisters. Sommige versvormen, zoals de limerick, de clerihew of het ollekebolleke, worden bijna uitsluitend door plezierdichters gebruikt.\nDe dichtkunst kan zelfstandig worden beoefend door gedichten te schrijven en te publiceren, maar kan ook worden beoefend als onderdeel van andere kunstvormen, zoals het \"drama in verzen\", de liedkunst, de popmuziek, het cabaret of de opera. Gedichten of verzen worden gepubliceerd in literaire tijdschriften, dichtbundels, liedbundels, bloemlezingen of op internet.\nOpvattingen over po\u00ebzie.\nPo\u00ebzie valt moeilijk eenduidig te defini\u00ebren. Weinig liefhebbers van po\u00ebzie zullen genoegen nemen met het opsommen van de formele kenmerken ervan. Het geheel is meer dan de som der delen. Toen hem gevraagd werd een definitie van po\u00ebzie te geven, zei de dichter Robert Frost: \"Poetry is the kind of thing poets write.\" - Po\u00ebzie is wat dichters schrijven - Op die manier gaf hij aan dat po\u00ebzie ook iets ondoorgrondelijks blijft behouden dat zich onttrekt aan elke analyse of poging tot het geven van een sluitende definitie. Iets gelijkaardigs antwoordde Louis Armstrong de journalist die hem vroeg wat jazz is: \"Man, if you have to ask what jazz is, you'll never know!\" - Als je het moet vragen dan zul je het wel nooit weten! - Om erachter te komen wat po\u00ebzie is, kun je dus best veel gedichten lezen om er voeling mee te krijgen. Sommigen zijn zelfs van oordeel dat po\u00ebzie helemaal niet bestudeerd zou moeten worden. Enkele uitspraken van dichters over hun kunst lichten een tipje van de sluier op:\nVerschil tussen po\u00ebzie en proza.\nVolgens Fernand Lodewick is er \u00e9\u00e9n essentieel verschil tussen proza en po\u00ebzie, namelijk het versritme en dat wordt be\u00efnvloed door een tweede onderscheid, namelijk dat po\u00ebzie een bepaalde regellengte kent en proza niet. Dit verschil is fundamenteler dan rijm en metrum. Neerlandicus G.J. Vis kenschetst het zichtbare gegeven van de versregel als onderscheidend voor po\u00ebzie vergeleken met de prozaregel. Het woordenboek Van Dale definieert proza als niet-po\u00ebzie: 'wijze van zich literair uitdrukken die niet gebonden is aan de regels van de versleer en die geen versregels kent'. Andere vormen van onderscheid zijn:\nPo\u00ebtica.\nDe theorie over het schrijven van po\u00ebzie wordt po\u00ebtica genoemd.\nWas er in eerdere perioden sprake van algemeen heersende literaire opvattingen, in de moderne tijd heeft iedere dichter een meer individuele po\u00ebtica, al zijn ook dan (vaak achteraf) overeenkomsten tussen zelfs ogenschijnlijk sterk verschillende dichters vast te stellen. Schrijver en criticus Simon Vestdijk bijvoorbeeld somt in \"De glanzende kiemcel\" (1941/43) op wat po\u00ebzie volgens hem van proza onderscheidt:\nHet volgende citaat beschrijft zijn opvatting:\nUitoefening.\nHet is niet voor niets dat over het schrijven van goede po\u00ebzie soms erg lang wordt gedaan. Van Chr. J. van Geel, een schrijver van veel ultrakorte gedichten, is bekend dat hij steeds iets aan zijn gedichten veranderde. Pas als zijn uitgever het van hem afpakte, was het \"gereed\"."}
{"id": "10910", "revid": "1056521", "url": "https://nl.wikipedia.org/wiki?curid=10910", "title": "Kabinet-Kok I", "text": "Het kabinet-Kok I (ook bekend als Paars I) was het Nederlandse kabinet van 22 augustus 1994 tot 3 augustus 1998. Het kabinet werd gevormd door de politieke partijen Partij van de Arbeid (PvdA), Volkspartij voor Vrijheid en Democratie (VVD) en de Democraten 66 (D66) na de Tweede Kamerverkiezingen van 1994. Het kabinet-Kok I was een meerderheidskabinet dat zowel in de Eerste Kamer en Tweede Kamer kon rekenen op een ruime meerderheid. Het kabinet-Kok I was het eerste kabinet zonder deelname van een confessionele partij sinds het kabinet-Cort van der Linden in 1918.\nVerloop.\nHet kabinet kreeg tijdens de zittingsperiode te maken met een ongekende economische groei. Het kabinet zorgde voor sterke lastenverlichting voor burgers en bedrijven. De regels op economisch gebied werden door minister van Financi\u00ebn Gerrit Zalm verminderd, waardoor bijvoorbeeld de winkeltijden veel ruimer werden. Er kwam veel lastenverlichting voor het bedrijfsleven, maar de burgers profiteerden daarvan. Het kabinet zette het beleid van de vorige kabinetten op verdere privatisering van staatsbedrijven door, er werden onder andere meer stappen genomen met de verzelfstandiging van de Nederlandse Spoorwegen (NS). Om het overheidstekort terug te dringen waren verdere bezuinigingen een belangrijk onderwerp van het kabinet. Minister Zalm kortte flink op de arbeidsvoorwaarden van ambtenaren, de studiefinanciering en het hoger onderwijs. Ook minister van Volksgezondheid, Welzijn en Sport Els Borst en minister van Sociale Zaken en Werkgelegenheid Ad Melkert bezuinigden flink op de kinderbijslag en andere ingrepen in de sociale zekerheid. De Ziektewet (ZW) werd geprivatiseerd en de WAO-premie ging per bedrijfstak verschillen. Daarnaast kwam er een aparte wet voor jonggehandicapten.\nOm langdurig werklozen aan tijdelijk werk te helpen voerde minister van Sociale Zaken en Werkgelegenheid Ad Melkert in 1994 vervolgens de zogenaamde Melkertbanen in. Het kabinet werd daarnaast ook direct geconfronteerd met een uit de hand lopend asielbeleid, in alleen al 1994 kwamen er 50.000 asielzoekers naar Nederland. In 1996 werd er door staatssecretaris van Justitie Elizabeth Schmitz inderhaast tentenkampen opgezet in Ermelo wat tot chaotische taferelen in de opvang leidde.\nIn 1996 voerden minister van Volksgezondheid, Welzijn en Sport Els Borst en minister van Justitie Winnie Sorgdrager het stelsel van donorverklaringen in, waarbij burgers vanaf achttien jaar werd gevraagd of ze na hun overlijden organen en weefsels wilden afstaan aan zieken. Het wetsvoorstel daartoe was door het vorige kabinet al in 1991 ingediend door toenmalig minister van Justitie Ernst Hirsch Ballin en staatssecretaris van Welzijn, Volksgezondheid en Cultuur Hans Simons.\nHet kabinet kreeg ook te maken met medisch-ethische kwesties zoals euthanasie. In het vorige kabinet was er een moeizaam compromis bereikt waarin de strafbaarheid werd gehandhaafd, maar van vervolging werd afgezien wanneer een arts zich hield aan een aantal regels. In 1997 brachten minister van Volksgezondheid, Welzijn en Sport Els Borst en minister van Justitie Winnie Sorgdrager een brief uit over de meldingsprocedure inzake euthanasie en hulp bij zelfdoding. Er kwamen regionale toetsingscommissies die beoordelen of de zorgvuldigheidsvereisten in acht zijn genomen. Op basis hiervan besloot het Openbaar Ministerie (OM) of een strafvervolging moest worden ingesteld. In het buitenland leidde dit tot verontwaardiging en kritiek.\nEr werden verdere stappen gezet naar Europese samenwerking. Op 2 oktober 1997 werd het Verdrag van Amsterdam getekend waardoor het Europees Parlement voor sommige beleidsterreinen meer beslissingsbevoegdheiden kreeg en de rol van de Europese Unie bij het werkgelegenheidsbeleid werd vergroot.\nIn 1998 bracht minister van Volkshuisvesting, Ruimtelijke Ordening en Milieubeheer Margreeth de Boer het Derde Nationaal Milieubeleidsplan uit. De doelstellingen uit de vorige Milieubeleidsplannen bleven richtinggevend. Het milieubeleid moest meer dan voorheen worden ingebed in een integraal omgevingsbeleid. Handhaving en bestrijding van milieucriminaliteit kregen meer aandacht.\nSrebrenica.\nEen ander heet hangijzer van het kabinet was de inzet van Nederlandse troepen in VN-verband in Bosni\u00eb dat door het vorige kabinet was besloten. Dit bataljon van Nederlandse militairen, beter bekend als Dutchbat was te licht bewapend uitgezonden en had met vage toezeggingen van de VN luchtsteun ter beschikking gekregen. Dutchbat had als missie om een zogenoemde \"safe area\" of \"veilige haven\" te beschermen in het plaatsje Poto\u010dari in de buurt van Srebrenica. Op 11 juli 1995 viel de \"safe area\" nadat Dutchbat de onder andere de eerder beloofde luchtsteun niet ontving. De Val van Srebrenica leed tot de deportatie en genocide van meer dan 7000 moslimjongens en mannen door Bosnisch-Servische troepen onder de leiding van de opperbevelhebber van de Bosnisch-Servische troepen generaal Ratko Mladi\u0107. De verantwoordelijkheid en gevolgen van de Val van Srebrenica leid tot jaren van onderzoeken en rechtszaken. Op 10 april 2002 verscheen het eindrapport van het NIOD Instituut voor Oorlogs-, Holocaust- en Genocidestudies over de rol die Dutchbat had gehad bij de Val van Srebrenica. Naar aanleiding van de resultaten hiervan diende het kabinet-Kok II op 16 april 2002 zijn ontslag in. Een dag later werd er door de Tweede Kamer een parlementaire enqu\u00eatecommissie ingesteld die de Nederlandse verantwoording bij de Val van Srebrenica verder moest onderzoeken.\nPersonele wijzigingen.\nOp 28 juni 1996 trad staatssecretaris van Sociale Zaken en Werkgelegenheid Robin Linschoten (VVD) af, omdat hij onvoldoende vertrouwen kreeg van de Tweede Kamer in een debat over een rapport van de commissie-Van Zijl over het College van Toezicht Sociale Verzekeringen (Ctsv). Op 2 juli 1996 werd de Amsterdamse wethouder Frank de Grave (VVD) be\u00ebdigd als zijn opvolger.\nKabinetsformatie.\nHet bijzondere van dit kabinet was dat voor het eerst sinds 1918 een kabinet werd geformeerd waarin christelijke partijen niet waren vertegenwoordigd. Bij de verkiezingen van 1994 verloor het CDA 20 zetels en was een meerderheid in de Tweede Kamer mogelijk van andere partijen (PvdA, VVD en D66) die bereid waren met elkaar samen te werken.\nDit \"paarse\" kabinet kwam niet zo maar tot stand. Tjeenk Willink werd door de koningin aangesteld om de mogelijkheid van deze combinatie te onderzoeken. Nadat hij had geadviseerd een drietal informateurs (van alle paarse partijen) aan te stellen, volgde een periode van zes weken waarin gepraat werd met de fractieleiders van PvdA, VVD en D66, tot eind juni. Doordat VVD-leider Frits Bolkestein zich terugtrok van de onderhandelingen, ontstond een patstelling, omdat de PvdA, de VVD, D66 en het CDA allemaal een andere coalitievoorkeur hadden.\nEen volgende poging van Tjeenk Willink was het voorstel om een concept-regeerakkoord te laten schrijven en dat aan de onderhandelaars voor te leggen. De koningin vroeg Wim Kok om het programma te schrijven. Toen dit concept enkele weken later klaar was, konden zowel CDA, VVD als D66 zich in dit programma vinden.\nOmdat een kabinet met de vier grootste partijen te breed was, moest Kok \u00e9\u00e9n partij buitenspel zetten. Hij koos voor samenwerking met D66 en VVD, een coalitie die uiteindelijk in augustus was gesmeed."}
{"id": "10911", "revid": "970889", "url": "https://nl.wikipedia.org/wiki?curid=10911", "title": "Kabinet-Lubbers III", "text": "Het kabinet-Lubbers III (ook bekend als Lubbers-Kok) was het Nederlandse kabinet van 7 november 1989 tot 22 augustus 1994. Het kabinet werd gevormd door de politieke partijen Christen-Democratisch App\u00e8l (CDA) en de Partij van de Arbeid (PvdA) na de Tweede Kamerverkiezingen van 1989. Het centrum kabinet-Lubbers III was een meerderheidskabinet dat zowel in de Eerste Kamer en Tweede Kamer kon rekenen op een ruime meerderheid.\nVerloop.\nHet kabinet start met de intentie meer geld uit te trekken voor investeringen in milieu, gezondheidszorg, kinderopvang en voor verhoging van uitkeringen en ambtenarensalarissen. Speerpunt is de zogenaamde sociale vernieuwing, waartoe rijk en gemeenten projecten zullen opzetten. Het kabinet moet echter ook verder bezuinigen, onder meer op de sociale zekerheid. De val van de Berlijnse Muur markeert een keerpunt in de geschiedenis.\nDe val van het communisme in diverse landen leidt tot instabiliteit, waarvan een oorlog in voormalig Joegoslavi\u00eb het gevolg is. Dit leidt tot een grote stroom asielzoekers uit onder meer Bosni\u00eb. Na de val van de Berlijnse Muur en na democratische omwentelingen in Midden- en Oost-Europa treedt verdere ontspanning in. Er komt een internationaal verdrag over troepenvermindering. Het kabinet besluit de krijgsmacht met circa een derde in te krimpen. Aangekondigd wordt dat de dienstplicht zal worden opgeschort. Er wordt een bataljon soldaten uitgezonden naar Bosni\u00eb, om in VN-verband de \"veilige haven\" Srebrenica te beschermen.\nOp 19 juli 1990 tekent Nederland met Belgi\u00eb, Luxemburg, Frankrijk en West-Duitsland de Verdragen van Schengen over afschaffing van de grenscontroles aan de binnengrenzen.\nBij de Tussenbalans van 1991 werd om de tekorten van de rijksbegroting terug te dringen het kwartje van Kok ingevoerd.\nOp 13 november 1991 werd een bomaanslag gepleegd op het huis van staatssecretaris van Justitie Aad Kosto in Grootschermer. Het huis werd grotendeels verwoest, staatssecretaris Aad Kosto was op het moment van de aanslag zelf niet aanwezig. Deze aanslag toegeschreven aan actiegroep RaRa richtte zich tegen het asielbeleid van de staatssecretaris.\nOp 7 februari 1992 wordt het Verdrag van Maastricht getekend dat bestaande EG-verdragen uitbreidt met bepalingen over samenwerking bij economisch en monetair beleid, buitenlands en veiligheidsbeleid, sociaal beleid en op het gebied van justitie. De Economische en Monetaire Unie (EMU) komt tot stand, waardoor invoering van een gezamenlijke munt dichterbij komt.\nIn juni 1992 werd in EG-verband overeenstemming bereikt over maatregelen om de overproductie in de landbouw tegen te gaan. Op basis van een plan van Eurocommissaris voor Landbouw Ray MacSharry wordt het melkquotum en de graanprijs verlaagd. De boeren krijgen compensatie voor het verlies aan inkomsten.\nIn 1992 brengen minister van Landbouw, Natuurbeheer en Visserij Piet Bukman, minister van Volkshuisvesting, Ruimtelijke Ordening en Milieubeheer Hans Alders en staatssecretaris van Landbouw, Natuurbeheer en Visserij Dzsingisz Gabor het Structuurschema Groene Ruimte uit. Hierin wordt een plan voor het tot stand brengen van de Ecologische Hoofdstructuur (EHS) geschetst. De EHS moet via ecologische verbindingszones waardevolle natuurgebieden met elkaar verbinden. De nadere uitwerking hiervan wordt in handen gelegd van provincies en gemeenten.\nOp 4 oktober 1992 verongelukt een Boeing 747 van de Isra\u00eblische luchtvaartmaatschappij El Al vlucht 1862 boven de Amsterdamse wijk Bijlmermeer. Het vliegtuig stort neer op de flats Groeneveen en Klein-Kruitberg, waarna de gebouwen direct in brand vliegen en gedeeltelijk instorten. De ramp kost 43 mensen het leven, waaronder de driekoppige bemanning en de enige passagier van het vliegtuig.\nMinister van Justitie Ernst Hirsch Ballin brengt diverse wetten tot stand in het kader van de criminaliteitsbestrijding, zoals een regeling om criminelen voordelen van misdaad te ontnemen.\nOok wordt besloten dat Aruba niet, uiterlijk tien jaar na het verkrijgen van de status aparte , onafhankelijk moet worden, zoals eerder beoogd. Het eiland mag in het Koninkrijk blijven.\nPersonele wijzigingen.\nOp 18 september 1990 treedt minister van Landbouw, Natuurbeheer en Visserij Gerrit Braks (CDA) af, wanneer de PvdA\u2013Tweede Kamerleden het vertrouwen in hem opzeggen in verband met het dierenwelzijn- en visfraudebeleid dat hij voert. Minister van Sociale Zaken en Werkgelegenheid Bert de Vries (CDA) neemt de portefeuille waar tot en met 28 september 1990 als staatssecretaris van Economische Zaken Piet Bukman (CDA) wordt benoemd als minister van Landbouw, Natuurbeheer en Visserij. Hij wordt diezelfde dag opgevolgd als staatssecretaris van Economische Zaken door CDA\u2013Tweede Kamerlid Yvonne van Rooy. Daarnaast voert het kabinet de functie van staatssecretaris van Landbouw, Natuurbeheer en Visserij opnieuw in. De burgemeester van Haaksbergen Dzsingisz Gabor (CDA) wordt later die dag be\u00ebdigd met deze portefeuille.\nOp 3 januari 1993 treedt minister van Buitenlandse Zaken Hans van den Broek (CDA) af, nadat hij is benoemd tot eurocommissaris. Hij wordt die zelfde dag opgevolgd door voormalig staatssecretaris van Buitenlandse Zaken Pieter Kooijmans (CDA), die tot dan werkzaam is als hoogleraar internationaal- en Europese rechten op de Universiteit Leiden.\nOp 1 juni 1993 treedt staatssecretaris van Defensie Berend-Jan van Voorst tot Voorst (CDA) af, nadat hij is benoemd tot commissaris van de Koningin in Limburg. Hij wordt die dag opgevolgd door Tweede Kamerlid Ton Frinking (CDA).\nOp 5 juni 1993 stapt staatssecretaris van Sociale Zaken en Werkgelegenheid Elske ter Veld (PvdA) op, nadat zij meent onvoldoende vertrouwen te hebben van de PvdA\u2013Tweede Kamerfractie rondom haar plannen met de bijstand en haar voorstel voor een nieuwe Nabestaandenwet. Op 9 juni 1993 wordt staatssecretaris van Onderwijs en Wetenschappen Jacques Wallage (PvdA) benoemd als staatssecretaris van Sociale Zaken en Werkgelegenheid. Hij wordt die zelfde dag opgevolgd als staatssecretaris van Onderwijs en Wetenschappen door Roel in 't Veld (PvdA) die tot dan werkzaam is als hoogleraar bestuurskunde op de Erasmus Universiteit Rotterdam.\nOp 19 juni 1993 tien dagen na zijn be\u00ebdiging stapt staatssecretaris van Onderwijs en Wetenschappen Roel in 't Veld (PvdA) alweer op, nadat hij in opspraak is gekomen vanwege nevenfuncties die hij vervulde toen hij hoogleraar was. Op 2 juli 1993 wordt Job Cohen (PvdA) die tot dan werkzaam is als rector magnificus en hoogleraar jurisprudentie op de Rijksuniversiteit Limburg benoemd als zijn opvolger.\nOp 10 januari 1994 overlijdt minister van Binnenlandse Zaken Ien Dales (PvdA) aan de gevolgen van een hartaanval op 62\u2013jarige leeftijd. Minister van Justitie Ernst Hirsch Ballin (CDA) neemt de functie waar tot en met 18 januari 1994 wanneer de burgemeester van Amsterdam Ed van Thijn (PvdA) wordt be\u00ebdigd als minister van Binnenlandse Zaken.\nOp 26 februari 1994 treedt staatssecretaris van Welzijn, Volksgezondheid en Cultuur Hans Simons (PvdA) af, nadat hij was benoemd tot wethouder van Rotterdam.\nOp 27 mei 1994 treden minister van Binnenlandse Zaken Ed van Thijn (PvdA) en minister van Justitie en minister voor Nederlands-Antilliaanse en Arubaanse Zaken Ernst Hirsch Ballin (CDA) af, nadat er een ingediende motie van VVD\u2013Tweede Kamerlid Hans Dijkstal werd aangenomen waarin werd uitgesproken dat ministers Van Thijn en Hirsch Ballin zich niet langer mochten bemoeien met de vormgeving en aansturing van IRT's. Als gevolg hier van werd er door de Tweede Kamer een parlementaire enqu\u00eatecommissie ingesteld die de IRT-affaire verder moest onderzoeken. Omdat het kabinet al demissionair is worden diezelfde dag de staatssecretaris van Binnenlandse Zaken Dieuwke de Graaff-Nauta (CDA) en staatssecretaris van Justitie Aad Kosto (PvdA) benoemd tot ministers van hun respectievelijke departementen tot het aantreden van het nieuwe kabinet. De portefeuille van Nederlands-Antilliaanse en Arubaanse Zaken wordt overgenomen door minister\u2013president Ruud Lubbers (CDA).\nOp 16 juli 1994 treden minister van Welzijn, Volksgezondheid en Cultuur Hedy d'Ancona (PvdA) en minister van Verkeer en Waterstaat Hanja Maij-Weggen (CDA) af, omdat zij op grond van de Grondwettelijke bepalingen moeten kiezen tussen het ministerschap en het Europees Parlement. Minister van Onderwijs en Wetenschappen Jo Ritzen (PvdA) neemt de functie van minister van Welzijn, Volksgezondheid en Cultuur waar en minister van Economische Zaken Koos Andriessen (CDA) vervult de positie van minister van Verkeer en Waterstaat tot het aantreden van het nieuwe kabinet.\nOm diezelfde reden treedt tevens op 16 juli 1994 staatssecretaris van Buitenlandse Zaken Piet Dankert (PvdA) af.\nReden ontslagaanvraag.\nEinde van de parlementaire periode."}
{"id": "10912", "revid": "10033", "url": "https://nl.wikipedia.org/wiki?curid=10912", "title": "Li\u00e8ge", "text": ""}
{"id": "10914", "revid": "173980", "url": "https://nl.wikipedia.org/wiki?curid=10914", "title": "Bechterew", "text": ""}
{"id": "10915", "revid": "6217", "url": "https://nl.wikipedia.org/wiki?curid=10915", "title": "Marianentrog", "text": "De Marianentrog is met een diepte van ongeveer 11 kilometer de diepst bekende plek in de oceaan. De trog is gelegen ten oosten van de Marianen. De trog is ongeveer 2500\u00a0km lang en loopt in een boog van het noordoosten naar het zuidwesten. De trog heeft een gemiddelde breedte van zo'n 70\u00a0km maar is in het zuidwesten bij het vulkanische eiland Guam, op het punt van de Marianentrog, ongeveer 338\u00a0km breed. Op de bodem heerst een druk van ongeveer 108,6\u00a0MPa (= 108.600.000\u00a0Pa), meer dan 1000 keer zo hoog als die aan de oppervlakte.\nOntstaan.\nDe Marianentrog is ontstaan doordat de Pacifische Plaat door de platentektoniek onder de Filipijnse Plaat is geschoven, waardoor onder andere ook het eiland Guam is opgestuwd.\nOnderzoek.\nHet meten van dit soort dieptes is moeilijk. De snelheid van geluid in water, waarmee een normaal echolood werkt, varieert met de zoutgraad die op grote dieptes echter niet bekend is. Een sonde naar beneden sturen en op de bodem de druk meten werkt niet doordat (alweer) de zoutgraad van alle waterlagen erboven niet bekend is. Door deze omstandigheden moet rekening worden gehouden met meetverschillen van ongeveer een procent.\nHet diepste punt van de Marianentrog en tevens het laagste punt van de zeebodem, ligt op 11.034 m, de Vitjazdiepte genaamd. Deze meting van de Russische onderzeeboot Vitjaz wordt overigens door velen als onbetrouwbaar beschouwd. Na het Five Deeps-project en publicatie in 2021 van een nieuw wetenschappelijk rapport in het Geoscience Data Journal, wordt de Challengerdiepte (10.925 \u00b1 4 m) beschouwd als diepste punt op aarde.\nOp 23 januari 1960 om 13:06 bereikte de bathyscaaf \"Trieste\" van de United States Navy de bodem, met luitenant Don Walsh en Jacques Piccard aan boord. Men gebruikte ijzeren bolletjes als ballast en petroleum voor de opwaartse kracht. De boordmeter gaf in het begin een diepte van 11.521\u00a0meter aan, maar dat werd later gereduceerd tot 10.916\u00a0meter. Op deze diepte verwachtte men nauwelijks levende wezens, maar toch ontdekten Walsh en Piccard schol en bot, met lengtes tot 30\u00a0cm. Op de rotsachtige bodem kropen ook garnalen rond.\nAls record voor de nauwkeurigste meting kennen we de Japanse diepzeesonde \"Kaik\u014d\", die op 24 maart 1995 onbemand tot de bodem van de trog neerdaalde en een diepte van 10.911\u00a0meter registreerde. \nDe \"Woods Hole Oceanographic Institution\" (WHOI) heeft in mei 2009 een nieuwe sonde (de \"Nereus\") de trog in gestuurd. Op 31 mei 2009 raakte hij de bodem. Deze meting registreerde een diepte van 10.902\u00a0meter.\nOp 26 maart 2012 is regisseur James Cameron teruggekeerd van een afdaling tot 10.898 meter diepte. In 2019 daalde de Amerikaanse ontdekkingsreiziger Victor Vescovo af naar een diepte van 10.928 m, waarmee hij een nieuw record vestigde."}
