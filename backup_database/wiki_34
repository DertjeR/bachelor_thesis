{"id": "10102", "revid": "1372577", "url": "https://nl.wikipedia.org/wiki?curid=10102", "title": "Grieks", "text": "Het Grieks (\u0395\u03bb\u03bb\u03b7v\u03b9\u03ba\u03ac) is een talenfamilie van de Indo-Europese talen. Het werd door de Achae\u00ebrs naar Griekenland gebracht rond 1900 voor Christus. In eerste instantie waren er verschillende gesproken dialecten, met als belangrijkste groepen: Ionisch-Attisch, Dorisch en Eolisch Grieks.\nHet eerste schrift voor deze taal is Lineair B en het oudste met dat schrift verbonden Grieks (1450 - 1250 v.Chr.?) wordt Myceens genoemd. Sinds de tijd van de klassieken is de taal geschreven in het Griekse alfabet, dat 24 letters omvat.\nAttisch Grieks was de taal die gesproken werd in Athene. De meerderheid van de literatuur die uit de klassieke periode nog bewaard is gebleven, is in dit dialect geschreven. Belangrijke uitzonderingen zijn de historicus Herodotos (Ionisch) en de dichteres Sappho (Aeolisch). Alexander de Grote speelde een belangrijke rol in het samenvoegen van deze dialecten tot \"Koin\u00e8\"-Grieks (naar het Griekse woord voor \"algemeen\"). Door de eentaligheid van zijn leger werd de communicatie makkelijker. Ook leerden de bewoners van bezette gebieden dit \"Koin\u00e8\", waardoor het de status van \"wereldtaal\" kreeg. Koin\u00e8-Grieks werd dan ook de lingua franca in het oostelijke gedeelte van het Romeinse Rijk (ook wel Byzantijnse Rijk). Het Nieuwgrieks stamt hiervan af.\nGeschiedenis van het Grieks.\nOudgrieks.\nZonder twijfel is het Grieks de taal met de oudste geschreven bronnen in Europa: bijna 30 eeuwen wordt er Grieks geschreven. En ook al verschilt het Nieuwgrieks natuurlijk heel sterk van het klassieke, de kenner zal vlug merken dat de historische evolutie het innerlijke wezen van de taal niet ingrijpend heeft gewijzigd. Het klassieke Latijn verdween vrij vroeg als gesproken eenheidstaal en viel uiteen in diverse Romaanse dochtertalen; het Grieks daarentegen is zelf nooit verdwenen en ging ook nooit over in dochtertalen.\nIn de archa\u00efsche en klassieke periode was het Grieks zeker geen eenheidstaal: er bestonden onderling sterk afwijkende dialecten, die te herleiden zijn tot volgende hoofdgroepen:\nDorisch.\nDorisch was een Oudgriekse dialectgroep. Het Dorisch werd gesproken op de Peloponnesos, op Kreta en de zuidelijke Cycladen, in Zuid-Itali\u00eb en Sicili\u00eb. Het werd ook gebruikt als kunstdialect voor alle literatuur die bestemd was om in koor gezongen te worden, ook buiten de grenzen van het Dorische taalgebied. Zie ook Koorlyriek;\nHet Dorisch leeft nog voort in het Griko van Zuid-Itali\u00eb en het Tsakonisch van de Peloponnesos.\nEolisch.\nStaat ook wel bekend als 'Lesbisch Grieks', vanwege de twee belangrijkste dichters in dit dialect, Sappho (7e eeuw v.Chr.) en haar oudere tijdgenoot Alkaios. Het bevatte vergeleken met het Attisch, Ionisch en Dorisch veel archa\u00efsmen. Het werd gesproken in Thessali\u00eb, Boeoti\u00eb en noordelijk Klein-Azi\u00eb.\nIonisch.\nHet Ionisch dialect is een Oudgriekse dialectengroep. Het werd gesproken op het grootste gedeelte van de westkust van Klein-Azi\u00eb, op Euboia en enkele andere eilanden van de Ege\u00efsche Zee en in enkele steden van Zuid-Itali\u00eb (vb. Cumae). De bekendste schrijver die in het Ionisch schreef is Herodotos. Dit dialect klinkt veel zangeriger dan het Attisch omdat het meer klinkers telt. In het Attisch worden immers vaak opeenvolgende klinkers tot \u00e9\u00e9n lettergreep gereduceerd (\"contractie\"), wat in het Ionisch minder gebeurt.\nMacedonisch.\nMacedonisch was een Oudgriekse dialectgroep en moet dus niet verward worden met de moderne Zuidslavische taal met dezelfde naam. Er zijn slechts weinig geschriften van bewaard gebleven, maar het was wel het dialect van Alexander de Grote en zijn voorouders. Het Macedonisch werd gesproken in de toenmalige regio Macedoni\u00eb.\nAttisch.\nOmdat Athene in de klassieke periode als het belangrijkste economische en culturele centrum van de Griekse wereld gold, verspreidde het lokale Ionisch-Attische dialect -de taal van Xenophon, Sophocles, Plato en Demosthenes- zich buiten zijn oorspronkelijke grenzen en groeide het uit tot een soort algemene omgangstaal in de Griekssprekende gebieden. Dit is dan ook de reden dat in onze scholen hoofdzakelijk de Attische grammatica wordt onderwezen.\nGrammatica van het Attisch.\nHet Klassieke Grieks kent 5 naamvallen: nominatief, genitief, datief, accusatief en vocatief. Anders dan in het Latijn (dat geen lidwoorden heeft) wordt zowel het lidwoord als het zelfstandig naamwoord verbogen.\nvoorbeeld: \u03b4\u03bf\u1fe6\u03bb\u03bf\u03c2 (=de slaaf)\nNet als in het Latijn hebben Griekse werkwoordsvormen meestal geen persoonlijk voornaamwoord (ik, jij, wij, hij enz.)\nJe ziet aan de uitgang van het werkwoord met welke persoon je te maken hebt.\nBijvoorbeeld:\nVoor de verleden tijd (het zogenaamde imperfectum) wordt er voor de stam een letter, de epsilon (\u03b5), voorgezet, het zogenaamde augment, waaraan je kunt zien dat je met een imperfectum te maken hebt. Er zijn een paar aparte persoonsuitgangen\nKoin\u00e8-Grieks.\nMet de veroveringen van Alexander de Grote dringt het Attisch door naar het Oosten en wordt, gedurende de gehele Hellenistische periode, d\u00e9 wereldtaal bij uitstek. De oude dialecten waren verdrongen en stierven uit ten voordele van een veralgemeend Grieks, dat men de \"koin\u00e8 (glootta)\" - noemde. Zelfs de Romeinse veroveraars spraken onder elkaar bij voorkeur koin\u00e8-Grieks, om hun culturele bagage te etaleren, en ook de boeken van het Nieuwe Testament werden in deze taal geschreven en verspreid. Het Grieks wordt de taal van het vroegste christendom en vervolgens van het Oost-Romeinse of Byzantijnse Imperium, waar het Latijn langzaam maar zeker in onbruik raakte. Dan voltrekt zich een evolutie die bij meer wereldtalen merkbaar is: om de bruikbaarheid bij niet-moedertaalsprekers te verhogen moeten de grammaticale moeilijkheden gereduceerd worden. Dat gebeurde reeds in de klassieke periode met de dualis-vormen (het \"tweevoud\"). In het koin\u00e8-stadium raakten de datief en de optatief steeds meer in onbruik om uiteindelijk, op een paar versteende uitdrukkingen na, geheel te verdwijnen.\nMiddelgrieks of Byzantijns Grieks.\nIn de Byzantijnse middeleeuwen vallen ook de infinitieven weg, evenals de oude futurum-, perfectum- en plusquamperfectumvormen, ten voordele van sterk vereenvoudigde omschrijvingen met hulpwerkwoorden (zoals in andere moderne talen). Daarnaast nam het Grieks in de loop van zijn geschiedenis vele leenwoorden op uit de talen van de volken waarmee de Grieken - vaak met tegenzin - geconfronteerd werden, onder andere:\nDe verovering door de Turken betekende het einde van het Grieks als taal van wetenschap en cultuur. Sommige Byzantijnse intellectuelen vluchtten naar het Westen (waar zij onder andere bijdroegen aan het ontstaan van de renaissance). Vier eeuwen lang leeft het Grieks nog slechts als de spreektaal onder de bevolking en als schrijftaal van de geestelijkheid.\nNieuwgrieks.\nWanneer dan, rond 1830, er een einde komt aan de Ottomaanse bezetting, wenst men alles wat aan de islam herinnert zo spoedig mogelijk uit het openbare leven te bannen, niet het minst de sterke Turkse invloeden in de Griekse volkstaal, de \"dimotik\u00ed (glossa)\" \u03b4\u03b7\u03bc\u03bf\u03c4\u03b9\u03ba\u03ae (\u03b3\u03bb\u03ce\u03c3\u03c3\u03b1). Daarom opteert de kersverse Griekse regering voor een terugkeer naar de \"geleerdentaal\" van de Byzantijnse christenheid, de \"kathar\u00e8vousa (glossa)\" \u03ba\u03b1\u03b8\u03b1\u03c1\u03b5\u03cd\u03bf\u03c5\u03c3\u03b1 (\u03b3\u03bb\u03ce\u03c3\u03c3\u03b1).\nMaar de omschakeling verloopt minder vlot dan gewenst: buiten de bestuurlijke, kerkelijke en wetenschappelijke schrijftaal, de \"kathar\u00e8vousa\", blijft het Griekse volk de \"dimotik\u00ed\" met haar eenvoudiger syntaxis hanteren als spreektaal, hierbij gesteund door een aantal toonaangevende letterkundigen.\nZo kreeg Griekenland dan zijn eigen taalkwestie. Rond 1900 bereikt de academische polemiek tussen de taalpuristen en de \"vulgaristen\" zijn hoogtepunt: een nieuwe \"hertaling\" van de Evangeli\u00ebn in de dimotik\u00ed lokte in 1902 zelfs relletjes uit in de straten van Athene, waarbij een aantal mensen het leven verloor.\nNieuwgrieks.\nMomenteel bestaan er dan ook in Griekenland nog steeds twee taalidiomen: enerzijds de \"geleerde\" en archa\u00efsche \"kathar\u00e8vousa\", die in de praktijk nog enkel door de Grieks-Orthodoxe liturgie wordt gehanteerd (en stilaan uitsterft) en anderzijds de vlotte en gemakkelijker hanteerbare \"dimotik\u00ed\", de gesproken taal van de media en de literatuur. De twee taal- en spellingsvormen be\u00efnvloeden elkaar sterk, en bijgevolg is er vaak weinig uniformiteit in de spelling en de syntaxis van het eigentijdse geschreven Grieks.\nIn 1981 trad Griekenland als 10e lidstaat toe tot de Europese Gemeenschap. In het kader van een algemene vereenvoudiging besluit een parlementaire commissie in 1982 een spellingwijziging door te voeren: de oude spiritustekens \u2013 sinds eeuwen reeds overbodig \u2013 worden niet meer genoteerd en de ingewikkelde accentregels sterk vereenvoudigd (nog \u00e9\u00e9n enkel accentteken, op de lettergreep die de klemtoon draagt).\nAan het begin van de 21e eeuw bestaat er een tendens om voor de Nieuwgriekse omgangstaal de term \"kini neo-elliniki glossa\" \u2018gemeenschappelijke Nieuwgriekse taal\u2019 te gebruiken.\nNaast de twee op Koin\u00e8 gebaseerde Nieuwgriekse dialecten die in Griekenland worden gesproken, zijn er nog andere dialecten van Grieks in leven, zoals het Pontisch, dat is ontstaan uit het Ionisch, en Griko en Tsakonisch, die zijn ontstaan uit het Dorisch. Deze dialecten zijn door hun afgelegen locatie \u2013 Pontisch is de verzamelnaam van Ionische dialecten van de Zwarte Zee \u2013 weinig veranderd in de afgelopen eeuwen. Ze zijn echter wel met uitsterven bedreigd; Griko wordt nog maar in een paar dorpjes in Zuid-Itali\u00eb gesproken. Het Pontisch kent veel leenwoorden uit het Turks en Perzisch maar staat vergeleken met Nieuwgrieks dichter bij het Oudgrieks en wordt nog steeds in Griekenland en in veel dorpen in de Turkse provincie Trabzon gesproken. De Nederlandse wetenschapper Mark Janse ontdekte in 2005 in Griekenland sprekers van het Cappadocisch, een andere Grieks-Turkse mengtaal die ook dichter bij het Oudgrieks staat dan bij Nieuwgrieks. Van deze taal werd vermoed dat zij reeds halverwege de 20ste eeuw was uitgestorven. Het Romeyka is een van de Pontische dialecten die worden gesproken door een islamitische bevolking in de Turkse provincies Trabzon en Rize. Het Romeyka heeft van alle bekende huidige Griekse dialecten het meest behouden van Koin\u00e8-Grieks.\nLetters en uitspraak.\nHuidige alfabet.\n\u00b9Voor een medeklinker of aan het einde van een woord\n\u00b2Voor een klinker of zichzelf\n\u00b3Als /s/ uit gesproken wordt de c door een Sigma(\u03a3 \u03c3\u03c2) vervangen en als /k/ uitgesproken wordt de c door een Kappa(\u039a \u03ba) vervangen\nGriekstaligen in de wereld.\nHet Grieks is de offici\u00eble taal in:\nEr zijn autochtone Griekstalige minderheden in:\nDaarnaast zijn er Griekse emigrantengemeenschappen in West-Europa, Noord-Amerika en Australi\u00eb.\nBestudering.\nAl in de Oudheid en in het Byzantijnse Rijk werd het Grieks als taal bestudeerd, maar de modern wetenschappelijke bestudering is ontstaan toen Byzantijnse geleerden als kardinaal Bessarion, op de vlucht voor de Ottomanen, zich in de vijftiende eeuw vestigden in Renaissance-Itali\u00eb. Hun kennis werd gretig aanvaard door humanisten als Lorenzo Valla, die de inzichten toepasten op de bestudering van de Bijbel. Dit was een van de aanleidingen tot de Reformatie. De huidige bestudering is aan het begin van de negentiende eeuw vorm gegeven door de Duitse classicus F.A. Wolf."}
{"id": "10103", "revid": "759692", "url": "https://nl.wikipedia.org/wiki?curid=10103", "title": "Karakter (film)", "text": "Karakter is een Nederlandse film uit 1997 van Mike van Diem, met in de hoofdrollen Fedja van Hu\u00eat en Jan Decleir. \nHet scenario van de film is (grotendeels) gebaseerd op de gelijknamige roman (1938) van F. Bordewijk, met elementen uit diens novelle \"Dreverhaven en Katadreuffe\" (1928).\nDe film bracht volgens de bezoekersstatistieken van de Nederlandse Film Producers 1.020.038 euro op en trok 204.061 bezoekers. \"Karakter\" werd bij de uitreiking van de Academy Awards 1998 onderscheiden met een Oscar in de categorie 'Beste niet-Engelstalige film'. De kritiek was vrijwel in zijn geheel enthousiast.\nVerhaal.\nDe film begint met Jacob Willem Katadreuffe die naar het kantoor van Arend Barend Dreverhaven komt met de boodschap: \"Ik ben vandaag tot advocaat be\u00ebdigd\". Dreverhaven draait zich gewoon om en Katadreuffe vertrekt; op dat moment roept Dreverhaven hem gefeliciteerd toe en wil hem de hand reiken. Maar Jacob Katadreuffe vertrekt en verlaat het kantoor om even later terug te komen. Hij kijkt Dreverhaven dreigend aan en maakt een tijgersprong naar Dreverhavens keel.\nJacob wordt opgepakt op verdenking van moord op Dreverhaven. De commissaris ondervraagt hem en Jacob doet zijn verhaal.\nZijn moeder Jacoba Katadreuffe, ook wel Joba genoemd, was de meid van Dreverhaven. De twee hadden op een nacht seks en Joba werd zwanger van Jacob. Ze vertelde het Dreverhaven en vertrok toen voorgoed. Dreverhaven deed haar een huwelijksaanzoek per post gepaard met een som geld, maar ze wilde dit niet aanvaarden. In totaal werd het geld 13 keer over en weer gestuurd.\nJacob groeide op zonder vader en kreeg te kampen met pesterijen. Hij was de bastaard van de klas en zijn moeder werd voor hoer uitgemaakt. Toen dit uit de hand liep besloot Joba te verhuizen.\nIn het huis vond Jacob boeken in zijn kamer en omdat zijn moeder letterlijk nooit sprak begon hij te lezen. Op deze manier leerde hij Duits uit een incomplete encyclopedie en leerde hij ook Engels.\nJacob was zijn moeder meer dan beu. In een poging aan haar te ontsnappen koopt hij een sigarenzaak waarvoor hij een lening aangaat bij de volkskredietbank, die later van Dreverhaven blijkt te zijn.\nHij gaat failliet en Dreverhaven, die deurwaarder is, zet een procedure in. Jacob wordt gevraagd naar het kantoor van de curator te komen. Terwijl hij daar is, solliciteert hij meteen maar bij het advocatenkantoor (hij spreekt tenslotte Engels) en wordt aangenomen. Zijn schuld aan Dreverhaven lost hij af.\nJacob wil aan een studie rechten beginnen. Om zich te bewijzen tegenover de man van wie hij denkt dat het zijn vader is, gaat hij weer geld lenen bij Dreverhaven. Deze maakt het hem moeilijk en Jacob is weer bijna failliet, maar hij komt erbovenop. Hij overtreft zijn vader en wil hem recht in de ogen kijken met de boodschap dat hij rechtsgeleerde is.\nDan wordt onthuld wat er nu echt is gebeurd na die tijgersprong van Jacob: hij heeft Dreverhaven niet vermoord. Het is tot een bloedig gevecht gekomen en uiteindelijk heeft Dreverhaven zelfmoord gepleegd; hij heeft een mes in zijn eigen buik gestoken en is door het gat gevallen van de lift die er nooit gekomen is. Jacob wordt vrijgelaten en krijgt een brief van Dreverhaven met een overzicht van al zijn bezittingen, en het verzoek contact op te nemen met zijn zaakwaarnemer. Jacob is nu, in de woorden van zijn vriend, kapitalist. Maar schokkender voor Jacob is dat Dreverhaven heeft ondertekend met \"Vader\".\nAchtergrond.\nSchrijver F. Bordewijk (1884 \u2013 1965) was juniorpartner op een advocatenkantoor in Rotterdam, waar hij zes jaar werkte. In 1919 vestigde hij zich als zelfstandig advocaat in het naburige Schiedam. De schrijver was dus goed op de hoogte van de advocatuur en zijn ervaringen inspireerden hem in 1937 tot het schrijven van de roman \u2018Karakter. Roman van zoon en vader\u2019. Vanaf januari 1938 verscheen een voorpublicatie in zes delen in het literaire tijdschrift De Gids, waarna in september 1938 de roman in boekvorm uitkwam. Het was een groot succes en beleefde in twee jaar tijd zes drukken. De roman is in feite een uitwerking van de novelle \u2018Dreverhave en Katadreuffe\u2019 die in 1928 in feuilletonvorm verscheen in tijdschrift \u201cDe vrijheid\u201d. In de loop der jaren bleef \"Karakter\" een populair boek, net als bijvoorbeeld \"Bint\", een ander boek van de auteur. In de jaren zestig en zeventig van de twintigste eeuw werden veel romans tot televisieserie bewerkt. \"De klop op de deur\" bijvoorbeeld van Ina Boudier-Bakker, \"De Kleine Waarheid\" van Jan Mens en \"De Stille Kracht\" van Louis Couperus. In 1971 maakte Walter van der Kamp een minitelevisieserie van \"Karakter\" met Ko van Dijk als Dreverhaven en Lex van Delden als Katadreuffe. Van der Kamp beperkte zich overigens tot het volwassen leven van Katadreuffe en nam de serie geheel in de studio op. Ook veranderde hij het einde van de roman, er vindt geen moord op de vader plaats. Het zou vervolgens tot 1997 duren voor \"Karakter\" weer verfilmd zou worden.\nProductie.\nProducent Laurens Geels van First Floor Productions was na de successen van films als \"Flodder\" en \"Amsterdamned\" in staat tot het maken van duurdere filmproducties. Een van de filmmakers die bij hem in dienst waren getreden, de jonge Mike van Diem was pas afgestudeerd van de filmacademie en werkte aan een grote Amerikaanse coproductie. Geels was van plan de roman \"Karakter\" te verfilmen en liet Van Diem het boek lezen. De jonge regisseur had interesse maar voelde zich nog niet in staat het project aan te pakken. In 1993/1994 deed hij meer ervaring op bij het regisseren van enige afleveringen van de tv-serie Pleidooi. Gesterkt door deze ervaring vond hij de moed om Geels aan te spreken over de mogelijke verfilming van Karakter. Laurens Geels zag het heilige vuur in de ogen van zijn pupil en besloot \"Karakter\" te produceren met Mike van Diem als regisseur. Het was aanvankelijk bedoeld als kleine film met een dito financiering, maar al snel groeide het budget tot zo'n zeven miljoen gulden (3,7 miljoen euro). \"Karakter\" speelt in Rotterdam in de jaren dertig van de twintigste eeuw. Na het bombardement op Rotterdam in mei 1940 werd echter het grootste deel van de binnenstad in de as gelegd. Geels en Van Diem moesten dus uitwijken naar andere steden. Een groot deel van de film werd opgenomen in Antwerpen, maar er werd ook gefilmd in Hamburg, Wroc\u0142aw (Polen), Gent en Den Haag. De opnames werd verspreid over 71 dagen gemaakt in de zomer en het najaar van 1996.\nVerschillen roman en speelfilm.\nNet als bij de televisieserie van Walter van der Kamp is de film geen getrouwe bewerking. De scenaristen voegden een kaderverhaal toe en wijzigden het einde van het boek. In het begin van de film zien we hoe Katadreuffe een aanval doet op Dreverhaven. Vervolgens zien we hem in een politiecel waarna hij zijn levensverhaal overdenkt. De film toont nu in flashbacks de jeugd en een deel van het volwassen leven van Katadreuffe. In de roman worden de gebeurtenissen chronologisch verteld zonder flashbacks. Vervolgens laat de film weer de aanval zien maar nu van het gezichtspunt van Dreverhaven, die nu in beeld wordt gebracht als een oude man. In de roman zit deze sc\u00e8ne in het laatste hoofdstuk en vormt de climax van het boek. De film kent een gruwelijker einde dan de roman, Dreverhaven is in een liftschacht gesprongen van zijn huis en is te pletter gevallen. Anders dan in de roman wordt in de film de worsteling van Katadreuffe om los te komen van de erfelijke last van zijn vader, fysiek uitgebeeld. Dreverhaven en Katadreuffe vechten met elkaar. Ze takelen elkaar toe en er vloeit bloed. Ook anders is de hoeveelheid tijd die in de film wordt ingeruimd voor de jeugd en studententijd van Katadreuffe, zeker een uur neemt Van Diem de tijd tot de gebeurtenissen van het eerste faillissement.\nPrijzen en nominaties.\nAcademy Award\nNederlands Film Festival\nBrothers Manaki International Film Festival 1998\nCamerimage 1997\nFantasporto 1997\nGuldbagge Awards 1999\nJoseph Plateau Awards\nPalm Springs International Film Festival\nParis Film Festival"}
{"id": "10104", "revid": "1078671", "url": "https://nl.wikipedia.org/wiki?curid=10104", "title": "Karakter", "text": ""}
{"id": "10106", "revid": "191205", "url": "https://nl.wikipedia.org/wiki?curid=10106", "title": "Fryske dumpkes", "text": ""}
{"id": "10107", "revid": "474", "url": "https://nl.wikipedia.org/wiki?curid=10107", "title": "Borger (Nederland)", "text": "Borger (Drents: \"B\u00f6rger\") is een plaats en voormalige gemeente in de provincie Drenthe (Nederland). Borger ligt op de Hondsrug, in de gemeente Borger-Odoorn en telt inwoners. Tot aan de gemeentelijke herindeling op 1 januari 1998 was Borger een zelfstandige gemeente. Naast het hoofddorp bestond de gemeente uit de dorpen Bronneger, Buinen, Buinerveen, Drouwen, Drouwenerveen, Ees en Nieuw-Buinen en de buurtschappen Bronnegerveen, Drouwenermond, Eesergroen, Eeserveen, Ellertshaar en Westdorp.\nGrootste hunebed.\nBorger is onder meer bekend door het grootste hunebed van Nederland, de D27. In de directe omgeving van Borger bevinden zich nog 2 andere hunebedden D28 en D29. In Borger, vlak bij het hunebed D27, is het nieuwe Hunebedcentrum gelegen. Hier vindt men veel informatie over hunebedden in Nederland.\nDe aanwezigheid van meerdere hunebedden wijst op een vroege bewoning van de omgeving van Borger. Ludolph Smids schreef in 'Schatkamer der Nederlandsche oudheden' (1711) over meerdere hunebedden. Smids vermeldt dat er in Drouwen 16 en in Borger 9 hunebedden te vinden zijn.\nHet huidige dorp Borger wordt pas voor het eerst genoemd in de Middeleeuwen. De kerk in Borger geldt als de tweede kerk in het dingspel Oostermoer, gesticht vanuit de moederkerk in Anloo. Het kerspel Borger omvat dan de buurschappen Drouwen, dat dan nog groter is dan Borger, Ees, Westdorp, Buinen en Gasselte. Gasselte wordt later een eigen kerspel, maar deelt nog wel eeuwenlang de schulte met Borger. De keuze voor Borger als plaats voor een nieuwe kerk schijnt mede bepaald te zijn door de ligging van een aantal tafelgoederen van de Utrechtse bisschop.\nKerken.\nDe oorspronkelijke middeleeuwse kerk van Borger was gewijd aan Willibrord. De kerk is vanwege zijn bouwvallige staat in het begin van de 19e eeuw afgebroken en vervangen door de huidige zogenaamde Waterstaatskerk. De toren is nog wel de oorspronkelijk gotische toren uit de 14e eeuw. Vanaf 2013 wordt de kerk gebruikt als cultuurpodium. Van 2013 tot mei 2022 werd de kerk gebruikt door cultuurpodium VanSlag. Daarna is cultuurpodium Podium34 de gebruiker van de accommodatie. Voordat het cultuurpodium het gebouw in gebruik nam was de kerk onderdeel van het ontmoetingscentrum van Borger en daarmee via een gang verbonden. Het gemeentehuis van de vroegere gemeente Borger was eveneens in dit centrum gevestigd.\nEconomie.\nOp dinsdag is er een weekmarkt. In de zomer is er elke vrijdag een braderie en vlooienmarkt.\nVoorzieningen.\nEr zijn diverse voorzieningen zoals een bibliotheek, verschillende verenigingen waaronder voetbalclub SV Borger, volleybalvereniging VEB\u00b498 en scoutinggroep De Woudlopers, een sporthal, een zwembad, winkels, basisscholen, een middelbare school, Toeristisch Informatie Punt, campings en restaurant, openluchttheater en een cultuurpodium in Borger.\nVerkeer en vervoer.\nWegen.\nEr zijn drie belangrijke wegen die Borger kruisen:\nDe afslag Borger van de N34 gold als zeer gevaarlijk, er vonden diverse (dodelijke) aanrijdingen plaats. Om dit te verhelpen is in 2008 een ongelijkvloerse kruising aangelegd.\nOpenbaar vervoer.\nAan de N34 ligt het busstation P+R Borger waar Qliner 300 van Qbuzz aansluit op het streekvervoer."}
{"id": "10108", "revid": "636095", "url": "https://nl.wikipedia.org/wiki?curid=10108", "title": "Woensdag", "text": "Woensdag is een van de zeven dagen van de week. Het is de dag die op dinsdag volgt. De dag na woensdag is donderdag. Woensdag is de middelste dag van de westerse vijfdaagse werkweek.\nDe naam woensdag is afgeleid van \"Wodans dag\". Deze Germaanse naam komt overeen met de Latijnse benaming \"Dies Mercurii\": de dag van de god Mercurius, waar de planeet Mercurius zijn naam ook aan te danken heeft. De Germaanse god Wodan (Wotan|Woden) beschouwde men als dezelfde god als Mercurius.\nWoensdagmiddag.\nVeel basisscholen en middelbare scholen met speciaal onderwijs in Nederland en Vlaanderen zijn op woensdagnamiddag gesloten, wat de basisschoolkinderen halverwege de week een halve dag extra ontspanning geeft. In Vlaanderen hebben ook de leerlingen van het secundair onderwijs doorgaans de woensdagmiddag vrij. Alleen in de topsportscholen wordt deze tijd gebruikt voor extra training. In Nederland verschilt dat per school en per klas.\nDe kinderen kunnen dan spelen, of een sport beoefenen. Tot het einde van de jaren 80, een tijd waarin er in Nederland en Vlaanderen nog geen commerci\u00eble televisie bestond, werden er op woensdagmiddagen extra veel kinderprogramma's uitgezonden.\nOok waren in de jaren vijftig, zestig en zeventig van de twintigste eeuw in veel plaatsen in Nederland de winkels, behalve die in de stadscentra, woensdagmiddag gesloten.\nSpeciale woensdagen.\nZie Speciale Woensdagen"}
{"id": "10109", "revid": "785898", "url": "https://nl.wikipedia.org/wiki?curid=10109", "title": "Pisa (stad)", "text": "Pisa is een stad in Itali\u00eb, gelegen in de regio Toscane. Het is tevens hoofdstad van de provincie Pisa. De stad telde in 2015 89.940 inwoners, \"Pisano\" (enkelvoud) en \"Pisani\" (meervoud) genaamd. De stad ligt aan de rivier de Arno en is beroemd om zijn scheve toren.\nGeschiedenis.\nIn de middeleeuwen was Pisa een van de vier maritieme republieken van Itali\u00eb, samen met Veneti\u00eb, Genua en Amalfi. In de 12e en 13e eeuw beleefde Pisa zijn glorietijd en veroverde de stadstaat onder andere Sardini\u00eb. In 1284 werd Pisa echter verslagen door Genua, en in de 14e eeuw maakte verzanding van de haven scheepvaart en handel onmogelijk.\nIn 1406 werd Pisa veroverd door de Florentijnen en was het definitief gedaan met de zelfstandigheid. Het behoorde later tot het Groothertogdom Toscane tot het in 1871 opging in Itali\u00eb. Zie voor meer informatie: Republiek Pisa.\nDe wellicht bekendste Pisano ooit, Galileo Galilei, heeft zijn naam gegeven aan de internationale luchthaven van Pisa, de belangrijkste luchthaven van Toscane. Pisa is verder een vaste stopplaats voor treinen van Rome en verder richting Genua en Frankrijk en terug, en overstapplaats voor bestemming Florence.\nSport.\nAC Pisa 1909 is de professionele voetbalploeg van Pisa en speelt in de Arena Garibaldi - Romeo Anconetani.\nVerkeer en vervoer.\nPisa is bereikbaar via de regionale weg SGC Florance-Pisa-Livorno vanaf Florence. Pisa heeft een luchthaven, de Luchthaven Pisa Galileo Galilei, en twee treinstations: Pisa Centraal en Pisa San Rossore. Tot december 2013 beschikte de luchthaven ook over een treinstation, maar deze is vervangen door een people mover."}
{"id": "10110", "revid": "231402", "url": "https://nl.wikipedia.org/wiki?curid=10110", "title": "72", "text": "Het jaar 72 is het 72e jaar in de 1e eeuw volgens de christelijke jaartelling."}
{"id": "10111", "revid": "5486", "url": "https://nl.wikipedia.org/wiki?curid=10111", "title": "RGB-kleursysteem", "text": "Het RGB-kleursysteem is een kleurcodering, een manier om een kleur uit te drukken met behulp van een combinatie van de drie primaire kleuren Rood-Groen-Blauw, uitgaande van additieve kleurmenging. De hoeveelheid van elke primaire kleur die benodigd is om de mengkleur te verkrijgen, wordt uitgedrukt in een getal dat meestal uit 8 bits bestaat en kan vari\u00ebren tussen 0 en 255. Voor HTML-toepassingen, cascading style sheets en scalable vector graphics (gebruikt op internet) wordt hiervoor veelal het hexadecimale stelsel gebruikt, waarbij de hoeveelheid van elke primaire kleur kan vari\u00ebren tussen 00 en FF. In toepassingen waar een hogere kwaliteit vereist wordt worden ook wel 12, 16 of nog meer bits per kleur gebruikt, waarmee kleurwaardes tussen 0 en 4095 resp. 0 en 65535 of nog meer aangegeven kunnen worden. Zo bevatten RAW-bestanden van digitale camera's meestal 12 bits-kleurwaarden.\nHexadecimale kleurcodering (RGB).\nDe kleuren worden opgebouwd uit drie primaire additieve kleuren rood, groen en blauw, vandaar de afkorting RGB. De hoeveelheid van een kleur ligt in tussen 00 (=0, niets van die kleur) en het hexadecimale FF (=255, alles van die kleur). De ondergrond is zwart (geen licht).\nIn dit RGB-kleursysteem wordt de kleur uitgedrukt in totaal zes hexadecimale cijfers. Hiermee kunnen 166 kleuren, oftewel 16.777.216 kleuren, gecodeerd worden.\nDe eerste twee cijfers geven de hoeveelheid van de kleur rood aan. FF0000 is zuiver rood: . De tweede twee cijfers geven de hoeveelheid van de kleur groen aan. 00FF00 is zuiver groen: . 0000FF is ten slotte zuiver blauw: . Zuiver zwart: en wit: worden aangegeven met 000000 respectievelijk FFFFFF. De combinaties 010101, 020202, 030303 enzovoorts zijn verschillende tinten grijs.\nEr is ook een verkorte notatie, waarbij per kleur maar \u00e9\u00e9n hexadecimaal teken gebruikt wordt, hier is FFF zuiver wit, F00 rood enzovoorts. Met deze verkorte notatie kunnen 163=4096 kleuren worden weergegeven.\nAnders dan bij verf is geel in dit kleurensysteem, dat gebaseerd is op licht met additieve kleuren, geen primaire kleur. Groen echter juist wel.\nDoor combinaties van hoeveelheid intensiteit per kleur ontstaan zeer veel mogelijkheden.\nKleurbereik RGB.\nOp de afbeelding rechts is het CIE-standaardchromaticiteitsdiagram te zien. Dit geeft een benadering van het gehele kleurbereik van het menselijk oog aan. RGB beslaat slechts een deel van dit diagram. De hoeken van de driehoek in het diagram geven \"zuiver\" rood, groen en blauw volgens RGB weer. Alle mengsels van deze kleuren vallen binnen deze driehoek, kleuren buiten de driehoek kunnen niet worden weergegeven. Als benadering wordt een kleur op de rand van de driehoek gekozen die ten minste dezelfde tint heeft. Deze benadering heeft altijd een lagere verzadiging dan het origineel. Het resultaat is dus enigszins flets.\nDe zichtbaarheid van kleuren en kleurverschillen op een computerscherm hangt af van de mogelijkheden van de videokaart en het beeldscherm. De gesorteerde kleurentabel hieronder geeft meer inzicht in de kleur-RGB-relatie.\nBeperkingen aan RGB-waarde.\nNiet alle 16.777.216 verschillende combinaties van RGB-waarde zullen resulteren in 16.777.216 verschillende kleurweergaven op een computerscherm. Het zal duidelijk zijn dat dit afhangt van de middelen waarmee de kleur getoond wordt. De 216 combinaties van de RGB-waarde die bestaan uit de getallen 00, 33, 66, 99, CC, FF geven op veel schermen een correcte kleurweergave, de tussenliggende (16.777.000) RGB-waarden zullen niet altijd nauwkeurig zijn."}
{"id": "10112", "revid": "231402", "url": "https://nl.wikipedia.org/wiki?curid=10112", "title": "RGB", "text": ""}
{"id": "10113", "revid": "264532", "url": "https://nl.wikipedia.org/wiki?curid=10113", "title": "CMYK", "text": "CMYK (cyan, magenta, yellow, key) (uitspraak: /sma\u026ak/) is een systeem om met vier basiskleuren, inclusief zwart, een groot aantal kleuren te kunnen verkrijgen door subtractieve kleurmenging. Dit systeem wordt vooral gebruikt bij drukinkten. Ook komt soms het CMY-systeem voor, waarbij geen zwart wordt gebruikt. In druktechniek leidt dit echter doorgaans tot te lichte afbeeldingen, omdat de resultante van pure cyaan, magenta en geel donkergrijs is. Verder wordt de combinatie van die drie kleuren vaak een beetje bruinachtig, in plaats van echt zwart. Daarnaast kan het substraat doorweekt raken met inkt bij een combinatie van 100% cyaan, magenta en geel.\nBij meerkleurendruk betekent \"key plate\" de drukplaat met de 'artistieke details', dat wil zeggen de lijnen en effecten (in tegenstelling tot kleur-vlakken). Deze details worden gewoonlijk in de donkerste kleur gedrukt, dus bij de vierkleurendruk CMYK in zwart.\nDe CMYK-code voor een kleur wordt weergegeven door het dekkingspercentage van de vier inkten die nodig zijn om die kleur te verkrijgen. Wanneer we de basiskleuren langs drie assen uitzetten, krijgen we de CMYK-kleurenkubus."}
{"id": "10114", "revid": "252393", "url": "https://nl.wikipedia.org/wiki?curid=10114", "title": "Hekserij", "text": "Hekserij betreft in het algemeen het uitoefenen of aanroepen van vermeende bovennatuurlijke krachten om mensen of gebeurtenissen te be\u00efnvloeden. In het Westen legt het volksgeloof de nadruk op het kwaadaardig handelen van de heks. Moderne hekserij, waarbij mensen zichzelf \"heks\" noemen, breekt radicaal met dit stereotiepe beeld en benadrukt positieve aspecten als eenheid met de natuur en de gelijkwaardigheid van man en vrouw.\n\"Hekserij\" is echter een controversi\u00eble term en de geschiedenis ervan is complex. Afhankelijk van de context en de culturele omgeving waarin dit woord wordt gebruikt, kan het verschillende idee\u00ebn aanduiden. Elke samenleving heeft immers zijn eigen opvattingen over traditie, geloof, religie, rituelen, relatie tot het hiernamaals en tot de dood. Met name in het christendom werd hekserij vaak in verband gebracht met het geloof in een kwaadaardige geest, vooral tijdens de moderne tijd, toen er in Europa een obsessie met hekserij uitbrak, wat leidde tot talloze processen en executies van heksen. In andere, niet-westerse samenlevingen zijn heksen in tegenstelling hiermee tovenaars of sjamanen die vaak een belangrijke sociale rol vervullen.\nAchtergrond.\nIn de oudheid vonden geen grootschalige vervolgingen van heksen plaats. Tovenarij dan wel hekserij werd door zowel mannen als door vrouwen beoefend, was geen verboden wetenschap, maar maakte deel uit van de artes incertae. Als de tovenaar m/v zijn magische kracht aanwendde voor een goed doel, dan sprak men van 'beneficium' (weldaad). In deze toepassing begaf de tovenaar zich vaak op het terrein van wat nu alternatieve geneeskunde wordt genoemd. Maar de toverkracht kon ook gebruikt worden voor maleficium (misdaad), en dat kon leiden tot vervolging en executie van degene die daarvan verdacht werd, basis was dan dus niet de hekserij, maar de misdaad. Religieuze vervolging van vermeende heksen nam pas een aanvang in de 14e eeuw. Heksen werden nu niet alleen meer vervolgd vanwege schadelijke tovenarij (maleficium), maar vooral omdat ze die kwaadaardige handelingen dankzij een verbond met Satan en zijn demonen zouden doen.\nWie tovenarij wilde studeren als occulte wetenschap kon daarvoor terecht op het Iberisch Schiereiland, met name in Toledo. Het onderwerp oefende een grote aantrekkingskracht uit. Geert Grote (1340-1384) bezat een kist vol 'toverboeken', die hij van zijn Rooms-Katholieke biechtvader moest laten verbranden om vergeving van zijn zonden te krijgen. Met de oprichting van de Dominicanen in 1216 kreeg de Kerk van Rome een kloosterorde waarvan de leden de wereld introkken om de leer van de kerk te zuiveren van rituelen en gedachten die niet binnen de leer en de regels van de Rooms-Katholieke Kerk pasten. Na verloop van tijd gingen de Dominicanen ook op heksen jagen, omdat die op grond van kerkelijk recht ervan verdacht werden dat zij hun occulte kracht dankten aan een pact met Satan. Tovenaars en heksen waren bondgenoten geworden in het duivelse kwaad dat de christelijke geloofsgemeenschap van de rechte weg trachtte af te brengen, en daarom moesten zij opgespoord, berecht en veroordeeld worden. De kerk had daarvoor een speciale organisatie ingericht, de Inquisitie die alles in handen nam. Werd door de Rooms-Katholieke rechter vastgesteld dat iemand een \"heks\" was, moest deze als ketter verbrand worden, bij wijze van voorproefje van wat hen in de Hel te wachten stond.\nDeze 'heksenwaan' wordt voor het eerst beschreven in het boek \"Malleus Maleficarum\" (Speyer, 1487), van de Rooms-Katholieke monnik en Dominicaan Heinrich Kramer, een man die niet vrij was van obsessies en vooroordelen, en in zijn eigen tijd omstreden was. Zijn boek vond aanvankelijk dan ook weinig instemming in gestudeerde, kerkelijke kringen. Maar de godsdiensttwisten die West-Europa vanaf het begin van de zestiende eeuw teisterden, schiepen een klimaat van religieus fanatisme, waarin de angst voor heksen groteske vormen aannam en vele vrouwen zonder recht of reden, maar op basis van door foltering verkregen 'bekentenissen' een gruwelijke dood moesten ondergaan. Anders dan men denkt of wil denken, vond deze waanzin plaats n\u00e1 de middeleeuwen en bereikte zij haar toppunt gedurende de late zestiende en vroege zeventiende eeuw.\nEuropa verkeerde in de zestiende en zeventiende eeuw in een heksenwaan. Het continent kende tijden van oorlog, economische teloorgang en hongersnoden. Een zondebok zoeken kwam dan van pas: de duivel in de vorm van heksen werd aangewezen als de veroorzaker van alle kwaad en leed. Vaak werden mensen geviseerd die eigenzinnig waren of zich niet hielden aan de heersende normen. Toen de Rooms-Katholieke Kerk in de Zuidelijke Nederlanden het gezag had hersteld was heksenjacht een wapen om hun macht te bevestigen.\nTerminologie.\nHet woord \"heks\" is etymologisch ontleend aan het Middelhoogduitse \"hecse\". De Middelnederlandse cognaat, \"hagetisse\", wordt nog gebruikt in het West-Vlaams (Brugge \"hakketesse\").\nIn het Nederlands werden tot in de zestiende eeuw \"tovererse\", \"kol\" en \"kwade vrouw\" meer gebruikt dan het woord \"heks\". In het Latijn sprak men meestal over een 'incantatrix' of een \"malefica\", maar ook andere benamingen zoals \"venefica\", \"lamia\" en \"strix\" werden gebruikt. Wat verder in deze tekst wordt ingegaan op het onderscheid dat sommige antropologen maken tussen \"tovenaar\" en \"heks\", een typologie die echter niet door iedere wetenschapper wordt onderschreven.\nDe begrippen heks en hekserij.\nVrijwel alle culturen en religies kennen de begrippen 'heks' en 'hekserij'. De omschrijving ervan loopt echter nogal uiteen; ook onder historici en antropologen bestaat er geen algemeen aanvaarde definitie. Globaal werden in het Westen twee opvattingen over wat een heks is onderscheiden:\nHet Europese beeld van wat een heks is werd in de loop der tijden sterk be\u00efnvloed door mythen, sagen, sprookjes, volksgeloof en door de heksenvervolgingen in de zestiende en zeventiende eeuw (de vroegmoderne tijd). Tot in de veertiende eeuw liep het westerse begrip van hekserij vrijwel gelijk met wat daar elders in de wereld onder werd verstaan. Binnen het christendom werd hekserij mettertijd meer en meer in verband gebracht met aanbidding van de duivel, terwijl het buiten Europa slechts verbonden bleef met het beoefenen van tovenarij of magie met de bedoeling gebeurtenissen te be\u00efnvloeden. In de negentiende eeuw ontstond er een romantisch heksbeeld, dat leidde tot de oprichting van neopaganistische groepen zoals wicca (zie ook Hedendaagse hekserij).\nDoor deze evoluerende opvattingen is de precieze definitie van \u2018heks\u2019 nog steeds onderwerp van debat. Antropologen zijn geneigd de definitie van Evans-Pritchard te volgen en de \u2018tovenaar\u2019 van de \u2018heks\u2019 te onderscheiden. Evans stelde dat een heks in de Afrikaanse gemeenschappen die hij bestudeerde, in tegenstelling tot een tovenaar, geen andere middelen gebruikt, maar de kracht uit zichzelf genereert. Met andere woorden: een daad van hekserij is een psychische daad. Anderen, zoals Alan Macfarlane, vinden het onderscheid tussen tovenaar en heks dan niet universeel genoeg en op alle gemeenschappen toepasbaar.\nEen theorie die tot omstreeks 1960 opgang maakte, vooral door het werk van Margaret Murray, was die van een \"heksencultus\". Deze theorie stelde dat er vroeger werkelijk heksen bestonden die zich organiseerden in covens en sabbats hielden. Als gevolg van het succes van Murrays werk ontstonden neopaganistische bewegingen. Deze geloofden dat heksen v\u00f3\u00f3r de kerkelijke vervolging gewoon wijze vrouwen waren die net zoals binnen Germaanse, Keltische of andere voorchristelijke culturen met hun 'heidense' sjamanen, priesters en priesteressen fungeerden als genezer, psycholoog, vroedvrouw, medium en magi\u00ebr. De veronderstelde magie van heksen zou volgens deze theorie hoofdzakelijk terug te voeren zijn op een zeer uitgebreide kennis van kruiden. De heksencultushypothese krijgt weinig ondersteuning uit de academische wereld, maar er zijn uitzonderingen zoals de Italiaan Carlo Ginzburg met zijn onderzoek naar de Benandanti en hun vruchtbaarheidscultus op het Noord-Italiaanse platteland in de 16e en 17e eeuw. Sommige onderzoekers zoals historicus Brian P. Levack nemen de 'zelfverklaarde heksen' van de nieuwe paganistische bewegingen zelfs niet op in de definitie van wat met 'heks' bedoeld wordt. Hij sluit om dezelfde reden ook goedaardige 'witte heksen' uit van de definitie omdat van beiden beweerd wordt dat zij hun krachten voor religieuze en/of goede doeleinden willen inzetten.\nKenmerken.\nOndanks het feit dat er geen consensus bestaat over de definitie van hekserij, merken antropologen en andere onderzoekers op dat heksen in verschillende culturen vaak vrij gelijklopend worden beschreven:\nIn de vroegmoderne tijd kwam daar in Europa het beeld bij van de heks die een pact met de duivel sloot en daaraan haar kracht ontleende. In deze periode werd een begin gemaakt met magie en hekserij, of \"magi\u00ebr en heks\", van elkaar te onderscheiden. Bij de heksenvervolgingen werd duidelijk dat twee opvattingen van hekserij \u2013 de volkse en de theologisch/intellectuele \u2013 in het proces elkaar doorkruisten. Het begon vaak met het beschuldigen van iemand dat zij of hij de koeien van een buur ziek maakte, waarna de vervolgende rechtbank erop aanstuurde om bij de beschuldigde een bekentenis los te krijgen over maleficium waarbij de duivel betrokken was. De veel oudere sagen uit het volksgeloof werden zo opgenomen in het vroegmoderne beeld van de heks, dat door de elite geradicaliseerd en gedemoniseerd werd.\nGeloof in magie en hekserij.\nGeloof in het bovennatuurlijke is een bijna universeel verschijnsel. De manier waarop volken met het bovennatuurlijke in interactie treden verloopt op verschillende manieren, onder meer door gebed, muziek, offers en symboliek. Bij magie geldt dat ervan wordt uitgegaan dat het bovennatuurlijke kan worden gemanipuleerd. Daar waar bij het gebed 'gevraagd' wordt, tracht magie te \"dwingen\". Deze magische manipulaties kunnen zowel een goed als een slecht doel beogen. Toverij en hekserij als vormen van magie worden meestal beschouwd als pogingen om met behulp van geesten andere mensen kwaad te berokkenen. Het verschil tussen een tovenaar en een heks, dat soms wordt gemaakt, komt erop neer dat een tovenaar gebruikmaakt van voorwerpen en medicijnen om kwaadaardige krachten op te roepen, terwijl de heks hetzelfde zou kunnen bereiken door de kracht van de eigen wil.\nHet feit dat in de westerse beschaving een rationalistisch wereldbeeld ontstond dat op termijn het religieuze verklaringsmodel verdrong, is een unieke ontwikkeling in de menselijke geschiedenis. Wat het geloof in hekserij betrof had dit een grote impact. In de zeventiende en achttiende eeuw geloofde de meerderheid van de Europese sociale, politieke en intellectuele elites niet langer dat een mens een ander mens schade kon berokkenen door griezelige, niet-fysieke middelen. Het praktische resultaat hiervan was dat staat na staat de wetten tegen hekserij werden ingetrokken, die tussen 1428 en 1782 naar schatting tot minstens veertigduizend executies hadden geleid. Deze ommekeer kan worden beschouwd als een van de opmerkelijkste processen in de overgang van de Europese cultuur naar moderniteit.\nDe vaststelling dat religie, in welke vorm ook, een vrijwel universeel fenomeen is bracht onderzoekers ertoe hiervoor verklaringen te zoeken. De meeste van deze theorie\u00ebn kunnen in drie groepen worden ondergebracht: psychologische, sociologische en een combinatie van deze twee.\nPsychologische theorie\u00ebn.\nPsychologische theorie\u00ebn stellen dat geloof ontstaat door een behoefte om een verklaring te bieden voor wat anders niet verklaard kan worden, en die rationalisering neemt de angst voor het onbekende voor een deel weg. In primitieve samenlevingen voelde de mens zich slechts veilig in zijn eigen woonplaats, te midden van verwanten en bekenden. De rondom liggende, onontgonnen natuur, werd als vijandig beschouwd, vol van gevaren. Aan de andere kant verschafte de natuur de mens voedsel en geneeskrachtige planten en kruiden.\nMen geloofde algemeen dat de natuur bevolkt werd door duistere en lichte wezens; levenloze dingen en dieren hadden een ziel en konden door geesten bewoond worden. Het geloof in geesten, demonen, spookdieren en tovenaars komt, vaak met grote overeenkomsten, over de hele wereld voor. Vroeger werden deze overeenkomsten toegeschreven aan onderlinge be\u00efnvloeding. Tegenwoordig neemt men aan dat dit universele geloof voortvloeit uit een diepgewortelde angst van de mens voor het duister en de ongetemde natuur.\nSociologische theorie\u00ebn.\nSociologische theorie\u00ebn benadrukken dat geloof voortkomt uit de behoeften van de samenleving. Zo stelde \u00c9mile Durkheim dat het de samenleving, en niet het individu is die onderscheid maakt tussen wat profaan is en wat heilig is. Het feit dat aan een voorwerp bepaalde magische krachten worden toegeschreven kan alleen als de samenleving het tot een symbool verheft om zo de maatschappelijke waarde ervan duidelijk te maken.\nGeloof in hekserij verklaren sommige onderzoekers deels uit verschillen in welstand en levensgeluk tussen individuen en groepen. In een traditionele economie ontbreekt het concept 'economische groei'. Als sommigen dus succesvoller zijn dan anderen wordt dit verklaard door het gebruik van magie: de melk en het graan zijn 'gestolen'. Het zijn dan ook vaak rampen zoals misoogsten die het geloof in kwaadaardige magie aanwakkeren. In grote delen van Afrika geloven ook heden ten dage velen in een oorzakelijk verband tussen hekserij en economisch succes.\nBeeldvorming rond de heks.\nIn de geschriften van de antieken, de Grieken en Romeinen, komen allerlei woorden voor om magi\u00ebrs, geestenbezweerders etc. aan te duiden. Om deze woorden te vertalen met 'heks' is onnauwkeurig. Het christendom verscheen in een wereld waarin geloof in magie en geesten (\"daimones\") algemeen was. Deze \"daimones\" waren halfgoddelijke wezens, bemiddelaars tussen de wereld van de goden en die van de mensen.\nHet hedendaagse beeld van heksen en hekserij is in hoge mate het product van de late middeleeuwen en de vroegmoderne tijd. De 'vroegmoderne heks' was een verbond aangegaan met duivelse machten. De heksen gingen vliegend (heksenrit) naar nachtelijke bijeenkomsten, de heksensabbat. Tijdens deze 'sabbat' eerden zij hun meester, bespotten zij religieuze ceremonie\u00ebn en gingen zich aan allerlei perverse vormen van geslachtsverkeer te buiten. Ook vertelde iedere heks welke boze daden hij of zij verricht had. Alvorens naar huis terug te keren ontvingen de heksen poeders om nieuwe misdaden te begaan.\nIn de westerse cultuur zijn twee beelden van een heks dominant gebleven: enerzijds dat van de lelijke, oude toverkol, anderzijds dat van de mooie, jonge en verleidelijke heks. Onder kunstenaars bleef de naakte of schaars geklede jonge heks een populair thema.\nBinnen het volksgeloof worden aan heksen meerdere gaven toegeschreven:\nDaarnaast hebben en gebruiken heksen attributen, zoals een zwarte kat, een bezem, een ketel om toverdranken te maken, een main de gloire.\nHekserij en vrouwen.\nIn de geschiedenis van de Europese heksenvervolging vormden vrouwen het overgrote merendeel van de vervolgden, en zeker bij de terechtgestelden. Schattingen hebben het over een aandeel van ca. 80 procent vrouwen. Tot in de eerste helft van de veertiende eeuw werden vooral mannen (70%) beschuldigd van schadelijke tovenarij. Dit percentage daalde in de tweede helft van die eeuw tot de verhouding mannen-vrouwen ongeveer 42-58 bedroeg. In de eerste helft van de 15e eeuw steeg het percentage vrouwen dat van hekserij beschuldigd werd tot 60 \u00e0 70 procent. Een uitzondering is Rusland, waar drie van de vier \"heksen\" mannen waren.\nHieruit blijkt dat in het vroegmoderne Europa voornamelijk vrouwen werden geassocieerd met het beoefenen van schadelijke magie. Vooral vrouwen maakten gebruik van diverse vormen van magische genezing, en dit veronderstelde vermogen om iemand te genezen werd verwant geacht aan het vermogen om iemand te schaden. Wat ook sterk meespeelde was de sociaal zwakke positie van de vrouw in het vroegmoderne Europa: met name oudere of ongehuwde vrouwen en weduwen waren gemakkelijke slachtoffers voor de aanklagers. Veel moderne feministische historici hebben zelfs betoogd dat heksenjachten, bewust of onbewust, gebruikt werden door de autoriteiten om vrouwen te onderdrukken en te disciplineren die zich op de een of andere manier niet schikten in rollen die de patriarchale samenleving hen voorschreef.\nHet denkbeeld dat vrouwen fysiek, mentaal en spiritueel inferieur waren aan mannen was reeds aanwezig in oudere tradities zoals de Griekse en Romeinse cultuur, en bevestiging van deze notie vonden intellectuelen uit de vroegmoderne tijd ook terug in de Bijbel. Tegen deze achtergrond is te verklaren dat vooral vrouwen in de vroegmoderne tijd beschuldigd werden van verleid te zijn door de duivel: hun vlees en geest waren immers veel zwakker dan die van de man.\nEen van de mogelijke redenen dat moderne mensen zich aangetrokken tot wicca is precies omdat het dit stereotiepe, uit de vroegmoderne tijd daterend beeld van de heks doorbreekt, volledige gelijkstelling van man en vrouw belijdt en respect toont voor de generatieve krachten van de vrouw. Hoewel deze religie zowel een god als een godin vereert en hen als gelijken beschouwt, is het in de praktijk wel zo dat de godin meer benadrukt wordt.\nHistorisch.\nWat uit de klassieke literatuur duidelijk wordt, is dat het beeld van de heks in Europa al voor een belangrijk deel gevormd was v\u00f3\u00f3r de periode van de grote heksenvervolgingen. Wat de vervolgende Kerk toevoegde aan het stereotype was in de eerste plaats het idee van een contract, een pact met de duivel.\nGedurende de Middeleeuwen zou het beeld van de heks dat latere vervolgingen legitimeerde geleidelijk aan vorm aannemen. Het was het beeld van een kwaadaardige magi\u00ebr die een pact met de duivel had gesloten en hem vereerde. De periode vanaf de bekendmaking van de Canon Episcopi (die bepaalde vrouwen beschreef die misleid waren door de duivel door ze te laten denken dat ze 's nachts uitreden om de godin Diana te eren) tot aan de publicatie van de Malleus Maleficarum veranderde het beeld van de heks in iets weerzinwekkends.\nOude Oosten.\nDe Code van Hammurabi, daterend uit 1785 v.Chr., is een van de vroegst bekende wetboeken. Het bevatte ook verschillende voorschriften die bepaalden hoe moest worden opgetreden tegen magische praktijken.\nBijbel.\nDe beeldvorming en stereotypering rond de Europese heks heeft een lange geschiedenis. De Bijbel bevat passages waarin staat dat dodenbezweerders en tovenaars ter dood gebracht moeten worden, zoals in Leviticus 20:27 en Exodus 22:18.\nDaarnaast is er het verhaal van de Heks van Endor waarin Saul bij nadering van de Filistijnse aanvallers een medium (orakel) uit de stad Endor raadpleegt om de geest van Samuel op te roepen (necromantie) en te vragen hulp te bieden tegen de vijand. Deze voelt zich echter in zijn rust verstoord en voorspelt rampspoed. Drie zonen van Saul (Jonatan, Malchi-Sua en Abinadab) komen in de slag met de Filistijnen de volgende dag te overlijden en Saul zelf stort zich in zijn zwaard. De term \"heks\" stamt echter niet uit de oorspronkelijke Bijbeltekst, maar werd pas in latere vertalingen gebruikt.\nGriekenland en Rome.\nHet waren echter vooral klassieke schrijvers uit de Grieks-Romeinse wereld die aanvankelijk bijdroegen aan de idee\u00ebn die zich in Europa over hekserij ontwikkelden.\nMythen.\nUit de klassieke Griekse en Romeinse literatuur zijn veel beschrijvingen bekend van vrouwen en van kwaadaardige wezens die gebruikmaken van schadelijke magie. Zo wordt Circe, die weliswaar van goddelijke oorsprong is, vaak ook als heks beschouwd. Medea wordt zelfs nog als boosaardiger beschreven. Zij was een priesteres van Hekate en stond in contact met de duistere krachten van de onderwereld. Net als Circe werd zij het archetype van de heks zoals ze later in middeleeuwen en vroegmodern Europa werd opgevat. In het oude Griekenland en Rome was elke aanwijzing voor een associatie met Hekate een teken van hekserij. Zo bestond er in de vroege geschiedenis van Griekenland een speciale groep van rituele experten, de \"goetes\", zieners die als bemiddelaars optraden tussen de levenden en de pas gestorvenen. Zij waren gespecialiseerd in begrafenisrituelen en riepen daarbij vaak Hekate aan als godin van de onderwereld. Geleidelijk aan breidden zij echter hun domein uit. Zij kregen de reputatie dat zijn geesten en daimones aan zich konden laten gehoorzamen om te helpen bij hun magische praktijken. Terwijl zij aanvankelijk dus een gewaardeerde sociale functie vervulden, werden zij allengs beschouwd als kwaadaardige figuren.\nDe naam voor hun praktijken, \"goeteia\", wordt vaak vertaald als 'hekserij'. Andere vreselijke voorstellingen uit de literatuur zijn Horatius' \"Canidia\", die in kerkhoven ronddwaalt, op zoek naar organen van lijken om magische dranken mee te bereiden, en \"Eritho\" van de Romeinse dichter Lucanus. Eritho werd afgebeeld als een gruwelijk, sinister, halfdemonisch wezen dat lijken roofde, planten deed verwelken en de lucht vergiftigde. Lucanus beschrijft in zijn Phasalia hoe ze een dode van het slagveld meesleept en in het woud tot leven wekt, om uit zijn mond berichten van de onderwereld te ontvangen. Verhalen als deze geven enig inzicht wie in het oude Griekenland en Rome als heks werd beschouwd. Hoewel het kwaad in deze literaire voorstellingen meestal aan vrouwelijke figuren wordt toegeschreven, blijkt dit in de praktijk niet helemaal te kloppen. Uit niet-literaire bronnen zoals vervloekingen, vaak in loden tabletten gegrift, en uit andere aanwijzingen blijkt dat mannen als beoefenaars van magie even sterk als of mogelijk sterker dan vrouwen vertegenwoordigd waren.\nEen wezen dat in het Grieks-Romeins geloof voorkomt als personificatie van het kwaad is de \"strix\" (Latijn voor \u2018schreeuwuil\u2019), ook een vrouwelijk, vampierachtig wezen dat \u2018s nachts uitvliegt en jaagt op kinderen van mensen om hun bloed op te zuigen. Ook de \"lamia\" is een nachtwezen dat op kinderen van andere vrouwen jaagt. Zij zijn niet identiek aan menselijke heksen, maar lijken er toch mee verwant. Uiteindelijk zouden deze strix en lamia in het Middellandse Zeegebied wel de betekenis krijgen van \u2018heks\u2019. Beschrijvingen als deze wijzen ook op de steeds terugkerende associatie van vrouwen met de nacht en duistere krachten, een erotiserend voorgestelde dreiging die belichaamd wordt in vrouwelijke monsters.\nDagelijks leven.\nSchrijvers als Homerus, Apuleius en Ovidius melden dat magie een belangrijk deel uitmaakte van de Grieks-Romeinse maatschappij en van het gewone leven. De straten van Athene en Rome waren plaatsen waar allerlei charlatans, kwakzalvers, dokters en priesters rondzwierven op zoek naar een goedgelovig betalend publiek. De Romeinse staat nam zelf ook toekomstvoorspellers dienst, en die vorm van magie werd hoog gewaardeerd en serieus genomen. De aanvaardbare vorm van magie vond overdag plaats, terwijl de nacht beschouwd werd als de beste tijd om zwarte magie te bedrijven. Het aanwenden van magie, zoals vervloekingen met de bedoeling om te schaden was echter wettelijk strafbaar.\nUit de periode van het Romeinse Rijk zijn ook vervloekingen en bezweringen bekend, soms op loden tabletten gegrift en gewijd aan een heidense god. Een typisch voorbeeld vormen de bezweringen om paardenmenners te verhinderen een wedstrijd te winnen. Een van de oorspronkelijk in het Latijn geschreven vervloekingen uit het Laat-Romeinse Rijk luidde bijvoorbeeld:\nBuiten deze categorie vervloekingen waren er strafbare magische handelingen met vergif (Grieks: \"pharmaka\", Romeins: \"veneficium\"). In de Romeinse wereld werd \"veneficium\" op den duur de benaming voor alle schadelijke magie. Verder was er nog de categorie \"superstitio\", waarmee men het praktiseren van ongepaste, excessieve buitenlandse riten bedoelde die de stabiliteit van de Romeinse staat zou kunnen ondermijnen en zijn burgers corrupt maken.\nOptreden tegen hekserij.\nIn de oudheid ging men ervan uit dat magie werkte. Het gevolg van dat geloof, was dat men in bepaalde gevallen, wanneer de magie schadelijk werd bevonden, ertegen moest optreden. In het algemeen werd het getolereerd zolang het niet werd gebruikt om er iemand mee kwaad te doen. Zo vermeldde de Twaalftafelenwet, het eerste belangrijke Romeinse wetboek, ook het uitspreken van boze spreuken als misdaad: \"Qui malum carmen incantassit\" (\"Wie een slecht lied heeft gezongen\"). In het algemeen focuste de wetgeving in de oudheid zich op het effect van een magische handeling, niet op de handeling zelf, waardoor magie op zich dus niet verboden was. Ook al was het vaak moeilijk om een correcte wettelijke analyse te geven van wat er gebeurd was, werd, zolang geen misdaad gepleegd was, wettelijk niet opgetreden. Pas met de kerstening zou hekserij in de categorie van misdaad terechtkomen.\nEen belangrijke bekommernis, zowel bij Grieken als Romeinen, was het bewaren van de goede orde en zeden binnen de maatschappij. Het onderhouden van een goede relatie met de (offici\u00eble) goden was daarbij van primair belang, want zij konden verstoord worden waardoor de harmonie in gevaar kwam. Via rituelen door offici\u00eble priesters probeerde men deze goede relatie met de goden van het pantheon te verzekeren. Magische praktijken die het volk konden corrumperen en moreel aantasten waren dus taboe en dienden te worden aangepakt. Het vervloeken van personen en andere vormen van hekserij werden dus voornamelijk bestraft omwille van het ontwrichtend effect dat ze op de maatschappij zouden hebben. Vanaf de 5e eeuw v.Chr., gedurende Athene\u2019s gouden eeuw, werden de Griekse stadstaten minder tolerant ten opzichte van andere religies dan de offici\u00eble cultus en de magoi werden gezien als een verderfelijke, antisociale invloed waar Griekse burgers zich niet mee moesten ophouden. Met magoi duidden de Grieken alle vreemde religies aan, en de term goeteia beschreef de lage vormen van magie. De grenzen tussen wat religie en wat magie genoemd werd waren vaag, zoals duidelijk wordt bij Medea en Circe, aanvankelijk halfgodinnen uit de Griekse religie die later als heksen werden beschreven.\nDe bekommernis van de staat om de burger voor morele corruptie te behoeden vinden we ook terug in andere wettelijke verboden op ongewenste praktijken. Het idee van heksensabbats kan teruggevoerd worden op oude Griekse en Romeinse feesten tere ere van Dionysos/Bacchus, bij de Romeinen gekend als de Bacchanalia. Dionysos werd vertegenwoordigd door een gehoornde geit als symbool van vruchtbaarheid. Zijn vereerders verzamelden 's nachts op afgelegen plekken in de natuur. Daar hielden ze uitbundige drankorgie\u00ebn met door mannelijke priesters geleide vrouwen. Deze feesten werden in de Romeinse tijd geassocieerd met extatisch dansen, wijndrinken en seksuele uitspattingen en zouden in 186 v.Chr. door de Romeinse Senaat verboden worden.\nUit de oudheid zijn er al heksenprocessen bekend, maar dan op veel kleinere schaal dan tijdens de heksenvervolgingen die hierna besproken worden. Dezelfde Lucius Apuleius van \"De Gouden Ezel\" vertelt ook over een beschuldiging van hekserij die hem bijna het leven kostte. In de 2e eeuw n. Chr. vond in een Romeinse Afrikaanse provincie een \u2018heksenproces\u2019 plaats. De beschuldigde was de Romeinse burger Lucius Apuleius Madaurensis, (dezelfde van \u2018De Gouden Ezel\u2019), een Latijns schrijver en platoons filosoof die ook een ruime kennis bezat van het occulte. Nadat hij een rijke weduwe had gehuwd, werd hij er door haar familieleden van beschuldigd haar te hebben betoverd om in het bezit te komen van haar fortuin. De Romeinse wet bestrafte toen tovenarij met de doodstraf. Lucius ontliep echter zijn straf. Zijn succesvolle verdediging (Apologia) schreef hij later op in een van de grappigste werken die uit de Oudheid bekend zijn. Vanaf de tweede eeuw n.Chr., in de periode van het Romeins Keizerrijk, werden ook christelijke gemeenschappen slachtoffer van vreemde beschuldigingen en verdachtmakingen. Religieuze praktijken van de christenen werden geridiculiseerd. Zij zouden een god met een ezelshoofd aanbidden en net zoal bij andere vervolgingen, van \u2018heidenen\u2019 en \u2018heksen\u2019 werden ook zij beschuldigd van kannibalisme en het eten van hun eigen kinderen.\nSuetonius noemde de christelijke religie 'een nieuw en kwaadaardig bijgeloof' en Plinius sprak over 'onbeteugeld pervers bijgeloof.' Het volk collaboreerde enthousiast met de autoriteiten bij het vervolgen van die christenen. Als ultieme straf werden de ge\u00ebxecuteerden niet begraven, maar verbrand. Net zoals bij de wetten tegen bacchanalen ging het de Romeinse overheid er in de eerste plaats om mogelijke samenzweerders tegen de staat door strenge maatregelen van de senaat te beletten om de politieke macht te grijpen. De Romeinse offici\u00eble religie was meer een nationale cultus dan een individuele religieuze beleving, en daar paste de nieuwe religie van de christenen niet in. Toen dus vanaf de 2e eeuw v.Chr. massa\u2019s vreemdelingen naar Rome trokken, was geen inspanning te veel om die instroom van vreemde goden in te dijken. De christenen zouden later zelf dit patroon van vervolging met vrijwel gelijke beschuldigingen toepassen op vervolging van zogenaamde heksen.\nDe grote heksenvervolgingen.\nMiddeleeuwen en de rol van de Kerk.\nReeds in de Middeleeuwen zijn er gevallen bekend waarbij mensen werden veroordeeld op beschuldiging van zwarte magie. Een misoogst of de dood van een dier of een mens was vaak aanleiding tot het zoeken van een zondebok. Vaak bleef de straf echter beperkt tot verbanning of een geldboete. Ook zag men in de Middeleeuwen hekserij vaak als heidens overblijfsel, en was men onder clerus vaak zeker genoeg van de eigen goddelijke waarheid om de hekserij als een obscuur fenomeen zonder re\u00eble uitwerking terzijde te schuiven. Al snel werden de uitoefenaars van verschillende soorten magie aan elkaar gelijkgesteld. Het negatieve beeld van de \"heks\" ontstond.\nIn het Europa van de Middeleeuwen en de Nieuwe Tijd bracht de Kerk toverij in verband met de duivel. Satan en de Antichrist waren de grote vijanden van de Kerk. Goed en Kwaad, Licht en Duister voerden een eeuwige strijd. Het nog vrij onschuldige volksgeloof in heksen en demonen werd in deze periode pas echt gevaarlijk na de vijftiende eeuw: heksen werden vanaf die tijd door de Kerk beschouwd als duivelaanbidders en niet meer als onschuldige heidense kruidenvrouwtjes of medicijnmannen zoals tijdens de voorafgaande Middeleeuwen.\nWaarschijnlijk heeft de door pestepidemie\u00ebn veroorzaakte onzekerheid ertoe bijgedragen dat in de latere Middeleeuwen de samenleving bevangen werd door vermeerdering van angst voor heksen, met name in Noord-Europa. Ook golden voor heksen in die tijd de normale procesregels. Heksenprocessen waren een uitvloeisel en opvolger van de ketterprocessen die plaatsvonden tijdens de Reformatie.\nRenaissance: toenemende angst voor hekserij.\nIn Europa begon de periode van werkelijke heksenvervolging tijdens de renaissance. (De ongunstige reputatie die de Middeleeuwen op dit punt genieten is niet terecht.) Velen die van hekserij werden beschuldigd werden nu daadwerkelijk terechtgesteld. In de waag, waar op marktdagen gewone handelsgoederen werden gewogen, kon ook iemand die van hekserij verdacht werd gewogen worden. Als de waag een gewicht aangaf dat volgens haar lichaamsbouw te verwachten viel, werd een certificaat uitgereikt dat de eigenaar ervan vrijwaarde van verdere beschuldigingen. De waag in Oudewater was als een van de weinige niet gemanipuleerd waardoor hij op nul bleef steken. Op andere plaatsen werd het heksenbewijs vaak vervalst door nietsontziende heksenjagers.\nEen van de eerste auteurs die hekserij als ketterij bestempelde was de inquisiteur Jean Vineti, in zijn \"Tractatus contra Demonum Invocatores\" (1450). De echte heksenvervolging begon toen paus Innocentius VIII in 1484 de bul \"(Summis desiderantes affectibus)\" uitvaardigde en de dominicanen Jacob Sprenger en Heinrich Kramer als inquisiteurs benoemde om de heksenjacht te intensiveren met gebruikmaking van tortuur. Een belangrijke rol in de vervolging speelde de uitzonderlijk misogyne verhandeling \"Malleus maleficarum\" oftewel \"De Heksenhamer\" uit 1487, waarin gesteld wordt dat alle hekserij uit vleselijke lust voortkomt, die volgens de auteurs met name in vrouwen bijzonder onstabiel is. Kramer en Sprenger verspreidden het geloof dat heksen leden waren van een ketterse sekte, waarvan het doel de verdoemenis van de mensheid was. Het boek en de inspanningen van deze twee heksenjagers vonden aanvankelijk weinig weerklank bij de kerkelijke en wereldlijke autoriteiten. Velen bezagen het optreden van Institoris als inquisiteur met argwaan. Pas enkele decennia later kregen de denkbeelden die erin beschreven worden grote invloed. De twee monniken waren van mening dat zij een nieuw kwaad ontdekt hadden, namelijk dat van de duivel, die door middel van heksen de wereldheerschappij wilde overnemen. De incidentele gevallen van hekserij die men in vroeger eeuwen had gekend, waren volgens de schrijvers in vergelijking hiermee onschuldig geweest.\nDe dreiging met dit enorme gevaar rechtvaardigde volgens de schrijvers een nieuwe procesvoering, speciaal gericht tegen hekserij. Omdat de aanklacht van hekserij, juist omdat ze op bijgeloof was gefundeerd, volgens de normale bewijsregels niet of nauwelijks te bewijzen viel, was voor deze unieke misdaad reeds een bekentenis van de beklaagde voldoende om hem of haar schuldig te bevinden. Deze bekentenis mocht op de pijnbank worden afgedwongen. Andere martelinstrumenten zijn de wipgalg en de halsband. Tijdens deze martelingen bekenden de slachtoffers alles wat hun ondervragers wilden horen en zij gaven op hun aansporing ook vaak de namen van andere 'heksen', die vervolgens eveneens werden gearresteerd en gefolterd totdat zij bekenden en anderen van hekserij beschuldigden. Zo ontstond een sneeuwbaleffect waarbij soms een derde van de bevolking van een plaatsje op de brandstapel eindigde.\nVoor de opvatting dat de heksenjacht gemotiveerd werd door de wens om de eigendommen van de als heksen aangemerkte personen in bezit te krijgen, is geen bewijs. In veel gevallen werd het bezit niet geconfisqueerd en de meeste veroordeelden hadden zo weinig bezit, dat hieruit niet eens de gemaakte proceskosten konden worden voldaan. De veroordeling gebeurde wel door een wereldlijke of kerkelijke rechtbank, die immers de rechtsmacht hadden. Deze laatste (merendeels geestelijke) rechters waren vaak terughoudend om mensen te veroordelen op grond van op de pijnbank afgedwongen bekentenissen waarvoor verder geen enkel bewijs te vinden was. Het risico beschuldigd te worden de aangeklaagde heksen te willen beschermen en zelf van hekserij te kunnen beschuldigen was echter groot. Van een slachtoffer op de pijnbank was iedere bekentenis af te dwingen, ook dat deze of gene rechter heksenmeester was. Menig rechtschapen rechter is zo eveneens op de brandstapel ge\u00ebindigd.\nDe heksenjagers waren altijd succesvol en werden steeds bevestigd in hun handelen. Iedereen die als heks werd aangebracht bekende immers onder de martelingen. Daarnaast brachten de gemartelde heksen soms zelf weer nieuwe heksen aan, die op hun beurt zelf weer bekenden.\nHet ontkennen van het bestaan van hekserij maakte de scepticus zelf ook weer verdacht, zodat niemand kritiek durfde te geven op de heksenwaan. Voor de mens uit de tijd van de Reformatie stond het als een paal boven water dat er mensen waren die door de lucht konden vliegen, zich in een dier konden veranderen en bedreven waren in het 'Maleficium' dat wil zeggen 'de kwade hand' oftewel (zwarte) magie en toverij.\nOm van een heksenreputatie af te komen kon een verdachte 'ter purge' gaan.\nEen heksenproces eindigde meestal omdat de groep beschuldigden te groot werd en ook hoger geplaatsten beschuldigd werden. Dezen lieten het er meestal niet bij zitten maar stapten naar een hogere autoriteit, de vorst of een hoge kerkelijke autoriteit. Deze verklaarde vervolgens dat geen doodvonnissen ten uitvoer mochten worden gebracht en geen verdere beklaagden mochten worden gearresteerd zonder dat de vonnissen door hen nogmaals beoordeeld waren. Zo doofde de waan ten slotte uit en was de desbetreffende plaats weer gevrijwaard van verdere verschrikkingen.\nHet heksengeloof in deze vorm heeft lange tijd zo kunnen voortleven, alhoewel het van periode tot periode en van plaats tot plaats behoorlijk kon afwijken.\nBekende heksenprocessen waren:\nZie ook de heksenlijst Brabant, de heksenlijst Vlaanderen en de heksenlijst Belgisch Limburg.\nHoogtepunt van de vervolgingen: ~1560 \u2013 ~1680.\nOnderzoekers debatteren nog steeds over de oorzaken van de grootschalige heksenvervolging in Europa, maar er is geen overeenstemming bereikt. Verklaringen werden gezocht in de interacties tussen hoge en populaire cultuur (Trevor Roper, 1969), de opkomst van de moderne staat (Levack, 1987), de traditiebreuk van de reformatie, de oorlog van de seksen (Keith Thomas, 1971), en conflicten tussen volken en buren (de functionalistische benadering van MacFarlane). Daarnaast brachten antropologen, psychologen en historici elk verklaringen aan volgens de methodes die eigen zijn aan hun vakgebied.\nHet is niet bekend hoevelen slachtoffer zijn geworden van de heksenvervolgingen in Europa. Schattingen van het aantal slachtoffers lopen uiteen. Vermoedelijk zijn ten minste 50.000 mensen \u2013 maar niet veel meer \u2013 ten gevolge van de vervolgingen omgekomen. \nEen interessante en legitieme vraag is waarom het aantal slachtoffers in Europa feitelijk beperkt is gebleven. Een belangrijke factor is daarbij door de eeuwen heen de invloed van het scepticisme geweest. Deze filosofische stroming gaat terug op Pyrrho van Elis (~360 v.Chr.-275 v.Chr.) en zijn leerling Sextus Empiricus.\nWerkelijk grootschalige vervolgingen vonden in Europa plaats vanaf ~1560. Deze periode van intense vervolgingen duurde meer dan een eeuw. De opvattingen zoals verwoord in de \"Malleus maleficarum\" waren inmiddels gemeengoed. Vrij plotseling werden in verschillende regio's in zowel het katholieke als het protestantse deel van Europa vervolgingen ingezet. Het eerste grote 'heksenproces' vond in 1563 plaats in Wiesensteig, een heerlijkheid in het zuidwesten van Duitsland. \nInvloedrijk was de jezu\u00efet Petrus Canisius (1521-1597). In vele preken moedigde hij de vervolgingen aan. Er waren overigens ook jezu\u00efeten die opriepen tot matiging.\nTijdens de regering van Albrecht van Oostenrijk en Isabella van Spanje bereikten de heksenprocessen in de Zuidelijke Nederlanden een hoogtepunt. Er verschenen demonologische werken van vooraanstaande geleerden, zoals \"La d\u00e9monomanie des sorciers\" (1580) en \"Disquisitiones Magicarum\" (1593).\nDe vervolging van heksen heeft in Duitsland het heftigst gewoed. Dit kwam doordat Duitsland geen centraal gezag kende, maar bestond uit ongeveer 300 zelfstandige staatjes. Het hing af van het nuchtere verstand van de vorsten (doorgaans bisschoppen of abten) van deze staatjes (of juist hun blinde angst voor heksen) of de rondreizende heksenjagers vrij spel kregen waardoor de heksenwaan kon toeslaan. \nOngekend fel woedde de heksenvervolging in Europa in enkele katholieke gebieden in Duitsland. Voorbeelden hiervan zijn de vorstendommen Trier, Mainz, Bamberg, maar ook het lutherse W\u00fcrttemberg. spreekt van een \"persoonlijke obsessie met zonde en de macht van satan\" en \"een kruistocht tegen de menselijke helpers van de duivel.\"\nOnder Lodewijk XIII vonden in Loudon (Frankrijk) door Aldous Huxley in 'The devils of Loudon' boeiend navertelde, heksenprocessen plaats. Een aantrekkelijke priester liet een paar nonnen een blauwtje lopen. Als tegenreactie gingen de gefrustreerde vrouwen zich te buiten aan alle klassieke verschijnselen van behekst zijn. De priester werd als schuldige aangewezen en vervolgens verbrand. In juli 1682 vaardigde de regering van Lodewijk XIV (1643-1715) een edict uit dat de basis legde voor de decriminalisering van hekserij in Frankrijk. De vervolging van heksen werd hiermee beperkingen opgelegd. Vervolging bleef nog mogelijk, maar het edict reserveerde de doodstraf voor gevallen van heiligschennis, godslastering, of vergiftiging. Belangrijk was dat hekserij nu als bijgeloof werd gezien, en niets met de duivel te maken had.\nOok op IJsland hebben heksenvervolgingen en heksenverbrandingen plaatsgevonden. Opvallend daarbij is dat van de 21 gedocumenteerde executies het twintig mannen betrof en slechts \u00e9\u00e9n vrouw.\nHeksentest.\nOp verschillende manieren werd getest of iemand een heks was voor men tot vervolging overging. Een heks zou van nature buitengewoon licht zijn en daardoor op water kunnen blijven drijven. Een vrouw die verdacht werd van hekserij werd in het water geworpen. Bleef zij drijven dan was bewezen dat zij een heks was en kwam zij uiteindelijk op de brandstapel terecht. Bleef zij niet drijven, dan was daarmee haar onschuld bewezen. Meestal was het dan te laat en was zij verdronken.\nBij een andere test werd van de weegschaal gebruikgemaakt. De verdachte moest zich onder toezicht uitkleden om te kijken of zij geen gewichten in haar kleding verborgen had. Vervolgens kreeg zij een wit gewaad aan waarin zij gewogen werd. Bekend is de zogenaamde heksenwaag in Oudewater, die ook vandaag de dag nog, zij het als museum, is te bezichtigen.\nBij een andere heksentest werden pinnen in de verdachte gestoken. De verdachte moest dan de plekken aanwijzen. Mensen met veel eelt voelden de pin dus niet goed en konden daardoor de plek niet aanwijzen, waaruit geconcludeerd werd dat het een heks betrof.\nWeer een andere heksentest is de sleutelproef of het zoeken naar een Duivelsteken.\nAan heksen toegeschreven praktijken.\nPact met de duivel.\nTegen het einde van de vijftiende eeuw geloofden veel goedopgeleide Europeanen dat heksen duivelse activiteiten, zwarte magie, uitoefenden. Heksen hadden volgens hen een pact met de duivel gesloten, waardoor ze bezweringen konden uitspreken in ruil voor hun dienstbaarheid aan de duivel.\nSabbat.\nBeschrijvingen en bekentenissen over heksensabbats en nachtelijke vluchten begonnen vanaf de jaren 1420 op te duiken in gerechtelijke verslagen. Heksen kregen de reputatie 's nachts bijzondere plaatsen op te zoeken om samen magische rituelen uit te voeren. Plaatsen die ze voor hun sabbats uitkozen lagen over het algemeen afgelegen, op een berg of in een bos. De term \"sabbat\" kwam uit de joodse religie, en werd toen beschouwd als een symbool van antichristelijkheid en zelfs als een vorm van duivelaanbidding. Door te beweren dat heksen samenkwamen, maakte men duidelijk dat zij niet enkel individueel kwaad deden, maar ook als collectief, als een georganiseerde sekte met gemeenschappelijke rituelen optraden, en dat alles wat ze deden een omkering van christelijke waarden was. Dit werd een sterk argument om tot nietsontziende heksenvervolging over te gaan. Omdat heksen behoorden tot grote groepen duivelvereerders, moesten ook alle middelen ingezet worden om ze te dwingen andere sekteleden te verraden.\nBestiarium en metamorfosen van de heks.\nOver Engelse heksen in het bijzonder werd gezegd dat ze \"familiars\" hadden. Deze huisdieren (zwarte kat, kraai, pad, spin, rat) verleenden hun meesteres magische hulp en waren net als de heks gevreesd. Aan de heksen zelf werd het vermogen toegeschreven om de gedaante van een dier aan te nemen waardoor ze hun misdaden konden plegen zonder te worden herkend.\nHet vliegen van de heksen.\nHet gevoel van te vliegen en visioenen van vliegen zijn een bekend door antropologen geregistreerd fenomeen bij sjamanen over de hele wereld. De sjamanen gaan hierbij in trance en vertellen nadien hoe ze hun lichaam (bewustzijn) verlaten en naar andere plaatsen en werkelijkheden reizen. De trance wordt vaak opgewekt door trommels en psychedelisch werkende substanties (zoals heksenzalf). Net zoals heksen vliegen zij evenmin fysiek door de lucht, maar maken in hun verbeelding gebruik van \"shapeshifting\" waarbij zij een vogel of andere gedaante aannemen, zoals ook van heksen gezegd wordt dat zij zich in een kat, raaf of kraai kunnen veranderen.\nDe vermenging van verhalen leidde al snel tot de beruchte vermeende vlucht naar de \"duivelse\" heksensabbat, waar de heksen elkaar zouden ontmoeten, de duivel vereerden en geslachtsgemeenschap met hem en met elkaar zouden hebben (zie ook heksenrit). Over geslachtsgemeenschap met de duivel wordt wellicht gesproken in Genesis 6:2.\nHet boze oog.\nAan heksen werd in de volksmagie het vermogen toegeschreven om met hun blik, bewust of onbewust, schade toe te brengen. Dit geloof komt voor in culturen van over heel de wereld. In Frankrijk staat het bekend als \"mauvais oeil\", in Duitsland als \"b\u00f6se Blick\" en in Itali\u00eb is het berucht als \"mal occhio\". De term komt uit de Bijbel (Marcus, 7.21-22), en in de Latijnse Vulgaat staat het beschreven als \"oculus malus\". In de vroegmoderne tijd ging men ervan uit dat de heks met (de stralen van) haar blik haar slachtoffers aanwees voor de demonen. Tegen het boze oog werden amuletten en bezweringen ingezet om zich te beschermen.\nBezweringen.\nDe bekendste met heksen in verband gebrachte handeling is het uitspreken van magische spreuken en bezweringen. Een dergelijke spreuk kon bestaan uit een reeks woorden, een formule of een vers, of een rituele handeling, of een combinatie van deze. Ook het maken van magische kruiden, amuletten en drankjes gebeurde met mondelinge of schriftelijke bezweringen.\nVerzet tegen heksenvervolging.\nIn de tweede helft van de zestiende eeuw begon de Nederlandse, katholieke arts Johannes Wier tegen heksenvervolgingen te publiceren. In 1563 verscheen zijn \"De praestigiis demonum\" en in 1577 \"De Lamiis Liber\". Wier betoogde dat vrouwen die van hekserij werden verdacht niet schuldig waren, maar zich dingen hadden laten aanpraten. De duivel had hen, maar ook hun rechters en de mensenmenigten, zinsbegoochelingen voorgespiegeld. Vooral arme, oude vrouwen werden slachtoffer van beschuldigingen van hekserij, zo was hem opgevallen. Dit boek was \u00e9\u00e9n uitgave in een eeuwenlang voortdurende polemiek tussen voor- en tegenstanders van heksenvervolging.\nDe Duitse priester Anton Praetorius publiceerde in 1602 het boek \u201cGr\u00fcndlicher Bericht von Zauberey und Zauberern\u201d (Bericht over hekserij en heksen) tegen heksenvervolging en marteling.\nHet geloof in hekserij werd niet betwist door de tegenstanders van heksenvervolging. Zij betoogden dat de aangeklaagden op onrechtmatige wijze veroordeeld werden. Het lag er vaak ook duimendik bovenop dat met het bewijs geknoeid was of dat er duidelijk haat, nijd, roddel en achterklap aan het werk waren geweest. Een beklaagde die op de pijnbank bekende, werd als heks bestempeld. Indien zij de marteling doorstond, werd zij \u00f2\u00f2k als heks gezien, want de duivel zou ervoor zorgen dat zij niet wilde bekennen. Ook als de ongelukkige onder de marteling bezweek en bewusteloos raakte, gold dit als duivelsbewijs. Een ander invloedrijk boek waarin de toen heersende heksenmanie aan de kaak werd gesteld, was het in 1691 door de Nederlandse gereformeerde predikant Balthasar Bekker gepubliceerde 'De betoverde wereld'.\nIn tegenstelling tot de zwarte legende en wijdverspreide misvattingen, heeft de Spaanse Inquisitie zich net als de pauselijke nooit laten overhalen om heksen te verbranden. Hun uitspraken golden protestanten en andere ketters. Bekende inquisiteurs streden tegen de aanklachten van hekserij. Vooral in de Nederlanden trachtten dorpsbevolkingen de inquisiteurs van Spanje tot vervolging van heksen aan te sporen, maar de Spaanse geestelijken weigerden in vrijwel alle gevallen. Bovendien mocht de Inquisitie zelf geen doodstraffen opleggen, maar slechts ketterij vaststellen. Kruidenkunde viel niet onder ketterij. Heidendom was voorts alleen in geval van afval uit het christendom strafbaar.\nTussen 1634 en 1640 werden de Hurons getroffen door een reeks epidemie\u00ebn. De mensen die van hekserij waren beschuldigd, werden (ook bij de Irokezen) gemarteld en gedood. Veel inheemse stammen geloofden echter dat juist de jezu\u00efeten-missionarissen aan hekserij deden en de beelden in kapellen, heilige hosties, etenswaren en medicijnen werden gewantrouwd. De opperhoofden van de Hurons bespraken zelfs of de \"jezu\u00efetenheksen\" gedood moesten worden.\nIn de Verenigde Staten vond in 1692 onder Britse puriteinen nog een grootschalige heksenvervolging plaats tijdens de heksenprocessen van Salem. In de county's Essex, Suffolk en Middlesex van het koloniale Massachusetts werden tussen februari 1692 en mei 1693 bijna 300 mannen en vrouwen (meestal vrouwen) verdacht van hekserij, en meer dan 30 van hen werden opgehangen.\nHekserij was in Groot-Brittanni\u00eb al relatief vroeg tot een (bijna) dode letter in de wet geworden, maar bleef tot 1953 formeel verboden en strafbaar.\nIn 1944 werd in het Britse Portsmouth voor het laatst een vrouw gearresteerd wegens hekserij: de Schotse waarzegster Helen Duncan (1897-1956). Vermoedelijk was men bang dat zij over de voorgenomen invasie van de Franse kust (op 6 juni 1944) voorspellingen of onthullingen zou doen. De plaats van de landing en de datum waren Groot-Brittanni\u00ebs grootste geheim.\nLaatste bekende processen in Nederland en Belgi\u00eb.\nIn Brussel doven de brandstapels in 1595, de laatste verbranding vond in Antwerpen in 1603 plaats, in Leuven in 1612 en in Brugge in 1634.\nVerlichting.\nDe heksenvervolgingen werden be\u00ebindigd tijdens de Europese Verlichting, een periode in de achttiende eeuw waarin men het belang van de natuurwetten begon in te zien en wetenschappelijker begon te denken. Wanneer natuurwetten onveranderlijk zijn is hekserij immers per definitie onmogelijk.\nDe laatste persoon die in Europa wegens hekserij ter dood werd veroordeeld was Anna G\u00f6ldi, in Zwitserland in 1782.\nHet einde van de vervolgingen in de westerse wereld.\nDe wetgeving tegen heksen veranderde, een bekentenis van de beschuldigde was niet langer genoeg. Getuigen moesten hun verklaringen met bewijs kunnen onderbouwen en er werd vaker naar een medische dan naar een spirituele verklaring gezocht voor gevallen van bezetenheid. Dit hield echter niet in dat \"heksen\" nu niet langer bang hoefden te zijn gestraft te worden. De doodstraf werd vervangen door (soms levenslange) opsluiting in een gevangenis, dolhuis of soortgelijk instituut.\nWetten op hekserij werden ingetrokken, soms onder groot protest van de bevolking. Het parlement in Groot-Brittanni\u00eb trok in 1736 tegelijkertijd de Schotse wet uit 1563 en de Engelse wet uit 1604 in. Niet langer werden mensen opgehangen voor contact met boze geesten, ze werden als oplichter of zwerver berecht. De \"Witchcraft Act\" (de reeks wettelijke verboden op hekserij in Groot-Brittanni\u00eb) werd pas geheel opgeheven in 1951, en vervangen door de \"Fraudulent Mediums Act 1951\".\nDe oud Britse wetgeving is echter nog steeds van kracht in Isra\u00ebl, het is opgenomen in het juridische systeem van het Britse mandaat over Palestina (Isra\u00ebl werd onafhankelijk voor de wet werd ingetrokken in Groot-Brittanni\u00eb). In de onafhankelijkheidsverklaring uit 1948 staat geschreven dat de staat binnen enkele maanden een grondwet zal voltooien. Dat is tot op heden niet gebeurd.\nIn Mechelen werd in 1643 de laatste heks terechtgesteld, in Estland in 1699, in Ierland in 1711, in Denemarken in 1722, in Schotland in 1727 en in Oostenrijk in 1756. Dit waren niet per se de laatste sterfgevallen vanwege hekserij, maar de laatste executies die volgens de wet plaatsvonden. In Zwitserland was de laatste wettige executie in 1782, maar in het kanton Glarus werd marteling toegepast tot 1851. Het laatste offici\u00eble heksenproces in Europa vond plaats in Polen in 1792.\nLynchpartijen vonden nog in de eerste decennia van de negentiende eeuw plaats, bijvoorbeeld in Les Landes de Gascogne in Frankrijk.\nIn het katholieke Zuid-Amerika was de laatste offici\u00eble heksenexecutie in 1830.\nEerherstel.\nOnder druk van nabestaanden zijn later in vele gevallen heksenprocessen ongeldig verklaard en is de goede naam van de in ere hersteld. Bezittingen werden soms teruggegeven en er werden gedenktekens opgericht voor de slachtoffers van de heksenwaan.\nNadat de Europese elite haar geloof in hekserij verloren had, zag deze het als haar taak om het 'bijgeloof' waar mogelijk te bestrijden. Ook in de Europese koloni\u00ebn werd de vervolging van hekserij onwettig verklaard en werden diegenen die de heksen 'opspoorden' tot misdadigers bestempeld. Dergelijke wetgeving werd in 1905 ingevoerd in Nederlands-Indi\u00eb, en in 1922 in oostelijk Afrika dat onder Brits gezag stond. Dit stuitte doorgaans op weerstand: de inheemse bevolking stond hier in de regel zeer wantrouwig tegenover. In haar beleving spanden de Europeanen samen met de heksen. \nNog aanzienlijk rigoureuzer gingen de communistische machthebbers in Rusland en China te werk. Ieder geloof in hekserij of sjamanisme werd door hen bestreden.\nIn de Verenigde Staten verklaarde het parlement van Massachusetts in 1957 en opnieuw in 2001 de veroordeelden van de Heksenprocessen van Salem onschuldig. In 2007 verklaarde het Zwitserse parlement de veroordeling van Anna G\u00f6ldi een gerechtelijke dwaling. In 2011 werd in het Noorse Vard\u00f8 een heksenmonument opengesteld. Op 30 juni 2012 werden alle Nieuwpoortse slachtoffers van de Heksenvervolging postuum van elke blaam gezuiverd. Keulen heeft in 2012 alle veroordeelde heksen eerherstel gegeven. Het Catalaanse parlement nam eind 2021 een motie aan voor eerherstel van de ge\u00ebxecuteerde heksen. In Schotland leidde een campagne van de actiegroep \"Witches of Scotland\" in 2021 tot een wetsvoorstel met eerherstel aan de 3837 mensen die daar tussen 1563 en 1736 zijn gedood vanwege beschuldiging van hekserij.\nIn Belgi\u00eb werd in 2021 de tekst van een gedenksteen voor de in 1590 te Lier ge\u00ebxecuteerde Cathelyne van den Bulcke gewijzigd in een formele rehabilitatie.\nIn 1613 en 1614 werden in Roermond en omgeving minstens 75 mensen beschuldigd van hekserij en door marteling en verbranding omgebracht in de gemeente Roermond. Daar wil men het eerherstel vorm geven in overleg met erfgoedorganisaties Rura en Stichting Ruimte en wil op twee plaatsen aandacht schenken aan de heksenvervolgingen: op de Galgenberg, waar de tot heks veroordeelden verbrand werden, en bij de eeuwenoude Rattentoren (tot diep in de negentiende eeuw Heksentoren genoemd). De Rattentoren was de gevangenis waar de verhoren plaatsvonden.\nIn Nederland werd in 2023 een plan voor een Nationaal Heksenmonument gelanceerd, met als doel een fysiek monument te plaatsen in het land en meer bewustwording te cre\u00ebren.\nOok in Nordrhijn-Westfalen is gewerkt aan eerherstel. R\u00fcthen was een van de brandpunten van de vervolging. Van 1573 tot 1659 zijn 169 heksenprocessen bekend uit de stad en het Gogericht R\u00fcthen. Bekende zaken zijn onder meer die tegen Grete Adrian en Freund Happen. In totaal werden ten minste 79 mensen ge\u00ebxecuteerd. Op 31 maart 2011 heeft de gemeenteraad van de stad R\u00fcthen besloten tot een sociaal-ethische postume rehabilitatie van de lokale slachtoffers van de heksenjachten. Op 18 april 2011 heeft de gemeenteraad van Sundern een model besproken. In Arnsberg wordt Henneke von Essen herdacht in de vorm van een gedenkplaat. In Balve, Bad Fredeburg, Geseke, Hirschberg, Menden, Olpe, R\u00fcthen, Holthausen en Winterberg herdenken gedenkplaten of monumenten de slachtoffers van de heksenjachten. In Fredeburg staat een gedenkplaat bij de zogenaamde heksenkapel. Op dit punt zouden de veroordeelden nog een laatste keer om troost en vergeving hebben gesmeekt. In Balve werd in 2006 een gedenksteen onthuld op de Galgenberg, de historische executieplaats. Een herdenkingskruis in Hirschberg herdenkt de slachtoffers sinds 1986. De bosbeeldenroute Wittgenstein-Sauerlandleidt leidt naar de voormalige Hexenplatz in Oberkirchen. Er is het beeld Der Hexenplatz van Lilli Fischer. In Menden is de stadsbibliotheek vernoemd naar Dorte Hilleke, die zich verzette tegen martelingen en zo de ketting van beschuldigingen doorbrak. In het leisteenmijn- en streekhistorisch museum in Holthausen is er een permanente tentoonstelling over het onderwerp. Ook de zogenaamde R\u00fcthener Hexenturm herbergt een tentoonstelling over dit onderwerp.\nIn 2023 werden tien vrouwen en twee mannen met terugwerkende kracht vrijgesproken van hekserij in de Amerikaanse staat Connecticut. Elf van hen kregen de doodstraf en werden opgehangen aan de galg, \u00e9\u00e9n ontliep deze straf. De nabestaanden van deze personen hebben achttien jaar een lobby gevoerd om de veroordeling ongedaan te maken. De betreffende belangengroep voor nabestaanden van tot heks veroordeelden stelt dat ze zich zal blijven inzetten om de namen van hen te zuiveren.\nRecente hekserij en heksenvervolgingen.\nOok buiten Europa was (en is) het geloof in heksen wijdverbreid. In verschillende delen van de wereld worden (vermeende) heksen vervolgd, ondanks wetgeving die dit verbiedt\nAfrika.\nIn een aantal Afrikaanse culturen heerst grote angst voor hekserij. Onder de Bantoevolkeren is het bij herhaling voorgekomen dat 'heksensnuffelaars' grote aantallen heksen 'ontmaskerden'. Deze werden ter dood gebracht. De Tanzaniaanse overheid noteerde 3072 gevallen van heksenvervolging in Sukumaland tussen 1970 en 1988. De British \"Witchcraft Ordinance\" van 1928 verbood nochtans alle kolonies van het Britse Rijk \u2013 waartoe Tanzania tot 1961 behoorde \u2013 om mensen van hekserij te beschuldigen en te vervolgen.\nTijdens het presidentschap van Mathieu K\u00e9r\u00e9kou vond in Benin vanaf 1975 een \"campagne tegen hekserij\" (\"La lutte contre la sorcellerie\") plaats die vervolgens uit de hand liep, onder andere omdat de kindersterfte plotseling sterk was toegenomen. De regering had een klassenstrijd volgens de ideologie van Marx en Lenin willen ontketenen. Wie succesvol is, is in een traditionele economie al snel verdacht. Het waren echter hoofdzakelijk oude vrouwen die werden vervolgd. Via de radio werden de 'bekentenissen' van de heksen uitgezonden. Sommige vrouwen konden zich in uilen veranderen. In die gedaante verslonden zij kleine kinderen.\nIn 1990 begon een decennium van heksenjachten in het noorden van Zuid-Afrika. Daarbij vielen enkele honderden slachtoffers. In het dorpje Green Valley werden in 1990 vierendertig mensen beschuldigd van hekserij. Het ANC reageerde verdeeld. Lokale leiders van de jongerenafdeling van het ANC leidden de heksenjachten. De partijleiding van het ANC probeerde daarentegen tevergeefs de spiraal van geweld te doorbreken.\nIn 2013 zijn in Tanzania gevallen vastgelegd, waarbij lichaamsdelen van een albino werden gebruikt voor hekserij. In 2007, 2008 en 2009 registreerde de ngo de moord op 58 albino's.\nIn Zimbabwe zijn gevallen bekend, waarbij personen vertellen op manden of korven door de lucht te kunnen vliegen, vergelijkbaar met het vliegen op bezems in de westerse wereld.\nIn 2014 schonk Peter R. de Vries in Peter R. over de grens aandacht aan hekserij in Malawi. Hier is het de Kerk die de heksenjachten aanwakkert. Predikanten bieden tegen betaling ouders consulten of genezingen aan en aarzelen niet meisjes tot zondebok te maken en van hekserij te beschuldigen, met zware mishandeling en stigmatisering tot gevolg.\nHet masker 'Kouroubla' speelt een rol bij het opsporen van heksen. De inheemse naam 'Kouroubla joug' betekent 'kop van Kouroubla', 'gbon joug' is 'kop van een hond'. Het masker wordt door het Kouroubla-genootschap gebruikt bij het opsporen en vervolgen van heksen. Kouroubla-genootschappen komen voor bij de volgende groepen: leerbewerkers (dij\u00e9li), smeden (founoug), edelsmeden (fab\u00e9l\u00e9) en houtsnijders (koulib\u00e9l\u00e9). Deze genootschappen zijn zeer oud en gevreesd, met name degene die het masker draagt. Hij gaat er in de nacht van donderdag op vrijdag op uit en houdt heksen aan die men dan kan horen schreeuwen en om vergiffenis vragen als ze niet publiekelijk hun geheimen onthuld willen zien. Het zien van Kouroubla maskers kan voor vrouwen en niet ge\u00efnitieerden fatale gevolgen hebben, zoals eveneens het zien van andere maskers uit deze categorie het geval is.\nOceani\u00eb.\nOp de Molukken, Papoea en Papoea-Nieuw-Guinea spreekt men van de \"soeanggi\". Deze zouden zich bezighouden met een bepaalde vorm van zwarte magie. Vooral in afgelegen gebieden worden er regelmatig 'heksen' beschuldigd en gedood.\nIn 2012 werden op Papoea-Nieuw-Guinea dertig sekteleden opgepakt die lichaamsdelen van 'heksen' opgegeten hadden. Deze kannibalen wilden zo de kracht van deze heksen gebruiken. In 2013 werden gevallen vastgelegd van lynchpartijen. Om de gewelddadigheden tegen te gaan, besloot het land om de doodstraf uit te breiden.\nIn 2013 werd in Indonesi\u00eb gewerkt aan een wet die vervolging van heksen en tovenaars, die zwarte magie gebruiken, mogelijk maakte.\nAzi\u00eb.\nIn India komen in de 21e eeuw nog altijd heksenjachten voor. In 2013 werden bijvoorbeeld zeker 160 personen gedood na een 'heksenjacht'.\nIn Nepal zijn ook gevallen bekend van lynchpartijen op vermeende heksen. In dit land zijn heksenjachten inmiddels strafbaar gesteld\nElk jaar worden in Saoedi-Arabi\u00eb volgens lokale kranten talrijke mensen opgepakt wegens tovenarij of zwarte magie, praktijken die als polythe\u00efsme worden uitgelegd in het ultraconservatief soennitische koninkrijk, en waarop de doodstraf staat. In november 2009 vroeg de mensenrechtenorganisatie Human Rights Watch de regering van Saoedi-Arabi\u00eb om een doodvonnis wegens hekserij tegen een Libanees te vernietigen. In een deze week uitgegeven rapport vroeg de internationale organisatie aan Riyad om in het algemeen een eind te maken aan het toenemend gebruik van beschuldigingen van hekserij, die vaag zijn en willekeurig worden toegepast. Hekserij kan van alles omvatten, bijvoorbeeld alternatieve geneeskunst, de verkoop van geneeskrachtige kruidenextracten, goochelen, bepaalde godsdienstige (niet-islamitische) rituelen, etc. Vaak worden veroordelingen gebaseerd op bekentenissen die zijn losgekregen door marteling, verklaringen van vaak zeer bijgelovige buren en activiteiten van agent-provocateurs. In 2011 werd een vrouw gedood wegens hekserij, Amina bint Abdul Halim bin Salem Nasser.\nHekserij in tribale samenlevingen.\nDe huidige antropologische opvatting van hekserij zoals die is voortgekomen uit de etnografische literatuur is heel anders dan die door Europese heksenvervolging is ontstaan. Terwijl verslagen van Europese heksenprocessen de indruk geven van een ongewoon en ontwrichtend fenomeen, blijkt hekserij in tribale samenlevingen vaak deel uit te maken van een stabiel systeem van geloof en sociale controle waardoor ongelukken worden verklaard en sociale wrijvingen gediagnosticeerd en behandeld kunnen worden. Het levert de stam een verklaring voor ziekte en verwoestingen door het toe te schrijven aan de slechte invloed van een individu, dat deze hekserij echter niet openlijk uitoefent en zich zelfs vaak niet eens bewust is van zijn psychische capaciteit en de ongelukken dus onbewust veroorzaakt.\nDe meeste antropologische studies van hekserij zijn dan ook geformuleerd vanuit een functionalistische visie. Een van de baanbrekende studies op dit gebied, Clyde Kluckhohns \"Navaho Witchcraft\", benadrukt de belangrijke functies van beschuldigingen van hekserij: het socialiseren van de jongeren, het laten wegvloeien van agressie, en het wegnemen van angst.\nHedendaagse hekserij.\nDe renaissance van de zogeheten 'Oude Religie' begon min of meer met de publicatie van \"Aradia \u2013 Het evangelie van de Heksen\" door Charles Leland (1824-1903) in 1899. Het werd gevolgd door een aantal werken van Margaret Murray (1862-1963) en Robert Graves (1895-1985). De term 'oude religie' werd te pas en te onpas gebruikt voor een aantal geconstrueerde voorchristelijke tradities waarin het vrouwelijke een grote rol speelde, zoals de cultus van Moeder Natuur en de Moedergodin, priesteressen, heksen en andere ge\u00efnitieerden. Tegelijkertijd vond er einde negentiende eeuw een heropleving plaats van esoterische en occulte genootschappen, astrologie, Hermetische Kabbala, tarot enz. Hierin ontvouwde zich een nieuwe visie op de 'heks' zoals in Gerald Gardners (1884-1964) beweging van de wicca. De nieuwe naam 'wicca' (oorspronkelijk betekende wicca mannelijke heks) beoogde onder meer een deel om de negatieve weerklank van 'hekserij' te vermijden.\nWicca.\nWicca is een syncretische, een samengestelde godsdienst. In wicca poogt men rituelen te reconstrueren of nieuwe betekenisvolle rituelen te bedenken. Het is onwaarschijnlijk dat er in de Middeleeuwen zoiets als een georganiseerde heksencultus bestond. Daardoor is wicca sterk romantisch en vooral speculatief. Men borduurt voort op Keltische overleveringen, en ori\u00ebnteert zich op de gaiasofie en het beginsel van een vrouwelijke oerkracht. Wicca sluit ook aan bij het in deze tijd modieuze holisme en de newagebeweging. Hoewel wicca newagekenmerken heeft, is wicca eigenlijk paganistisch (heidens).\nWicca is al halverwege de jaren 50 onder impuls van Gerald Gardner ontstaan in Groot-Brittanni\u00eb. Tot wicca behoren een studierichting wiccastudies en een structuur met covens (groep waarin \"wiccans\" werken). Daarnaast zijn er solitaire heksen die liever zonder groep werken. Wat betreft ideologie ligt weinig vast zoals blijkt uit de stelling \"doe wat je wil, maar doe niemand kwaad\" (ge\u00efnspireerd op Aleister Crowleys ethische wet) en \"alles wat je doet zal driemaal tot je terugkeren\".\nIn de moderne hekserij (inclusief wicca) is er in het algemeen geen sprake van angstaanjagende of satanische praktijken, die erop gericht zijn anderen kwaad te doen (zwarte magie). Een aantal heksen grijpt terug naar oude religies (Egypte, Kelten, Scandinavi\u00eb, Indianen). De gedachte dat wicca de directe voortzetting van een eeuwenoude heksencultus is \u2013 een door antropoloog Margaret Murray verdedigde hypothese \u2013 wordt ook binnen wiccakringen steeds minder aangehangen.\nIn Groot-Brittanni\u00eb is wicca erkend als religie, waar zelfs in de gevangenis rekening wordt gehouden met eventuele \"wicca's\" die hun religie willen belijden. Ook in de Verenigde Staten is wicca erkend als religie. Zo werken in het Amerikaanse leger naast vertegenwoordigers van andere religies ook wiccapriesters ten behoeve van geestelijke bijstand en religieuze vieringen. In 1975 werd de \"Rede\" (of \"Heksenwet\") gepubliceerd.\nHeksen in de cultuur.\nHeksen in volksgeloof en volksverhalen.\nIn de Europese folklore is een heks een lelijke en kwaadaardige oude vrouw die hekserij beoefent. Vaak wordt ze in verband gebracht met de duivel of de dood. Dikwijls heeft zij een verbond gesloten met de duivel, waarbij de heks God en al Zijn heiligen afzweert. Daarvoor in ruil krijgt zij het vermogen tot allerlei bovennatuurlijke handelingen. Zo kan zij op een bezemsteel door de lucht vliegen, met de grootste snelheid over het water varen in een zeef of melktobbe (of zelfs in een eierdop of schelp) en roeien met een paar koeribben of met breipennen. De heks rijdt 's nachts op een paard en dan moet zij de zeef terug hebben, als die ondertussen is weggenomen. Anders kan zij niet weer terugkeren. De heks kan door het kleinste gaatje kruipen. De kunst van het heksen is vaak aangeboren, die vererft van moeder op dochter en vaak via een toverboek wordt doorgegeven. De heks kan niet sterven v\u00f3\u00f3r zij een erfgename voor haar kunst heeft gevonden.\nIn volksverhalen lopen de begrippen heks en fee in elkaar over.\nBenamingen van plaatsen verwijzen soms naar heksen. Bijvoorbeeld de \"Kollenberg\"; de naam betekent letterlijk \"de berg van de toverheks\", omdat \"kolle\" toverheks is.\nKwade handelingen.\nDe heks verricht kwade handelingen. Zo kan zij de dracht van de vrouwen, de jongen van het vee, de vruchten op het veld, de wijndruiven en de boomvruchten bederven. Zij kan mannen en vrouwen onvruchtbaar maken en andermans koeien uitmelken met een bijl of een handdoek. Zij kan hagel en onweer verwekken en schepen doen vergaan. De heks kan muizen maken en zij verandert zichzelf in allerlei dieren, vooral in katten. Als katten vergaderden de heksen ook. Als zo'n kat gewond was, dan lag op hetzelfde moment de vrouw, die het was, gewond in haar bed. De heks kan ook iemand \"vastzetten\". Op deze manier zorgt zij ervoor dat iemand zich niet meer kan verroeren.\nEen specifiek soort heks uit de volksverhalen is de boterheks, die de karn van slachtoffers behekst, zodat de melk geen boter gaf. Of zij zorgde dat de boter uit andermans melk bij haar terechtkwam.\nDe heks maakt door heksenkringen het gras dor. Ze brengt ziekte, doordat ze heksenkransen van veren maakt in de kussens van het bed. Dan was men aangeraakt door de \"kwade hand\".\nSoms verschijnt de heks in de vorm van een mooie vrouw. Zo is een succubus een heks van wie geloofd wordt dat zij geslachtsgemeenschap heeft met slapende mannen, wat ernstige nachtmerries tot gevolg heeft en het slachtoffer uitgeput achterlaat. Hoewel in de meeste volksverhalen de heks als de antithese van de vruchtbaarheid wordt gezien, geloven sommige onderzoekers juist dat de heks een overblijfsel is van het geloof in primitieve natuurgodinnen.\nMiddelen tegen heksen.\nIn de volksgeneeskunde zijn middelen tegen de invloed van heksen. Enkele gaan als volgt:\nAls iemand behekst was, kon een \"heksenmeester\" of \"heksenbanner\" hem belezen. Heksen worden onder meer ontmaskerd door een sleutelproef. Een ander middel is het koken van de heksenkrans in het kussen in een stenen pannetje. In dat geval moet alles in het huis potdicht zijn. De heks lijdt dan zo veel pijn, dat zij wel m\u00f3\u00e9t verschijnen. Ook het levend koken van een zwarte kip of haan is in dit geval goed. Als de heks iemand heeft ziek gemaakt, kan men ook het water van het slachtoffer koken. Ook dan moet de heks verschijnen. Als de karn behekst is, moest men een hoefijzer in het vuur roodgloeiend maken. De karn ging dan weer, maar de heks zat met een verbrande voet. Om de karn te onttoveren kon men er ook een roggekorrel in laten vallen.\nVoorbeelden.\nDe heksen uit Europese sprookjes zijn meestal naamloos:\nDe volgende figuren spelen allen een rol tussen de winterzonnewende en 6 januari (Driekoningen), waarin ze controleren hoe mensen het jaar hebben doorgebracht en hiervoor beloningen of straffen uitdelen;\nOok in andere werelddelen komen heksen voor in volksverhalen;\nEen verwijzing naar een heks als zelfstandige vrouw is bijvoorbeeld te vinden in \"De getemde feeks\" van Shakespeare. Schijn en werkelijkheid spelen een grote rol in dit toneelstuk. Het thema van de 'getemde feeks' was vrij populair in Shakespeares tijd. Het verhaal kwam, in verschillende variaties, in heel Europa voor, vooral in de orale traditie. Er zijn echter verschillen tussen die traditie en Shakespeares versie. Vaak waren die verhalen veel erger dan Shakespeares \"De getemde feeks\": in sommige verhalen worden de vrouwen vastgebonden, geslagen of in een paardenhuid gewikkeld. Ook betreft het in die verhalen meestal oude(re), arme vrouwen, die weigeren huishoudelijke taken uit te voeren, terwijl Katherina jong, mooi en rijk is. Ook Jeanne d'Arc werd door Shakespeare (en de Engelsen in het algemeen) als heks en ketter neergezet.\nEen bijnaam voor Molkwerum is het heksenhol, er zijn veel volksverhalen over heksen.\nHeksen en katten.\nHeksen zouden zich kunnen omtoveren tot (zwarte) katten, als een zwarte kat het pad kruist, brengt dit ongeluk. 's Nachts kon men groepen zwarte katten zien dansen (poot aan poot, in een heksenkring). Veel namen (Kattenbos, Kattenberg, Kattenburg, Kattensteeg) herinneren aan de dansplek tijdens de heksensabbat, de plekken spelen in vele volksverhalen een rol. Veel van deze grafheuvels zijn tijdens de ruilverkaveling verloren gegaan, maar af en toe worden nog onbekende grafheuvels gevonden door af te gaan op de verhalen in een gebied.\nDe dansplekken (cirkels) zouden vaak afwijken van de omgeving, de grond is hard (en wordt na omspitten binnen korte tijd weer hard). Op veel plekken groeit alleen \"kattendans\" of \"heksenkrans\", een wolfsklauw.\nIn Drenthe werden heksen ook \"katten\" en hekserij \"katserije\" genoemd.\nHeksen in moderne literatuur.\nOok in de moderne literatuur \u2013 zowel de jeugdliteratuur als de literatuur voor volwassenen \u2013 en lectuur komen heksen voor:"}
{"id": "10115", "revid": "1363959", "url": "https://nl.wikipedia.org/wiki?curid=10115", "title": "Fortran", "text": "Fortran is een programmeertaal die speciaal ontwikkeld is voor rekenwerk en vooral gebruikt wordt in de exacte wetenschappen. Het woord Fortran (voorheen FORTRAN) is een acroniem afgeleid van \"The IBM Mathematical Formula Translating System\". Fortran is om verschillende redenen van belang. Ten eerste was het de eerste hogere programmeertaal die in algemeen gebruik kwam, zodat Fortran alleen daardoor al zijn stempel op alle andere programmeertalen gedrukt heeft. Ten tweede was het de eerste taal die door het ANSI gestandaardiseerd werd en is de ontwikkeling af te lezen uit een aantal opvolgende standaards (FORTRAN 66, FORTRAN 77, Fortran 90, Fortran 95 en Fortran 2003), waarbij de compatibiliteit met voorgaande versies zo veel mogelijk behouden bleef. Ten slotte was het decennialang de meest toegepaste taal voor technische, natuurwetenschappelijke en econometrische problemen. Het was gedurende die tijd d\u00e9 taal voor supercomputers omdat er matrixberekeningen mee gemaakt kunnen worden.\nVroege geschiedenis.\nDe eerste versie is ontwikkeld door een aantal medewerkers van IBM onder leiding van John Backus. Het eerste rapport over FORTRAN dateert van 1954, de eerste werkende compiler, voor de IBM-704, kwam begin 1957 gereed. Al in 1958 kwam de opvolger daarvan, FORTRAN\u00a0II, beschikbaar. In de jaren daarop verschenen vele versies van Fortran, ook van andere leveranciers dan IBM. Dit maakte standarisatie door het ANSI noodzakelijk, die in 1966 de standaard FORTRAN\u00a066 publiceerde. FORTRAN\u00a066 kende twee versies, namelijk Basic FORTRAN, dat ongeveer overeenkwam met FORTRAN\u00a0II, en full FORTRAN, dat het meest leek op de op dat moment nieuwste versie, FORTRAN\u00a0IV. Omdat latere versies van Fortran niet vernieuwend meer waren maar de ontwikkelingen bij andere programmeertalen op enige afstand volgden wordt hier een beschrijving van Basic FORTRAN 66 gegeven.\nKenmerken van FORTRAN 66.\nDe schrijfwijze is gebaseerd op de veronderstelling dat programma's op ponskaarten worden aangeboden aan de computer. De programmeur leverde zijn of haar werk aan op een \"FORTRAN coding form\", een gestandaardiseerd formulier, aan een medewerker. Deze medewerker zette de code dan over op ponskaarten. Van de 80 kolommen van de ponskaart werden de laatste acht gebruikt voor een regelnummer. Dit is nuttig voor het geval men een stapel ponskaarten laat vallen; de kaarten kunnen dan op volgnummer worden gesorteerd met een sorteermachine. In kolom 1 geeft een 'C' aan dat de kaart slechts commentaar bevat en ieder ander teken dan een spatie in kolom 6 geeft aan dat de kaart als een vervolg op de vorige kaart beschouwd moet worden: de gewone toestand is dus dat \u00e9\u00e9n kaart \u00e9\u00e9n statement bevat, dat in kolom 7 t/m 72 staat. Kolommen 2 tot en met 5 worden gebruikt voor getallen die als label dienen; deze getallen mogen in willekeurige volgorde staan. Zoals gebruikelijk bij ponskaartinvoer gebruikt FORTRAN alleen hoofdletters.\nSpaties zijn in FORTRAN niet significant: woorden mogen naar believen aan elkaar of los worden geschreven. Ook kent FORTRAN geen gereserveerde woorden: namen van statements mogen ook worden gebruikt als namen van variabelen. Deze regels zijn niet erg zinvol omdat ze het schrijven van een compiler moeilijker maken en voor de gebruiker weinig voordeel opleveren.\nEnkelvoudige variabelen hoeven niet gedeclareerd te worden; integervariabelen (die gehele getallen voorstellen) hebben een naam die begint een van de letters I\u00a0t/m\u00a0N, re\u00eble variabelen hebben een naam die met een andere letter begint. Een array moet gedeclareerd worden met de DIMENSION-opdracht. Arrays hebben hoogstens twee dimensies en de ondergrens van de index is altijd 1. Variabelen die in de COMMON-opdracht gedeclareerd worden zijn globaal; zij kunnen zowel in het hoofdprogramma als in subroutines en functies gebruikt worden. Alle andere variabelen zijn lokaal; lokale variabelen in subroutines en functies hebben hun oude waarde bij een nieuwe aanroep, net als de \"own\" variabele in Algol-60.\nDe toewijzingsopdracht (assignment statement) heeft de vorm\n Variabele = Formule\nBijzonderheden zijn dat een machtsverheffing wordt aangegeven met ** en dat een formule of alleen gehele of alleen re\u00eble waarden mag bevatten. Het resultaat van een deling (/) hangt dan ook af van het type van deler en deeltal: het resultaat van 3/2 is 1, het resultaat van 3.0/2.0 is 1.5. Komen gehele en re\u00eble waarden in \u00e9\u00e9n formule voor dan moet de functie FLOAT of IFIX gebruikt worden voor de noodzakelijke conversie. Bij de toewijzing wordt weer wel een automatische conversie uitgevoerd: bij conversie naar een gehele waarde wordt het resultaat afgekapt en niet afgerond.\nEr zijn slechts drie controlestructuren, namelijk de DO-opdracht, de IF-opdracht en de GOTO-opdracht;\nDe DO-opdracht heeft de vorm:\n DO label variabele = beginwaarde, eindwaarde, stapgrootte\nDe variabele moet enkelvoudig en geheel zijn en een stapgrootte van 1 kan worden weggelaten. Een DO-opdracht heeft tot gevolg dat de opdrachten tot en met de opdracht met het opgegeven label herhaald worden totdat de eindwaarde bereikt is.\nEr is geen statement dat het einde van het te itereren blok aangeeft (zoals NEXT in BASIC). In plaats daarvan bevat het DO-statement het label dat staat bij het laatste statement van het blok. De meeste programmeurs zetten hier een statement dat niets doet, dat is het loze statement CONTINUE.\nDe syntaxis van DO is voor de compilerbouwer lastig, onder andere doordat spaties genegeerd worden. Dit is een DO-statement:\n DO 13 I=5,8\nen dit is een assignment dat een waarde toekent aan de variabele DO13I:\n DO 13 I=5\nDe IF-opdracht heeft een curieuze vorm, namelijk\n IF(formule) label1, label2, label3\nDit betekent dat het programma naar label1 springt als het resultaat van de formule negatief is, naar label2 als het nul is en naar label3 als het positief is. Ook in dit geval is de formulering in BASIC eleganter:\nDe gewone GOTO-opdracht heeft de vorm\n GOTO label\nDe berekende GOTO-opdracht heeft de vorm:\n GOTO(label1,label2,\u2026labeln), variabele\nHier bepaalt de waarde van de gehele variabele bij welk label het programma wordt voortgezet. Deze opdracht is dus te vergelijken met de \"ON GO\"TO in Basic of het gebruik van de \"Switch\" in Algol-60.\nProgramma\u2019s, subroutines en functies eindigen met END. Het hoofdprogramma stopt bij het bereiken van END, subroutines en functies keren terug naar het hoofdprogramma bij RETURN. Een functie wordt in een formule aangeroepen, een subroutine wordt met CALL aangeroepen.\nDe wijze waarop gegevens worden afgedrukt wordt bepaald in een FORMAT-opdracht, waarna in de opdracht READ, WRITE of PRINT wordt verwezen. Deze kan ook worden gebruikt om niet-numerieke gegevens af te drukken, die overigens niet kunnen worden verwerkt. Hiervoor wordt gebruikgemaakt van zogenaamde Hollerithconstanten, waarbij het aantal karakters zorgvuldig moet worden geteld.\nHello world.\nHello World-programma in FORTRAN 66:\n PRINT 10\n 10 11HHELLO WORLD\n END\nVoor- en nadelen.\nEen belangrijk voordeel is de overdraagbaarheid van standaard Fortrancode tussen verschillende machines, omdat er geen machinespecifieke commando's in de taal waren gedefinieerd. Er waren wel dialecten gemaakt door specifieke computerleveranciers die niet-overdraagbare uitbreidingen hadden. Ook zijn Fortrancompilers vaak erg stabiel en leveren ze erg snelle code; door het ontbreken van pointers kan een Fortrancompiler meer optimalisaties uitvoeren dan bijvoorbeeld een C-compiler.\nFortran heeft oorspronkelijk weinig faciliteiten gehad om op laag niveau met het besturingssysteem te converseren, en het kende lange tijd ook geen pointers. Dit maakte het moeilijk om Fortran te gebruiken voor systeemtaken, maar het gebruik van hogere programmeertalen voor dit doel kwam pas op in de jaren 1970.\nHet formeel niet bestaan van pointers kon met betrekking tot variabelen in de taal omzeild worden door het defini\u00ebren van arrays; de naam van een array gedroeg zich als een pointer. Dit werd vaak toegepast om een virtueel dynamisch geheugengebruik te simuleren, hetgeen bij de betrekkelijke kleine geheugencapaciteit voor veel wetenschappelijke programma's noodzakelijk was. Het nadeel was dat programma's erg ondoorgrondelijk werden en nauwelijks te onderhouden waren. Veel programma's crashten doordat op deze wijze regelmatig adressen buiten de gedeclareerde geheugenruimte aangesproken werden.\nLatere ontwikkelingen.\nFORTRAN 77.\nFORTRAN 77 was op beide punten verbeterd: er waren meer controlestructuren en er werden karaktergegevens ge\u00efntroduceerd.\nFortran 90.\nFortran 90 heeft pointers ge\u00efntroduceerd. Dit gebeurde op een moment waarop al regelmatig gewezen werd op de problemen bij het gebruik van pointers in Pascal en C.\nWat wel een grote verbetering was die de betrouwbaarheid van de software kon vergroten was dat in deze versie de interface (call-argumenten naar een subroutine of function) vastgelegd konden worden.\nIn FORTRAN 77 kon je bijvoorbeeld de volgende fout maken:\n call my_subroutine(2.1)\n subroutine my_subroutine(n)\n n = n + 1\n return\nIn Fortran 90 kan de compiler dat namelijk detecteren als je een module maakt waarin alle interfaces staan; ongeveer als volgt:\n use alle_interfaces\n call my_subroutine(2.1)\n subroutine my_subroutine(n)\n use alle_interfaces\n integer,intent(inout)::n\n n = n + 1\n return\n end subroutine my_subroutine\n module alle_interfaces\n interface\n subroutine my_subroutine(n)\n integer,intent(inout)::n\n end subroutine my_subroutine\n end interface\n end module alle_interfaces\nVerdere verbeteringen zijn:\nFortran 95.\nIn deze versie is ook de mogelijkheid toegevoegd om zelf \"types\" te defini\u00ebren die bestaan uit combinaties van standaardtypes. Dit lijkt op een \"structure\" in de programmeertaal C. Bijvoorbeeld:\n type naam_van_dit_type\n integer ::eerste\n integer ::tweede\n character::tekst*20\n end type naam_van_dit_type\n type(naam_van_dit_type)::een_zelfgedefinieerd_type,en_nog_een\n een_zelfgedefinieerd_type%eerste = 1\n een_zelfgedefinieerd_type%tekst = 'Tekst'\n en_nog_een = een_zelfgedefinieerd_type"}
{"id": "10116", "revid": "84806", "url": "https://nl.wikipedia.org/wiki?curid=10116", "title": "Manga (strip)", "text": "Manga (Japans: \u6f2b\u753b) () is het Japanse equivalent van het stripverhaal. Een geanimeerde manga wordt een anime genoemd (\u30a2\u30cb\u30e1, uitspraak: /aa-nie-mee/). Geanimeerde manga's hebben vooral in de laatste helft van de 20e eeuw aan populariteit gewonnen in het Westen.\nDe Koreaanse tegenhanger van de mangakunst is de \"manhwa\" en de Chinese tegenhanger heet \"manhua\".\nHet woord \"manga\".\nHet woord \"manga\" wordt uitgesproken als /man-ga/, waarbij beide a's kort uitgesproken en de g als in het Engelse 'good'. Omdat het Japans geen meervoudsvormen kent, gebruiken veel westerse liefhebbers \"manga\" ook als meervoudsvorm. De Nederlandse Taalunie geeft als meervoud \"manga's\".\nManga's worden vaak verward met anime. Het verschil is dat een manga een strip is en een anime een tekenfilm. In Japan worden ze echter allebei een 'manga' genoemd. Om het onderscheid te maken, worden anime weleens 'manga-anime' genoemd.\nEen striptekenaar van manga's wordt mangaka genoemd. Deze striptekenaars hebben in Japan een vergelijkbare status als een beroemd popidool in het Westen.\nDe term \"manga\" is ontleend aan het in 1814 uitgegeven boek van de houtsnedekunstenaar Katsushika Hokusai: \"Hokusai Manga\". Het was een boek met een grote verscheidenheid aan schetsen van mensen, dieren, planten en landschappen. Kortom, een variatie aan beelden uit het dagelijks leven in het Japan van de negentiende eeuw. Manga betekent \"onbeheerste of willekeurige kwaststreken\" en verwijst naar de losse, vloeiende tekenstijl die Hokusais werk tot inspiratiebron voor impressionisten maakte. Een andere voorloper is \"Deh\u014ddai mucharon\" uit 1822, waarvoor de bekende Ukiyo-e kunstenaar Ando Hiroshige de afbeeldingen maakte.\nGeschiedenis.\nDe grote grondlegger van de manga is Osamu Tezuka, die na 1946 als eerste honderden manga's en anime maakte en het genre met titels als 'Astroboy' (Tetsuwan Atomu) sterk populariseerde. Be\u00efnvloed door tekenaars uit de Disney-stal en de soepele, 'grote-kinderogenstijl' van Amerikaanse tekenfilms als Betty Boop kregen zijn personages vaak ook deze fysieke kinderhoofd-trekken mee. De invloed van Tezuka is erg groot, hoewel zijn Astroboy inmiddels alsnog vrij westers aandoet. De manga heeft zich namelijk als zelfstandige stijl sterk uitgebreid. Maar de belangrijkste prijs die voor manga's te behalen valt, heet nog altijd de Tezuka-prijs.\nHet feit dat de hedendaagse manga naast Amerikaanse strips ook teruggaat op inheemse Japanse tradities verklaart waarom manga's van rechts naar links worden gelezen. Hoewel moderne Japanse tekst altijd rechtslopend is, las men traditioneel altijd van boven naar beneden, in kolommen die van rechts naar links geordend werden. Ook bij de negentiende-eeuwse mangaprenten was dat het geval.\nEr zijn zeer veel manga-titels en de markt is enorm groot. Daardoor kan elke reeks sterk op een doelpubliek worden gericht. In manga's voor de jongsten wordt gewerkt met grote ogen, omdat grote ogen erg expressief zijn. Hoe ouder de doelgroep van de manga is, hoe normaler de ogen worden. In reeksen zoals \"Death Note\" zijn de ogen dan ook veel kleiner.\nPersonages.\nShojo en Josei.\nMangapersonages uit shojo- of joseimanga zijn vaak meisjes of jongens met onrealistisch lange benen en met onrealistisch grote hoofden en ogen.\nZoals hierboven al vermeld worden de ogen en hoofden kleiner naarmate de doelgroep ouder wordt, alhoewel de ogen bijna nooit hun realistische grootte zullen bereiken. De benen daarentegen blijven w\u00e9l even lang.\nMeisjes zijn vaak snoezig: te grote kleren, strikjes en onschuldige gezichtsuitdrukking; ook kunnen ze diva-achtig zijn. Diep uitgesneden decollet\u00e9, overdreven opgemaakte ogen en naaldhakken. Mangapersonages kunnen ook half kat of half hond zijn; je kunt het zo gek niet bedenken of het bestaat.\nJongens kunnen schattige jonge broertjes zijn met grote blauwe ogen, maar ook populaire scholieren die verliefd zijn op de hoofdpersoon of oude mannetjes die in het bejaardentehuis hun goudvissen tellen.\nChibi.\nBij extreme emoties kunnen mangapersonages vervormen naar chibi's. Chibi's zijn poppetjes die over het algemeen een stuk kleiner worden uitgebeeld dan het originele mangapersonage. Bij een chibi-uitbeelding van een mangapersonage worden alle niet kenmerkende eigenschappen van het personage versimpeld en worden de kenmerkende eigenschappen versterkt. Een voorbeeld hiervan is dat de handen bolletjes worden en het hoofd twee keer zo groot als het lichaam wordt. Chibi's worden ook op andere plekken dan bij een extreme emotie gebruikt, zoals in de hoek om een 'footnote' op te leuken of als baby's. Een aan chibi verwante term is super deformed.\nHedendaagse manga.\nIn Japan heeft Tezuka zoveel invloed gehad dat de Japanse striptekenstijl zich op een karakteristieke manier onderscheidt van de westerse. Alhoewel in Japan het woord manga bijna equivalent is aan 'stripverhaal' (al was het maar omdat er bijna geen andere strips te koop zijn in Japan dan Japanse), is het zo dat in de rest van de wereld het woord manga echt exclusief voor de Japanse striptekenstijl wordt gebruikt.\nBinnen de Japanse cultuur hebben manga's een belangrijkere positie dan strips binnen de westerse cultuur. De manga wordt gerespecteerd als een kunstvorm of zelfs een vorm van populaire literatuur. Hij wordt dus niet, zoals in het Westen, voornamelijk voor kinderen geschreven. Het aanbod is enorm groot; rond de eeuwwisseling boden boekwinkels in grotere steden als Tokio of Osaka normaliter hele wanden vol nieuwe of tweedehandse manga-pockets te koop aan.\nMede door (voornamelijk kinder)series op televisie en verspreiding via het internet werd de Japanse strip na 2000 geleidelijk ook in het Westen populairder. Opvallend is daarbij dat de meeste manga's die in Europa uitgebracht worden conceptueel en stilistisch verhoudingsgewijs sterk homogeen uitvallen: de stijl en de onderwerpen verschillen onderling vaak slechts in details. Een succesvolle titel krijgt dan ook vaak tientallen 'gekloonde' navolgers binnen hetzelfde subgenre.\nManga's en anime die echt bedoeld zijn om dieper te gaan en filosofische thema's aan te snijden, die voor oudere jeugd en/of volwassenen bedoeld zijn of die een wat moeilijker thema hebben, zijn in Europa nauwelijks op televisie te zien. Vele oorzaken zijn hiervoor genoemd, maar de twee belangrijkste zijn:\nJapan heeft meer vrouwelijke striptekenaars dan Europa of Amerika.\nMassale manga's.\nAardig wat manga's worden in zogenaamde \"manga-anthologie\u00ebn\" gepubliceerd waarin verschillende vervolgverhalen staan. Deze tijdschriften zijn vergelijkbaar met de \"Eppo's\" en \"Tina's\" maar hebben het formaat van een telefoonboek. Ze komen gewoonlijk wekelijks uit, maar er bestaan ook maandelijkse en tweemaandelijkse uitgaven. De kwaliteit van het papier is vergelijkbaar met dat van kranten en de strips zijn gewoonlijk in zwart-wit gedrukt, op (soms) een enkel paar pagina's na. Deze mangatijdschriften zijn vrij goedkoop, hebben grote circulatiegebieden en hebben verschillende doelgroepen, zoals jonge meisjes (sh\u014djo), jongens (sh\u014dnen), huisvrouwen en volwassen mannen. Manga's bestrijken derhalve een rijk spectrum aan onderwerpen en worden ook vaak gebruikt als educatief gereedschap, ook voor volwassenen. De meeste van deze tijdschriften eindigen als recyclemateriaal.\nBijna al deze manga's worden later uitgebracht in pocketvorm of 'tankoubon', waarvan de papier- en drukkwaliteit veel hoger is. Deze wordt vooral gekocht door verzamelaars en bewonderaars van de mangaka, of mensen die de serie niet vanaf het begin gevolgd hebben en later toch ge\u00efnteresseerd zijn geraakt.\nHet bekendste mangatijdschrift is de \"Sh\u014dnen Jump\", die gewoonlijk gevuld is met gemakkelijk vermakende manga's voor jonge jongens. Dit blad verschijnt elke week in Japan, maar ook brengt VIZ! Media in Amerika en Canada maandelijks een zeer grote \"Sh\u014dnen Jump\" uit.\nDe vrouwelijke tegenhanger van \"Sh\u014dnen Jump\" in de Verenigde Staten is \"Sh\u014djo Beat\".\nDe kinderlijke tegenhanger van \"Sh\u014dnen Jump\" is \"CoroCoro Comic's\" en eerder ook Studio BonBon waarin de laatste uitgave uit 2007 is.\nCategorie\u00ebn.\nEen aantal categorie\u00ebn binnen manga's zijn: sh\u014dnen, sh\u014djo, seinen, josei, sh\u014dnen-ai, sh\u014djo-ai, yaoi, yuri en kodomo.\nEen relatief groot gedeelte, vergeleken met westerse strips, is porno. Vaak zijn deze 'gewoon' in de winkels en sommige buurtwinkels of 'konbini' verkrijgbaar; Japanners nemen er nauwelijks aanstoot aan en zien het meer als fantasie. Dit type manga wordt in Europa \"hentai\" genoemd, hetgeen \"pervers\" betekent (in het Japans heten deze manga's \u30a8\u30ed\u6f2b\u753b, \"ero-manga\").\nTaalgebruik.\nManga's, soms zelfs manga's voor volwassenen, blijken vaak furigana te hebben. Dit zijn fonetische hiragana-karakters die boven of naast de complexere karakters (kanji) staan om de uitspraak aan te duiden. Het voornaamste doel van furigana in manga's is om jongere kinderen, die nog steeds leren hoe ze complexe Japanse karakters moeten lezen, te helpen.\nVaak worden in vertaalde versies sommige Japanse termen behouden, zoals \"zanpakutou\" in de serie \"Bleach\". Onderaan die bladzijde wordt dan vaak uitleg gegeven."}
{"id": "10117", "revid": "75723", "url": "https://nl.wikipedia.org/wiki?curid=10117", "title": "Rood (kleur)", "text": "Rood is in het additieve kleursysteem een primaire kleur. In het subtractieve kleursysteem is het een secundaire kleur. Het is de complementaire kleur van cyaan. Het is de tint met de krachtigste symboliek.\nRood licht bevindt zich aan het eind van het lichtspectrum dat nog door het menselijk oog kan worden gezien. De golflengte van rood licht bedraagt ongeveer 700 nanometer. Kleuren met nog lagere frequenties kunnen niet door mensen, maar wel door sommige dieren gezien worden, daaronder vallen vooral insecten. Deze kleuren worden infrarood genoemd.\nKleurnuances.\nRood in variabele mate van verzadiging (horizontaal) en intensiteit (verticaal):\nGebruik en gevoelswaarde.\nNegatief en positief.\nRood is een kleur die snel de aandacht trekt en in het westen gezien wordt als zowel een teken van \"gevaar\" als van \"liefde\".\nZo is een rode lijst dan ook een opsomming van mensen, dieren, ... waar gevaar aan verbonden is. Daarom wordt rood veel gebruikt als signaalkleur in verkeerslichten en seinen. Een buiten de politiek gehanteerde rode vlag duidt op gevaar, en de term staat in de zakenwereld (en daarbuiten) symbolisch voor elementen van risico of gevaar. Deze betekenis komt wellicht ook doordat bloed een rode kleur heeft; (de kleur van) bloed wordt door mens en dier instinctief verbonden met gevaar. Symbolische betekenissen van rood hangen hiermee samen, het is de kleur van de woede. Rood wordt ook geassocieerd met de oorlogsgod Mars, vandaar ook waarschijnlijk dat de rode planeet Mars juist aan deze god is gewijd. Bloed, maar ook vuur kan hieraan ten grondslag liggen. Niet voor niets is rood ook de kleur van brandweer en brandpreventie.\nIn de associatie met het bloed en het hart zit meteen de positieve keerzijde, namelijk die met liefde en verbondenheid.\nHet rode hart is daarvan het beeldmerk. Rood is in het westen ook de kleur van seksualiteit en prostitutie. Een prostitutiegebied wordt aangeduid met \"rosse buurt\" of \"red-light district\", waarmee wordt bedoeld dat hier een rode gloed van lichten aanwezig is.\nIn het oosten heerst over de kleur rood vooral een zeer positieve connotatie. Zo staat het in China voor onder andere feestelijkheid, hartstocht, welvaart, geluk, liefde, populariteit en macht. De kwaliteit van een Chinees restaurant wordt aangeduid met het aantal rode lampionnen. Vrouwen trouwen traditioneel gekleed in rood (wit is er de kleur van de rouw, hoewel meer in meer in navolging van het westen ook in wit wordt getrouwd). Op deuren en wanden prijken in China vaak rode wandversieringen, en koppels slapen vaak onder een rode deken. In tegenstelling tot het westen is in China aan erotiek de kleur geel verbonden.\nOok in het westen is de kleur rood wel verbonden aan vreugde, weelde, adel en elite. Te denken valt aan het gebruik van de rode loper bij offici\u00eble aangelegenheden, herdenkingen en feesten.\nPolitiek.\nIn de politiek, waarschijnlijk al vanaf de Franse Revolutie wordt rood gebruikt als kleur van de revolutionaire, linkse en in het algemeen radicale groepen. In Rusland werd tijdens de burgeroorlog bijvoorbeeld gevochten tussen \"de roden\" en \"de witten\". Op grond hiervan heette Rusland tijdens de Koude Oorlog ook wel het \"rode gevaar\". In Latijns-Amerika geldt rood in de traditie van de Franse Revolutie nog altijd als de kleur van het liberalisme. In China speelt de kleur rood al millennialang een zeer belangrijke rol, in zowel het Chinese keizerrijk als de mao\u00efstische Volksrepubliek China. Zie bijvoorbeeld het Rode Boekje. De vlaggen van communistische landen zijn vaak rood. China werd echter als het \"gele gevaar\" afgeschilderd, gezien de huidskleur en als onderscheid met \"rode gevaar\" vanuit de Sovjet-Unie.\nIn iets zwakkere vorm is rood de symbolische kleur van het socialisme in al zijn varianten, en daardoor ook van de sociaaldemocratische partijen als Vooruit en de PvdA, en van democratisch-socialistische als de SP:\nOpvallend is dat in de Verenigde Staten de kleur rood juist wordt gebruikt voor de conservatieve Republikeinse Partij. Hetzelfde geldt voor Paraguay, waar de conservatieve \"Colorados\" de kleur rood, en de wat vooruitstrevender \"Liberales\" de kleur blauw hanteren.\nFinanci\u00ebn.\nIn een boekhouding worden rode kleuren gebruikt voor negatieve getallen, ofwel schulden. Bij een negatief eigen vermogen of grote verliezen zegt men ook wel dat de onderneming \u2018diep in het rood duikt\u2019. Een onderneming die rode cijfers schrijft, maakt verlies, terwijl zwarte cijfers staan voor winst. Als iemand een schuld heeft aan zijn bank, wordt dit \u2018rood staan\u2019 genoemd.\nReligie.\nIn de katholieke kerk is rood de liturgische kleur van de misgewaden in de pinkstertijd, verwijzend naar de vurige tongen. Ook wordt de kleur gebruikt op feesten van martelaren en op Goede Vrijdag. De rode kleur geeft bovendien een waarde aan het ambt. Zo mogen (alleen) kardinalen het kardinaalrood (of scharlakenrood) dragen. Dit geeft hun bereidheid aan om hun eigen bloed te offeren voor de kerk.\nRood is ook de kleur van de liefde. Op Valentijnsdag zijn dan ook vele rode harten te koop.\nMoslims verven hun handen op bepaalde feesten rood met behulp van henna.\nBeeldende kunst.\nIn de schilderkunst wordt rood ook gebruikt als een aandachtstrekker. De kleur komt door het kleurperspectief in een schilderij naar voren ten opzichte van meer neutrale kleuren.\nVoor het gebruik van rood worden verschillende pigmenten gebruikt. Een aantal voorbeelden daarvan zijn:"}
{"id": "10122", "revid": "75723", "url": "https://nl.wikipedia.org/wiki?curid=10122", "title": "Donderdag", "text": "Donderdag is een van de zeven dagen van de week. Het is de dag die op woensdag volgt, de dag na donderdag is vrijdag. Als maandag als eerste dag van de week wordt gezien, is donderdag de middelste dag van de week en de vierde dag van de werkweek.\nEtymologie.\nDe naam donderdag is afgeleid van \"Donars dag\". Deze Germaanse naam komt overeen met de Latijnse benaming \"Dies Iovis\", de dag van Jupiter, genoemd naar de gelijknamige planeet. Deze planeet ontleende zijn naam aan de gelijknamige god Jupiter. De Germaanse god Donar werd geacht dezelfde god te zijn als Jupiter.\nSpeciale donderdagen.\nZie Speciale donderdagen"}
{"id": "10123", "revid": "67876955", "url": "https://nl.wikipedia.org/wiki?curid=10123", "title": "Vrijdag", "text": "Vrijdag is een van de zeven dagen van de week. Het is de dag die op donderdag volgt, de dag na vrijdag is zaterdag.\nNaamgeving.\nDe naam vrijdag is afgeleid van Oudnederlands \"friadag\", Proto-West-Germaans \"*Fr\u012bj\u0101dag\", dat is de dag van de Germaanse godin Frige oftewel Frigg. De verwante Oudengelse vorm was \"fr\u012b\u0121ed\u00e6\u0121.\" De naam van deze godin is afgeleid van het Proto-Germaanse\"*frijaz\" 'vrij, geliefd'.\nDe naam van de dag komt overeen met de Latijnse benaming \"Dies Veneris\", de dag van Venus, genoemd naar de gelijknamige planeet, op zijn beurt vernoemd naar de liefdesgodin Venus. Frigg was de godin van liefde, huwelijk en gezinsleven en werd - gezien deze naamgeving - kennelijk beschouwd als een evenbeeld van Venus.\nFrigg wordt vaak verward met de Noordse liefdesgodin Freya, die waarvan de verering vermoedelijk pas in de Vikingtijd opkwam. Deze Freya was de tweelingzus van de vruchtbaarheidsgod Freyr. Haar naam verwijst naar het Oudnoorse \"*frauj\u014dn\" (heerseres). Het woord vrijdag kan hier niet van zijn afgeleid.\nBetekenis.\nVrijdag is de dag voor het weekend in veel gebieden met een vijfdaagse werkweek.\nSpeciale vrijdagen.\nZie Speciale vrijdagen"}
{"id": "10124", "revid": "231402", "url": "https://nl.wikipedia.org/wiki?curid=10124", "title": "1009", "text": "Het jaar 1009 is het 9e jaar in de 11e eeuw volgens de christelijke jaartelling."}
{"id": "10125", "revid": "67376210", "url": "https://nl.wikipedia.org/wiki?curid=10125", "title": "Curare", "text": "Curare is een verzamelnaam voor verschillende vergiften die door sommige Zuid-Amerikaanse indianenstammen worden bereid uit onder andere een bepaalde liaan (\"Chondondendron tomentosum\") en andere planten, waaronder \"Strychnos toxifera\", \"S. guianensis\" en \"Sciadotenia toxifera\" om te worden gebruikt op de punten van (blaas)pijltjes. De bereiding van het gif door indianen verloopt via complexe rituelen, soms met een groot aantal bestanddelen waarvan sommige wel en andere geen nuttige bijdrage aan de giftigheid leveren.\nHet gif bevat bestanddelen (waaronder D-tubocurarine) die de prikkeloverdracht van de zenuw aan de skeletspier onderbreken. Deze bestanddelen binden zich aan de receptor van de neurotransmitter acetylcholine zonder dat ze de receptor activeren. Daardoor krijgt de spier geen prikkels meer, waardoor de spier zich niet meer kan samentrekken maar juist ontspant. Men spreekt dan van een spierverslapping. Omdat de genoemde acetylcholinereceptoren ook nicotine kunnen binden (waarbij de receptoren juist wel geactiveerd worden), heten de receptoren waar curare zich aan bindt de nicotine-acetylcholinereceptoren. Het zijn ionkanalen.\nMinimale hoeveelheden van het gif zijn voldoende om een geraakt dier te doden. Het werkingsmechanisme hierachter is dat niet alleen de skeletspieren verslapt raken, maar ook de ademhalingsspieren. Daardoor sterft het geschoten dier de verstikkingsdood. Op de punt van een blaaspijppijltje is genoeg plaats voor een dosis die \u00f3f dodelijk is, \u00f3f het dier zodanig belemmert dat het niet meer kan vluchten, vliegen of klimmen en op de grond valt. \nCurare is alleen schadelijk als het in de bloedbaan komt. Geschoten dieren kunnen zonder gevaar gegeten worden omdat de opnamesnelheid van curare vanuit de darm in het bloed trager verloopt dan de uitscheiding van curare uit het bloed. \nCurare en synthetische analoga daarvan (zoals rocuroniumbromide of cis-atracuriumbesylaat) worden in de anesthesiologie gebruikt om pati\u00ebnten tijdens operaties of bij beademing te verslappen.\nIemand die deze stoffen krijgt toegediend moet uiteraard altijd beademd worden omdat hij niet zelf meer kan ademen. Pancuroniumbromide wordt in de VS bij de doodstraf door middel van injectie gebruikt zonder beademing.\nIn Nederland wordt curare gebruikt als spierverslapper bij euthanasie.\nEtymologie.\nHet woord is afkomstig van het indiaanse woord voor het vergif. Er is een groot aantal namen: curare, kurari, wourali, urari, wooraria, wurali. De naam tubocurarine komt van het product curare dat werd bewaard in holle buizen van plantenstengels als verpakkingsmateriaal (tube = buis). Behalve tubocurarine bestaat er ook potjescurare en fleskalebassencurare. Deze laatsten zijn voornamelijk geliefd bij Weejokeind-indianen."}
{"id": "10127", "revid": "257697", "url": "https://nl.wikipedia.org/wiki?curid=10127", "title": "Moldavi\u00eb (land)", "text": "De Republiek Moldavi\u00eb (Roemeens: \"Republica Moldova\") is een republiek in Oost-Europa, grotendeels gelegen tussen de rivieren Proet en Dnjestr (\"Nistru\"). Het land wordt in het westen begrensd door Roemeni\u00eb en in het noorden, oosten en zuiden door Oekra\u00efne. De hoofdstad is Chisinau (Roemeens: \"Chi\u0219in\u0103u\"; Russisch: \u041a\u0438\u0448\u0438\u043d\u0451\u0432, \"Kisjinjov\"). Moldavi\u00eb behoorde tot 1991 tot de Sovjet-Unie. \nPer hoofd van de bevolking heeft Moldavi\u00eb het laagste inkomen van heel Europa en daarnaast heeft het de laagste 'Human Development Index' op het continent. Moldavi\u00eb is ook het minst bezochte land in Europa door toeristen met slechts 174.000 jaarlijks geregistreerde bezoekers uit het buitenland (2019).\nMoldavi\u00eb is een parlementaire republiek met een president als staatshoofd en een premier als hoofd van de regering. Het is een lidstaat van de Verenigde Naties, de Raad van Europa, de Wereldhandelsorganisatie (WTO), de Organisatie voor Veiligheid en Samenwerking in Europa (OVSE), de GUAM-organisatie voor democratie en economische ontwikkeling, het Gemenebest van Onafhankelijke Staten (CIS) en de Organisatie voor Economische Samenwerking in het Zwarte Zeegebied (BSEC).\nLigging.\nHet grondgebied van het land komt geheel overeen met dat van de voormalige Sovjetrepubliek Moldavi\u00eb. Gedeeltelijk komt het huidige Moldavi\u00eb overeen met dat van het historische Bessarabi\u00eb, dat tot de Tweede Wereldoorlog Roemeens was. Alleen de zuidelijkste (de Boedzjak) en noordelijkste delen van Bessarabi\u00eb behoren tot Oekra\u00efne.\nTransnistri\u00eb, het gebied ten oosten van de rivier de Dnjestr, behoorde nooit tot Bessarabi\u00eb, maar wel tot de Sovjetrepubliek Moldavi\u00eb. Transnistri\u00eb heeft zich in 1991 eenzijdig onafhankelijk verklaard van het nieuwe onafhankelijke Moldavi\u00eb. Het door vooral Russen en Oekra\u00efners bewoonde de facto onafhankelijke landje wordt door geen enkele staat erkend en wordt in internationaal verband de jure als onderdeel van Moldavi\u00eb gezien. Tiraspol is de hoofdstad van Transnistri\u00eb.\nOok Gagaoezi\u00eb heeft zich destijds onafhankelijk verklaard, maar in tegenstelling tot Transnistri\u00eb ontving dit wel de status van autonome regio. De hoofdstad van Gagaoezi\u00eb is Comrat.\nGeschiedenis.\nDe naam van de tegenwoordige Republiek Moldavi\u00eb verwijst naar het historische vorstendom dat vanaf de 4e eeuw bestond. Dit vorstendom was gelegen tussen de Karpaten en de Dnjestr en besloeg daarmee een groter gebied dan het huidige land. Moldavi\u00eb werd door het Ottomaanse Rijk veroverd. In 1812 werd de vazalstaat Moldavi\u00eb afgestaan aan het Russische Rijk en kreeg de naam Bessarabi\u00eb. Sinds die tijd begonnen Russen het gebied te bevolken.\nTijdens de Russische Revolutie in 1917 werd Bessarabi\u00eb kort een autonome staat binnen het Russische Rijk, bekend als de Moldavische Democratische Republiek. In februari 1918 verklaarde de Moldavische Democratische Republiek zich onafhankelijk en werd later dat jaar ge\u00efntegreerd in Roemeni\u00eb. Het besluit werd betwist door Sovjet-Rusland, dat in 1924 binnen de Oekra\u00efense SSR een Moldavische autonome republiek (MASSR) instelde op gedeeltelijk door Moldavi\u00eb bewoonde gebieden ten oosten van Bessarabi\u00eb. \nIn 1940 werd Roemeni\u00eb als gevolg van het Molotov-Ribbentroppact gedwongen om Bessarabi\u00eb af te staan aan de Sovjet-Unie, wat leidde tot de oprichting van de Moldavische Socialistische Sovjetrepubliek (Moldavische SSR).\nIn de Tweede Wereldoorlog veroverden de Russen het gebied weer. De Bessarabi\u00ebrs (\"basarabeni\" in het Roemeens, bewoners van het gebied) werden gedeporteerd naar Siberi\u00eb en andere verre delen van Rusland, terwijl de Russen (en Oekra\u00efners) het gebied nog meer begonnen te bevolken en alle hoge functies innamen. Het communisme werd ingevoerd, en Moldavi\u00eb werd de Moldavische Sovjetrepubliek. Boedzjak (het zuiden) en Boekovina (het noorden) werd bij de Oekra\u00efense SSR ingedeeld. \nOp 27 augustus 1991 verklaarde de Sovjetrepubliek Moldavi\u00eb zich onafhankelijk, alhoewel Boedzjak en Boekovina Oekra\u00efens bleven. Een paar jaar later raakte het land verwikkeld in een burgeroorlog, tussen Transnistri\u00eb en de staat.\nGeografie.\nHet grootste deel van Moldavi\u00eb ligt tussen de rivieren de Proet in het westen en Dnjestr in het oosten.\nDe westelijke grens (met Roemeni\u00eb) wordt over de hele lengte gevormd door de rivier de Proet, een zijrivier van de Donau. In het uiterste zuidwesten, vanaf de samenvloeiing van de Proet en de Donau grenst Moldavi\u00eb voor 480 meter aan de Donau. In het oosten van Moldavi\u00eb is de Dnjestr de belangrijkste rivier, die eveneens van noord naar zuid stroomt. Deze rivier vormt er de grens met Oekra\u00efne en de separatistische regio Transnistri\u00eb. In het uiterste zuidoosten grenst het net niet aan de Zwarte Zee.\nHet noorden van Moldavi\u00eb is heuvelachtig. Het hoogste punt van het land, de Dealul B\u0103l\u0103ne\u0219ti, ligt 430 m boven de zeespiegel.\nKlimaat.\nMoldavi\u00eb heeft een gematigd landklimaat, met neerslag gedurende het hele jaar. In de maanden september en oktober wordt het frisser en neemt de kans op regen toe, maar het aantal zonnige dagen is nog behoorlijk groot. November en december hebben veel mist en regen. De winters duren van circa half december tot in april en zijn door de oostenwinden in het oosten en het zuiden streng met veel sneeuwval. In de bergen komt de temperatuur circa 130 dagen per jaar niet boven het vriespunt uit. In de lange, warme zomerperiode stijgt de temperatuur tot boven 25\u00a0\u00b0C; in de winter daalt het kwik tot onder 0\u00a0\u00b0C. De gemiddelde julitemperatuur is 17\u00a0\u00b0C ; de gemiddelde januaritemperatuur varieert regionaal van -1\u00a0\u00b0C tot -6\u00a0\u00b0C.\nBestuurlijke indeling.\nMoldavi\u00eb bestaat sinds 2003 uit 37 administratief-territoriale eenheden (Roemeens: \"unitate administrativ-teritorial\u0103\"):\nDe districten en de grote stad Chisinau zijn verder onderverdeeld in:\nBinnen die steden en gemeenten kan sprake zijn ondergeschikte dorpen (Roemeens: \"Sate subordonate)\"\nDemografie.\nBevolkingsontwikkeling.\nIn 2017 telde Moldavi\u00eb ongeveer 3.356.800 inwoners. Daarvan woonden ruim 1.379.600 mensen in een stad en 1.977.200 mensen in dorpen op het platteland. Dat maakt Moldavi\u00eb een van de minst ge\u00fcrbaniseerde landen in Europa: slechts 41 procent van de bevolking woont in steden.\nDe bevolking van Moldavi\u00eb daalt sinds de val van het communisme in de jaren '90. De bevolking is met meer dan een miljoen afgenomen in de periode 1990-2017, wat neerkomt op een kwart van de totale bevolking. Emigratie van jongvolwassenen naar het buitenland is de voornaamste oorzaak voor de bevolkingsafname.\nSamenstelling.\nHet overgrote deel van de Moldavische bevolking is Roemeens, ook al beschouwen de meesten zichzelf als Moldavi\u00ebr. Dit heeft hoofdzakelijk politieke redenen. De Moldavische etniciteit kwam pas na de scheiding van de rest van de Sovjetunie in zwang. Sinds dat mogelijk is geworden, heeft een kwart van de Moldavi\u00ebrs een Roemeens paspoort gevraagd en gekregen.\nEr zijn ook Oekra\u00efners en Russen in het oosten. In het zuidwesten wonen de Gagaoezen, een christelijk Turks volk, en Bulgaren.\nHieronder de gecombineerde gegevens van de Moldavische en Transnistrische census (incl. Bender/Tighina) van 2004. De cijfers van Moldavi\u00ebrs en Roemenen zijn bij elkaar opgeteld. De keuze of iemand Moldavi\u00ebr of Roemeen aankruist heeft namelijk hoofdzakelijk een politieke reden.\nReligie.\nHet grootste deel van de bevolking is Roemeens-orthodox of Russisch-orthodox (98%). Daarnaast zijn er ook katholieken, baptisten en joden.\nCultuur.\nHelden.\nMoldavi\u00eb ligt tussen de Latijnse en Slavische culturen gesitueerd en heeft zodoende enkele nationale helden van de buurlanden overgenomen.\nStefanus III van Moldavi\u00eb.\nStefanus III van Moldavi\u00eb was een vijftiende-eeuwse legerleider. Hij slaagde er tijdens zijn regeerperiode in Moldavi\u00eb te behoeden voor buitenlandse overheersing en verwierf met name een grote reputatie als bestrijder van het Ottomaanse Rijk. Hij stichtte in Moldavi\u00eb een groot aantal kerken en kloosters. Hij wordt beschouwd als een van de grootste iconen uit de Moldavische geschiedenis. Een standbeeld ter ere van hem is te vinden in hartje Chisinau.\nDimitrie Cantemir.\nDe vorst Dimitrie Cantemir was een van de belangrijkste Moldavische figuren uit de 18e eeuw. Cantemir schreef in zijn \"Descriptio Moldaviae\" (Berlijn, 1714) de eerste geografische, etnografische en economische beschrijving van het land.\nMihai Eminescu.\nDe romanticus Mihai Eminescu (geboren als Mihail Eminovici) was waarschijnlijk de beroemdste en meest invloedrijke po\u00ebet in de Roemeense taal.\nAntiochus Kantemir.\nAntiochus Kantemir was dichter en diplomaat, en zoon van Dimitrie Cantemir.\nO-Zone.\nO-Zone was een Moldavische boyband. De groep bestond uit de drie vrienden Dan B\u0103lan, Radu Alexei S\u00e2rbu en Arsenie Todira\u0219 en werd in 1998 opgericht. Ze verhuisden in 2002 naar buurland Roemeni\u00eb, waar ze in datzelfde jaar hun eerste single uitbrachten met de titel Numai Tu. In 2003 scoorde O-Zone in Roemeni\u00eb een hit met Dragostea din tei van hun tweede album DiscOzone en een jaar later ook in andere Europese landen.\nOnderwijs.\nOnderwijs is verplicht vanaf de eerste dag van september nadat een kind zeven jaar is geworden.\nOnderwijs kan beginnen met peuteronderwijs op een peuterspeelzaal. Dan volgt primair onderwijs, ofwel basisonderwijs. Vervolgens is daar het secundair en tot slot is beroepsonderwijs of hoger onderwijs mogelijk.\nPolitiek.\nStaatsinrichting.\nMoldavi\u00eb is een republiek met een parlementair stelsel. De uitvoerende macht is in handen van de president die door het parlement wordt gekozen voor een termijn van vier jaar (herkiesbaar). De wetgevende macht is in handen van het eenkamerparlement, dat om die vier jaar door middel van algemeen kiesrecht wordt gekozen. De kiesleeftijd is 18 jaar. De premier staat aan het hoofd van het kabinet.\nPolitieke partijen.\nDe volgende drie politieke partijen zijn sinds de verkiezingen van 2021 vertegenwoordigd in het Moldavische parlement:\nEuropese toenadering.\nIn 2001 kwam Vladimir Voronin van de pro-Russische Moldavische Communistische Partij aan de macht. Toen buurland Roemeni\u00eb zich in 2007 bij de Europese Unie aansloot, werd de Roemeense ambassades in Moldavi\u00eb overspoeld; 800.000 Moldavi\u00ebrs vroegen het Roemeense staatsburgerschap aan.\nNa de verkiezingen van juli 2009 kwam een coalitie van prowesterse partijen aan de macht, die Moldavi\u00eb dichter bij de Europese Unie wilde brengen.\nDe coalitie bleek niet in staat de vereiste meerderheid voor verkiezing van een president te krijgen. Een referendum met de vraag de presidentsverkiezing via directe verkiezingen te laten plaatsvinden mislukte. Daarop ontbond het constitutioneel hof het parlement. De daaropvolgende verkiezingen in november 2010 leidden tot tweede termijn voor de pro Europese coalitie als regeringspartij.\nDe coalitie was in 2011 niet erg effectief bij implementatie van aangenomen wetten op het gebied van juridische organisatie, antidiscriminatie en decentralisatie. Corruptie bleef op hetzelfde hoge niveau als gevolg van diverse grote schandalen rond financi\u00eble instituten en schimmige juridische benoemingen waar politieke partijen bij betrokken waren. Er werd een begin gemaakt met onderhandelingen met de Europese Unie betreffende visumvrij reizen voor Moldavi\u00ebrs binnen de Unie.\nIn 2012 kon uiteindelijk een nieuwe president worden gekozen nadat leden van de communistische partij hun stemmen hadden toegezegd. Gedurende 2011 en 2012 kon meer aandacht worden gelegd op afstemming met de EU. Visa onderhandelingen kwamen in een volgende fase en onderhandelingen over een nieuw handelsakkoord (DCFTA) met de EU werden gestart. Politieke invloed op lokaal bestuur en het juridisch systeem bleef echter hoog. De media konden hierover relatief vrij bericht doen.\nIn 2013 verslechterde de verhouding met Moskou als gevolg van het tekenen van het handelsverdrag met de EU en de visumvrije toegang tot de EU. Een handelsembargo, extra invoerbelastingen en tegenhouden van internationale onderhandelingen over de positie van Transnistri\u00eb waren het gevolg. Een zeer grote bankfraude met een schade van 1 miljard dollar ofwel 1/8 van het Bruto nationaal product kwam aan het licht.\nDeze en andere problemen, zoals een fraude bij het nationale vliegveld, maakten duidelijk dat de anticorruptie maatregelen al dan niet met opzet weinig effect sorteerden.\nMoldavi\u00eb heeft op 3 maart 2022, mede dankzij de agressie van Rusland in 2022, lidmaatschap van de Europese Unie aangevraagd. Op 23 juni 2022 heeft het Europees Parlement en Europese Raad kandidaat-lidmaatschap geaccepteerd.\nRussische toenadering.\nSpanningen in de coalitie met name tussen de oligarchen Vlad Filat van de liberaal democratische PLDM en Vladimir Plahotniuc van de democratische partij PDM leidden gedurende 2014 tot verdere stagnatie in noodzakelijke hervormingen. Partijpolitieke en persoonlijke belangen begonnen een steeds grotere rol te spelen.\nEen corruptieschandaal zorgde ervoor dat het kabinet van Valeriu Strele\u021b in 2016 ten val kwam. Drie maanden daarna volgde Pavel Filip van de democratische partij PDM hem op. Als gevolg van hevige protesten van onder andere het burgerplatform \"waardigheid en waarheid\" kon de onpopulaire voorzitter van de PDM, Plahotniuc, zelf geen premier worden. Om met name financi\u00eble support van het westen veilig te stellen moesten de hervormingen vervolgens snel worden opgepakt. De politieke wil tot uitvoering verhinderde echter implementatie van deze hervormingen. Als gevolg van een uitspraak van het Constitutioneel hof konden in 2016 voor het eerst sinds 2000 weer directe presidentsverkiezingen plaatsvinden in twee ronden. Na een harde campagne won de pro-Russische Igor Dodon met 52,11% van Maia Sandu van de politieke partijen PAS (partij voor actie en solidariteit) en PPDA (platform waardigheid en waarheid). De uitslag weerspiegelde de afschuw van de bevolking over de miljardenfraude en het verloren vertrouwen in de politiek, met name de op het westen gerichte partijen.\nIn mei 2017 viel de coalitie van de regerende PDM en liberale partij PL uit elkaar. Hierna verstevigde de PDM haar greep op de regering door vrijwel alle ministersposten te bezetten. President Igor Dodon ging verder met toenadering tot Rusland. Wetswijzigingen ten behoeve van eigen politiek gewin vonden plaats. Onder andere door het aannemen van een wet ter vervanging van het kiessysteem van evenredige vertegenwoordiging door een gemixt systeem waarbij bestaande partijen werden bevoordeeld. Politisering van de media nam weer toe. Intimidatie op lokaal niveau van bestuurders die niet behoorden tot de PMD nam ook toe. Een Europese subsidie van 100 miljoen euro werd als gevolg hiervan opgeschort.\nBij de parlementsverkiezingen van 2019 eindigden de Socialistische partij PSRM, de alliantie ACUM (PAS - partij voor actie en solidariteit en PPDA - platform waardigheid en waarheid) en PDM op de eerste drie plaatsen met respectievelijk 18, 14 en 13 zetels. Na 3 maanden werd een regering bestaande uit een meerderheidsalliantie van pro-Europese ACUM en de Russisch geori\u00ebnteerde PSRM gevormd. Doel van deze vreemde alliantie was om in ieder geval het oligarchisch bewind van Plahotniuc te doorbreken.\nConstitutionele crisis 2019.\nDirect na de be\u00ebdiging van het nieuwe kabinet ontstond een politieke impasse omdat de afspraken volgens het constitutioneel hof buiten de gestelde termijn van drie maanden zouden zijn gemaakt. De president weigerde echter het nieuwe kabinet te ontbinden. Dat was reden voor het grondwettelijk hof om de president te schorsen. De nieuwe interim president Filip Pavel riep direct nieuwe parlementsverkiezingen uit in september. Zeven dagen lang had Moldavi\u00eb twee regeringen en twee presidenten. Onder zware diplomatieke druk van zowel Europa, Rusland en de Verenigde Staten stapte de PDM regering op. Plahotniuc zelf vluchtte naar het buitenland. Kort daarna herriep het zelfs door de Europese Commissie van Veneti\u00eb zwaar bekritiseerde constitutionele hof haar beslissing om de nieuwe regering onwettig te verklaren. Vervolgens stapten eerst de voorzitter en daarna alle leden van het constitutionele hof op.\nNa vijf maanden viel deze regering al weer en werd deze vervangen door een regering die grotendeels bestond uit de Socialistische Partij.\nAngst voor Russische staatsgreep in 2023.\nOp 16 februari 2023 kondigde de Moldavische regering aan dat het serieus rekening houdt met een door Rusland ge\u00efnitieerde staatsgreep. Het zegt over sterke aanwijzingen te beschikken dat er een Russisch plan ligt om regeringsgebouwen te bestormen, bestuurders te gijzelen en een pro-Russisch bestuur aan te stellen. President Maia Sandu zei dat het dus niet om een invasie gaat zoals in Oekra\u00efne, wel op een indirecte aanval op de Moldavische democratie. \nHet Kremlin in Moskou liet weten de aantijging over een mogelijke staatsgreep ongegrond te verklaren. Zij voeren aan bezorgd te zijn over de positie van etnische Russen in Transnistri\u00eb en houden het voor mogelijk dat Roemeni\u00eb Moldavi\u00eb wil annexeren, waar geen enkele aanwijzing voor gegeven wordt.\nTop Europese Politieke Gemeenschap.\nOp 1 juni 2023 was Moldavi\u00eb gastheer van de Top van de Europese Politieke Gemeenschap (EPG), waar 47 Europese presidenten en premiers elkaar ontmoetten. De oorlog in Oekra\u00efne was het hoofdonderwerp, maar ook andere Europese veiligheidsvraagstukken kwamen aan de orde. De leiders kwamen samen in kasteel Mimi, 50 kilometer buiten de Moldavische hoofdstad Chisinau. De specifieke keuze voor Moldavi\u00eb was bedoeld als politiek signaal aan Rusland.\nTransnistri\u00eb.\nDe in Transnistri\u00eb (ook: Transdnjestri\u00eb) wonende Russen en Oekra\u00efners leven sinds het uiteenvallen van de Sovjet-Unie in december 1991 in onmin met het centrale gezag. In 1991 werd de Moldavische Republiek Transnistri\u00eb uitgeroepen die overigens niet wordt erkend door de internationale gemeenschap. De problemen tussen de Moldavi\u00ebrs en de Transnistri\u00ebrs liepen in 1992 uit op een burgeroorlog. De Transnistri\u00ebrs werden gesteund door het veertiende leger van het voormalige Sovjetleger dat gelegerd is in Transnistri\u00eb. Na bemiddeling van het GOS kwam het tot een vredesverdrag waarin werd bepaald dat, mocht Moldavi\u00eb zich aansluiten bij Roemeni\u00eb, de Transnistri\u00ebrs de onafhankelijkheid mogen uitroepen.\nEconomie.\nIn 2022 telde de beroepsbevolking 862.000 mensen, in datzelfde jaar was de werkloosheid 3,1%.\nIn 2019 leefde een kwart van de bevolking onder de armoedegrens van 2095 lei per maand, zo'n 10% van de bevolking leefde in extreme armoede, dat is met een maandinkomen van minder dan 1690 lei.\nIn 2020 was de buitenlandse handel geconcentreerd op de Europese Unie. Van de totale export ter waarde van 4,3 miljard euro, had 2,5 miljard euro, dat is bijna 60% van het totaal, de EU als bestemming. Naar de CIS ging zo'n 1 miljard euro. De import lag in dat jaar tweemaal zo hoog op 9,2 miljard euro. Hiervan kwam bijna de helft uit de EU-landen en een kwart uit de CIS landen. De afhankelijkheid van de landen is sinds 2000 wel afgenomen, dat jaar ging nog bijna 60% van de uitvoer naar de CIS en kwam een derde van de invoer hiervandaan. "}
{"id": "10128", "revid": "66437487", "url": "https://nl.wikipedia.org/wiki?curid=10128", "title": "Tiraspol", "text": "Tiraspol (Russisch: \u0422\u0438\u0440\u0430\u0301\u0441\u043f\u043e\u043b\u044c, Oekra\u00efens: \u0422\u0438\u0440\u0430\u0441\u043f\u043e\u043b\u044c) is een stad in Moldavi\u00eb op de oostoever van de Nistru of Dnjestr. De stad ontleent haar naam aan deze rivier, die in de oudheid Tiras heette. Het is met bijna 134.000 inwoners (2015) de tweede grootste stad van het land.\nGeschiedenis.\nDe stad werd gesticht in 1792 als Russische fortificatie. Vanaf de Oktoberrevolutie behoorde de stad tot de Oekra\u00efense SSR en vanaf 1929 was het de hoofdstad van de Moldavische ASSR die in 1924 binnen deze deelstaat was gesticht. Tiraspol werd in 1940 met de rest van de Moldavische ASSR bij de sovjetrepubliek Moldavi\u00eb gevoegd, die voor het overgrote deel bestond uit van Roemeni\u00eb afgedwongen grondgebied. Toen Moldavi\u00eb zich in 1991 onafhankelijk verklaarde, werd Tiraspol de hoofdstad van de eenzijdig uitgeroepen republiek Transnistri\u00eb, die op gespannen voet staat met de rest van Moldavi\u00eb.\nOp dat moment waren de inwoners van Tiraspol voor 38% Russen, voor 32% Oekra\u00efners en voor 18% Moldavi\u00ebrs (dat wil zeggen sprekers van het Moldavisch). Sindsdien is het inwonertal met zo'n 50.000 teruggelopen door emigratie, vooral van Moldavi\u00ebrs en Joden.\nSport.\nHet belangrijkste sportcomplex van Tiraspol is eigendom van het bedrijf Sheriff. In het Sheriffstadion spelen de voetbalclubs FC Sheriff Tiraspol en FC Tiraspol hun wedstrijden. Ondanks de ligging van Tiraspol in Transnistri\u00eb spelen deze clubs in de Moldavische competitie. FC Sheriff Tiraspol is zelfs de recordkampioen van Moldavi\u00eb en het nationale Moldavisch voetbalelftal heeft interlands gespeeld in het Sheriffstadion."}
{"id": "10129", "revid": "68118687", "url": "https://nl.wikipedia.org/wiki?curid=10129", "title": "Transnistri\u00eb", "text": "Transnistri\u00eb is een langgerekt gebied in Zuidoost-Europa langs de oostelijke oever van de Nistru of Dnjestr. Sinds 1990 ligt hier de Pridnestrovische Moldavische Republiek. Het is een \"de facto\" onafhankelijk dwergstaatje, dat slechts erkend wordt door enkele andere beperkt erkende landen. Internationaal geldt het als onderdeel van Moldavi\u00eb. Aan de oostkant grenst Transnistri\u00eb aan Oekra\u00efne.\nTijdens de Tweede Wereldoorlog werd met Transnistri\u00eb een breder gebied tussen de rivieren de Dnjestr en Boeg bedoeld - Gouvernement Transnistri\u00eb. Dit gebied werd in 1941 door Roemeni\u00eb veroverd, waarna het gebied zijn naam kreeg: \"Transnistri\u00eb\" of \"Aan de andere kant van de Nistru\".\nMoldavi\u00eb beschouwt Transnistri\u00eb als een bestuurlijke eenheid (\"unitate administrativ-teritorial\u0103\").\nNaam.\nIn het Nederlands staat het gebied bekend als Transnistri\u00eb. Minder bekende namen zijn \"Pridnestrovi\u00eb\", \"Transdnestri\u00eb\" en \"Transdnjestri\u00eb\". In het Roemeens, zowel als in het Moldavisch de offici\u00eble taal van Moldavi\u00eb, heet het gebied \"Republica Moldoveneasc\u0103 Nistrean\u0103\" (in cyrillisch schrift \u0420\u0435\u043f\u0443\u0431\u043b\u0438\u043a\u0430 \u041c\u043e\u043b\u0434\u043e\u0432\u0435\u043d\u044f\u0441\u043a\u044d \u041d\u0438\u0441\u0442\u0440\u044f\u043d\u044d), oftewel \"Moldavisch-Nistriaanse Republiek\". In het Russisch heet Transnistri\u00eb \"\u041f\u0440\u0438\u0434\u043d\u0435\u0441\u0442\u0440\u043e\u0432\u0441\u043a\u0430\u044f \u041c\u043e\u043b\u0434\u0430\u0432\u0441\u043a\u0430\u044f \u0420\u0435\u0441\u043f\u0443\u0431\u043b\u0438\u043a\u0430\", \"Pridnestrovskaja Moldavskaja Respoeblika\" en in het Oekra\u00efens: \u041f\u0440\u0438\u0434\u043d\u0456\u0441\u0442\u0440\u043e\u0432\u0441\u044c\u043a\u0430 \u041c\u043e\u043b\u0434\u0430\u0432\u0441\u044c\u043a\u0430 \u0420\u0435\u0441\u043f\u0443\u0431\u043b\u0456\u043a\u0430\", \"Pridnistrovska Moldavska Respoeblika\". Vaak wordt het in het Russisch verkort tot \"Pridnestrovje\".\nOnafhankelijkheid en leiding.\nHet gebied, gelegen tussen de oostgrens van de republiek Moldavi\u00eb en de westgrens van Oekra\u00efne, verklaarde zich in 1990 eenzijdig onafhankelijk met Tiraspol als hoofdstad. De republiek staat sinds 2016 onder leiding van president Vadim Krasnoselski. Hij is de opvolger van Jevgeni Sjevtsjoek.\nOp 18 september 2006 werd een referendum gehouden onder de bevolking over onafhankelijkheid en een plan om zich op termijn bij Rusland aan te sluiten. Volgens de kiescommissie stemde 97,1% hiervoor. Het referendum werd als illegaal beschouwd door westerse landen en Moldavi\u00eb. Net als bij Zuid-Osseti\u00eb en Abchazi\u00eb wordt door de regering van Transnistri\u00eb als legitimatie vaak verwezen naar de met westerse steun bereikte onafhankelijkheid van Montenegro en de eenzijdige onafhankelijkheid van Kosovo. Sommige analisten zien ook de mogelijkheid dat Transnistri\u00eb in de toekomst aansluiting zoekt bij de Unie van Rusland en Wit-Rusland, waarin ook Servi\u00eb en pro-Russische krachten in Moldavi\u00eb interesse getoond hebben. In 2014, na de Annexatie van de Krim door Rusland, speelde het streven naar aansluiting bij Rusland weer op.\nRussisch leger.\nHet gebied kan zijn \"de facto\" onafhankelijkheid handhaven dankzij de aanwezigheid van het Russische 14e Leger. De Russische aanwezigheid moet er ook voor zorgen dat Moldavi\u00eb zich niet opnieuw aansluit bij Roemeni\u00eb. Op een bijeenkomst in 1999 van de OVSE in Istanboel heeft Rusland beloofd om zijn troepen zo snel mogelijk terug te trekken uit dit gebied en uit Georgi\u00eb. Rusland laat na zijn troepen terug te trekken, omdat het met wantrouwen de aanwezigheid van Amerikaanse en NAVO-activiteiten volgt in voormalige Sovjetrepublieken en Roemeni\u00eb sinds 1999. Rusland zegde toe het leger uit het gebied terug te trekken, mits er eerst een oplossing voor het conflict komt. Gedacht werd aan een autonome status voor het gebied binnen Moldavi\u00eb. Op 31 mei 2006 verklaarde een Russische minister dat de troepen toch in Transnistri\u00eb zouden blijven.\nTransnistri\u00eb vs. Moldavi\u00eb.\nIn juli 2004 verklaarde een leider van de regering dat er in het najaar van dat jaar een referendum zou worden gehouden over aansluiting bij Rusland. In datzelfde jaar begonnen Slavische Transnistrische milities scholen te sluiten die les gaven in het moderne Roemeens met Latijns schrift. Een aantal hiertegen protesterende leraren en ouders werd gearresteerd. Hierop besloot de regering van Moldavi\u00eb het gebied te isoleren van de rest van het land door een blokkade. Transnistri\u00eb nam wraak door de stroomtoevoer naar Moldavi\u00eb af te sluiten om de economie van het land plat te leggen. De meeste energiecentrales van Moldavi\u00eb staan in Transnistri\u00eb. Moldavi\u00eb had daardoor soms last van stroomuitval. Door een contract te sluiten met Roemeni\u00eb in januari 2005 is echter de stroomtoevoer weer verzekerd.\nOnder meer de OVSE onder leiding van de Bulgaarse ex-president Petar Stojanov heeft initiatieven ontplooid om door onderhandelingen de crisis tussen de beide gebieden weer op te lossen.\nGeschiedenis.\nTransnistri\u00eb behoorde tot de Tweede Wereldoorlog bij de Moldavische ASSR binnen de Oekra\u00efense SSR. Stalin voegde een deel van dit gebied in 1940 bij het in dat jaar van Roemeni\u00eb afgedwongen Bessarabi\u00eb. Het was binnen de aldus ontstane Moldavische SSR het enige gebied dat nooit tot Roemeni\u00eb had behoord. Een jaar later, in 1941, werd het gebied Roemeens na annexaties van generaal Ion Antonescu als gouvernement Transnistri\u00eb. Het gebied tussen de Dnjestr en Boeg werd ingedeeld in 13 districten.\nTijdens de Roemeense bezetting van 1941-1944 werden tussen de 150.000 en 250.000 Oekra\u00efense en Roemeense joden naar Transnistri\u00eb gedeporteerd. De meerderheid werd ge\u00ebxecuteerd of stierf aan honger en ziekte in getto's en concentratiekampen van het gouvernement.\nAan het eind van de Tweede Wereldoorlog kwam Bessarabi\u00eb, samen met Transnistri\u00eb, bij de Sovjet-Unie. De Moldavische SSR werd weer gecre\u00eberd, en weer werd dat kleine deel aan de Dnjestr aan de SSR toegevoegd. De rest kwam in de Oekra\u00efense SSR te liggen. Bij het uiteenvallen van de Sovjet-Unie verklaarde Moldavi\u00eb zich op 2 september 1990 onafhankelijk. De Slavische inwoners van Transnistri\u00eb weigerden zich bij het Latijnse Moldavi\u00eb aan te sluiten. Igor Smirnov, een Russische mijnwerker uit Oblast Kamtsjatka, riep zijn eigen staatje uit: de 'Socialistische Sovjet-Republiek Transnistri\u00eb'. Moldavi\u00eb verklaarde de oorlog.\nIn Tiraspol \u2013 de hoofdstad van Transnistri\u00eb \u2013 was toen nog steeds een groot contingent van het oude Sovjetleger gelegerd, het 14e leger, dat Smirnov bijstond in zijn strijd tegen Moldavi\u00eb. In 1992 volgde een korte burgeroorlog, die werd gewonnen door Transnistri\u00eb. Het aan de Moldavische kant liggende Tighina werd door Transnistri\u00eb ingenomen en omgedoopt tot Bender. Sindsdien is het staatje zelfstandig, maar ge\u00efsoleerd. Rusland beschermt Transnistri\u00eb. Vanaf 2004 voeren de buurlanden Moldavi\u00eb en Oekra\u00efne een prowesterse koers, daarmee is het strategisch belang van Transnistri\u00eb voor Rusland toegenomen. Het staatje wordt gezien als voorpost in het Westen.\nPolitiek.\nTransnistri\u00eb hanteert een eenkamerstelsel voor de wetgevende macht. Het parlement is de Opperste Sovjet. Het parlement telt 43 leden, die elk gekozen worden om een van de 43 kiesdistricten te vertegenwoordigen. Bij de verkiezingen, in 2005, behaalde oppositiepartij \"Vernieuwing\" (Obnovleniye) een meerderheid van 23 zetels in het parlement, tegen 13 voor \"Republiek\" (Respoeblika), de partij van de toenmalige president Igor Smirnov. Sindsdien was de latere president Jevgeni Sjevtsjoek, de leider van \"Vernieuwing\", de parlementsvoorzitter.\nDe president van Transnistri\u00eb wordt iedere vijf jaar gekozen met een meerderheid van stemmen. In 2011 werd Jevgeni Vasiljevitsj Sjevtsjoek (Russisch: \u0415\u0432\u0433\u0435\u0301\u043d\u0438\u0439 \u0412\u0430\u0441\u0438\u0301\u043b\u044c\u0435\u0432\u0438\u0447 \u0428\u0435\u0432\u0447\u0443\u0301\u043a) president van Transnistri\u00eb. Zijn voorganger was Igor Smirnov, die sinds de onafhankelijkheid in 1990 vier opeenvolgende termijnen president was en ook in 2011 meedeed aan de verkiezingen, maar de eerste ronde toen niet overleefde. Smirnov had tot 2011 alle presidentsverkiezingen met overmacht gewonnen; in 2006 behaalde hij samen met vicepresident Aleksandr Korolev 81,4% van de stemmen. In 2011 werd de functie van vicepresident afgeschaft. In 2016 verloor Sjevtsjoek de verkiezingen van Vadim Nicolajevitsj Krasnoselski (Russisch: \u0412\u0430\u0434\u0438\u0301\u043c \u041d\u0438\u043a\u043e\u043b\u0430\u0301\u0435\u0432\u0438\u0447 \u041a\u0440\u0430\u0441\u043d\u043e\u0441\u0435\u0301\u043b\u044c\u0441\u043a\u0438\u0439). \nDe verkiezingen in Transnistri\u00eb worden over het algemeen niet bijgewoond door buitenlandse waarnemers, omdat het land internationaal niet erkend wordt; zo kan niet met zekerheid gezegd worden of de verkiezingen eerlijk verlopen of niet.\nEconomie.\nTransnistri\u00eb kent sinds de Tweede Wereldoorlog veel industrie, vooral zware industrie zoals staal. In 1990 \u2013 dus voor de onafhankelijkheidsverklaring \u2013 was het gebied dat nu Transnistri\u00eb heet verantwoordelijk voor 40% van het BNP van Moldavi\u00eb, terwijl er maar 17% van de bevolking woonde. Overigens kwam 90% van de Moldavische elektriciteit uit Transnistri\u00eb. In 2006 lagen de inkomsten per hoofd van de bevolking officieel op 1.076 dollar, daarmee is Transnistri\u00eb een van de armste regio's in Europa. Er is nog steeds industrie in Transnistri\u00eb, maar de meeste fabrieken zijn (sterk) verouderd. Belangrijk is de wapenfabriek in Tighina en de staalfabriek van \"Moldova Steel Works\" in R\u00eebni\u021ba, de grootste werkgever in de regio. Een andere belangrijke bron van inkomsten is de distilleerderij Kvint in Tiraspol.\nDe Transnistrische economie vertoont overigens nog veel communistische kenmerken, heel veel bedrijvigheid is in handen van monopolisten die vaak gelieerd zijn aan de regering. Zo kent Transnistri\u00eb een economisch conglomeraat genaamd Sheriff. Dit Sheriff wordt (volgens geruchten) geleid door de zoon van Igor Smirnov en lijkt op zo ongeveer alles in Transnistri\u00eb het monopolie te hebben. Er zijn Sheriffbenzinestations, Sheriffsupermarkten, waar Sheriffmelk, kaas en boter wordt verkocht, een Sheriff-voetbalclub en de enige telefoonaanbieder heet ook Sheriff.\nDat Transnistri\u00eb door geen enkel land wordt erkend, biedt de georganiseerde misdaad ook voordelen. Het land staat bekend om zijn grootschalige witwaspraktijken. Verschillende organisaties, waaronder de OVSE, schatten dat in 2005 minimaal zo'n 6 miljard euro aan crimineel geld werd witgewassen in Transnistri\u00eb. Een 'goede' partner in de criminaliteit was tot voor kort Oekra\u00efne. Maar sinds dit land een meer op het Westen gerichte politiek voert, is de handel met Transnistri\u00eb \u2013 officieel \u2013 afgenomen. Zo zijn er bijvoorbeeld strengere grenscontroles ingesteld.\nMensenrechten.\nTransnistri\u00eb wordt verdacht van de schending van mensenrechten. Politieke tegenstanders verdwijnen zonder proces of na een schijnproces jaren achter de tralies, beweert een deel van de oppositie. Verder is er volgens sommigen geen sprake van vrijheid van meningsuiting, godsdienst- of politieke vrijheid. In Transnistri\u00eb is wel sprake van enig verzet van jongeren, deze groepering heet \"World Window\" en voert acties vooral via internet omdat andere middelen (zoals protesten) niet mogelijk zouden zijn.\nReizen naar Transnistri\u00eb.\nTransnistri\u00eb wordt internationaal niet erkend en is bij geen enkel verdrag aangesloten. Internationale organisaties als Interpol hebben er niets te zeggen. Regelmatig hebben reizigers last van deze situatie. Ze mogen vrij rondreizen door Transnistri\u00eb, maar kunnen in geval van nood nergens terecht. Er zijn immers geen ambassades of consulaten. Sommige reisagenten weigeren een reis door Transnistri\u00eb te boeken.\nBevolking.\nEtnische samenstelling.\nDe Roemenen (of Moldavi\u00ebrs, afhankelijk van het gezichtspunt) vormen de grootste minderheid van de bevolking. Russen en Oekra\u00efners vormen samen echter een meerderheid:\nLeeftijdsopbouw.\nVan de 555.000 inwoners (in 2004) heeft 20% de pensioengerechtigde leeftijd bereikt, 17% is jonger dan 18, door gebrek aan perspectief verlaten veel jongeren de regio.\nReligie.\nHet overgrote deel van de bevolking is Russisch-orthodox en de overheid steunt de restauratie en de bouw van nieuwe orthodoxe kerken. De overheid van Transnistri\u00eb erkent dat de republiek vrijheid van godsdienst kent en dat 114 religieuze bewegingen en congregaties officieel geregistreerd zijn. Echter waren er anno 2005 registratiemoeilijkheden voor sommige religieuze bewegingen, zoals de mormonen en Jehova's getuigen. In 2007, stelde de Christian Broadcasting Network de vervolging van protestantse christenen aan de kaak."}
{"id": "10130", "revid": "68236985", "url": "https://nl.wikipedia.org/wiki?curid=10130", "title": "Moldavische Autonome Socialistische Sovjetrepubliek", "text": "De Moldavische Autonome Socialistische Sovjetrepubliek (ASSR) (Moldavisch: \u0420\u0435\u043f\u0443\u0431\u043b\u0438\u043a\u0430 \u0410\u0443\u0442\u043e\u043d\u043e\u043c\u044d \u0421\u043e\u0432\u0435\u0442\u0438\u043a\u044d \u0421\u043e\u0447\u0438\u0430\u043b\u0438\u0441\u0442\u044d \u041c\u043e\u043b\u0434\u043e\u0432\u0435\u043d\u044f\u0441\u043a\u044d, \"Republica Autonom\u0103 Sovietic\u0103 Socialist\u0103 Moldoveneasc\u0103\"; Russisch: \u041c\u043e\u043b\u0434\u0430\u0432\u0441\u043a\u0430\u044f \u0410\u0432\u0442\u043e\u043d\u043e\u043c\u043d\u0430\u044f \u0421\u043e\u0432\u0435\u0442\u0441\u043a\u0430\u044f \u0421\u043e\u0446\u0438\u0430\u043b\u0438\u0441\u0442\u0438\u0447\u0435\u0441\u043a\u0430\u044f \u0420\u0435\u0441\u043f\u0443\u0431\u043b\u0438\u043a\u0430) was van 1924 tot 1940 een autonoom deel van de sovjetrepubliek Oekra\u00efne. Het grondgebied besloeg een strook langs de rivier de Dnjestr en had een gemengd Oekra\u00efens-Roemeense bevolking. De rivier vormde de grens met Bessarabi\u00eb in Roemeni\u00eb, dat de Sovjet-Unie opeiste. De USSR zette met de oprichting van de Moldavische Autonome Socialistische Sovjetrepubliek deze aanspraak kracht bij.\nDe hoofdstad was van 1924 tot 1929 Balta en nadien Tiraspol. In 1940 voegde Stalin een deel van het gebied bij Bessarabi\u00eb, dat hij van Roemeni\u00eb had afgedwongen, en ontstond de sovjetrepubliek Moldavi\u00eb. Dit gedeelte, waartoe ook Tiraspol behoort, vormt nu binnen de republiek Moldavi\u00eb de regio Transnistri\u00eb. De rest van de Moldavische ASSR verloor in 1940 zijn autonomie en werd een integraal deel van de Oekra\u00efense Socialistische Sovjetrepubliek. Dit gedeelte, met de eerste hoofdstad Balta, ligt nu in de republiek Oekra\u00efne.\nGeschiedenis.\nVoor de autonome republiek.\nTijdens de Russische Burgeroorlog ging de heerschappij van het gebied twaalf keer over en weer tussen het Witte Leger en het Rode Leger, Kozakken, Oekra\u00efense milities en rondtrekkende hordes bandieten. Na de overwinning van het Rode Leger in 1920 werd het gebied onderdeel van de Oekra\u00efense Socialistische Sovjetrepubliek.\nDe autonome sovjetrepubliek ontstond als reactie op een aangetekende brief van de bolsjewistische activisten Grigore Kotovski, B\u0103dulescu Alexandru, Pavel Tcacenco, Solomon Tinkelman, Alexandru Nicolau, Alexandru Zalic, Ion Dic Dicescu, Theodor Diamandescu, Teodor Chioran, en Vladimir Popovici uit Besserabi\u00eb kwam met het plan om een autonome republiek in de Oekra\u00efense Socialistische Sovjetrepubliek te cre\u00ebren. Deze brief zorgde voor een dispuut met de minister van Buitenlandse Zaken, Georgi Tsjitsjerin, die bang was dat de oprichting van de autonome republiek te kort na de burgeroorlog kwam en tot een \"groeiend Roemeens chauvinisme\" zou leiden. Kotovski vond dat een nieuwe republiek de communistische idee\u00ebn in Bessarabi\u00eb zou verspreiden en dat zelfs Roemeni\u00eb en de hele Balkan communistisch kon worden. Op 7 maart werd besloten dat er een autonome Moldavische republiek mocht komen die deel uit zou gaan maken van de Oekra\u00efense Socialistische Sovjetrepubliek en op 24 maart 1924 werd dit besluit uitgevoerd.\nMet deze nieuwe republiek konden de Sovjets hun greep op Bessarabi\u00eb behouden en de Bessarabi\u00ebrs in Roemeni\u00eb winnen voor de communistische revolutie.\nBloeiperiode.\nHet gebied industrialiseerde snel en omdat er een tekort aan gekwalificeerde arbeiders was, kwam er een stroom migranten uit andere Sovjetrepublieken. De voornaamste groepen waren Oekra\u00efners en Russen. In 1928 waren er 14.300 arbeiders, waarvan er 600 van Moldavische afkomst waren.\nIn december 1927 wijdde het tijdschrift Time een nummer aan de opstanden tegen de Sovjet-Unie onder boeren en fabrieksarbeiders in de steden Tiraspol en andere steden in het zuiden van de Oekra\u00efense SSR, zoals Kamjanets-Podilsky en Mogiljov-Podilsky. Er werden Sovjettroepen naar de regio gestuurd die de opstanden onderdrukten met ongeveer 4.000 doden als gevolg. Deze incidenten werden niet vermeld in de offici\u00eble Sovjetpers.\nDe collectivisatie werd in de zomer van 1931 in de Moldavische ASSR doorgevoerd en verliep sneller dan in de rest van Oekra\u00efne. Het gevolg was dan 2.000 families naar Kazachstan gedeporteerd werden.\nIn de periode 1932-1933 heerste er, evenals in 1925, een hongersnood in Oekra\u00efne, de Holodomor, waardoor tienduizenden burgers stierven van de honger. Tijdens de hongersnood probeerden duizenden inwoners over de rivier de Dnjestr te vluchten, met het risico om neergeschoten te worden. Het meest bekende geval hiervan vond plaats op 23 februari 1932 toen bij het dorp Ol\u0103ne\u015fti 40 personen werden vermoord. Deze gebeurtenis werd door overlevenden verteld aan Europese kranten. De Sovjets noemden het een ontsnapping van \"koelakse elementen vermomd als Roemeense propaganda\".\nOp 30 oktober 1930 werden er vanuit een studio in Tiraspol uitzendingen in het Roemeens gedaan op de radio in de Sovjet-Unie van 4\u00a0kW, waarvan het belangrijkste doel was om n Bessarabi\u00eb anti-Roemeense propaganda te verspreiden. De Roemeense omroep zette in 1937 Radio Basarabia op om de Sovjetpropaganda tegen te werken.\nOpheffing.\nOp 26 juni 1940 stelde de Sovjetregering een ultimatum aan de Roemeense minister om Bessarabi\u00eb, de Noordelijke Boekovina en het Hertsagebied over te dragen. Itali\u00eb en Duitsland hadden een stabiel Roemeni\u00eb nodig om toegang tot de olievelden te verkrijgen en koning Carol II stemde hiermee in. Zonder uitzicht op hulp van Frankrijk of Groot-Brittanni\u00eb droeg hij de gebieden aan de Sovjet-Unie over. Op 28 juni staken de Sovjettroepen de Dnjestr over. Gebieden waar de Oekra\u00efners etnisch in de meerderheid waren, zoals in de Noordelijke Boekovina en in delen van Holin, Akkerman en Izmajil, en de aangrenzende gebieden met een Roemeense meerderheid, zoals het Hertsagebied, werden geannexeerd door de Oekra\u00efense Socialistische Sovjetrepubliek. Het grensgebied van de Oekra\u00efense Socialistische Sovjetrepubliek rond de Donaudelta en de Zwarte Zee waren nu onder controle van een stabiele Sovjetrepubliek.\nOp 2 augustus 1940 richtten de Sovjets de Moldavische Socialistische Sovjetrepubliek op. Het gebied bestond uit zes delen van Bessarabi\u00eb, die samengevoegd werden met het westelijke deel van de Moldavische Autonome Socialistische Sovjetrepubliek, waardoor de autonome republiek opgeheven werd.\nBevolking en geografie.\nDe Moldavische ASSR had een oppervlakte van 8.677\u00a0km\u00b2 (2% van het grondgebied van Oekra\u00efense SSR) en was onderverdeeld in 12 rayons. Bij de volkstelling van 1926 werden er 572.339 inwoners geregistreerd. De Oekra\u00efners (46%) en de Moldavi\u00ebrs (32%) vormden de grootste groepen. 85.000 Moldavi\u00ebrs bleven in Oekra\u00efense SSR buiten het grondgebied van de Moldavische ASSR. \nDe beoogde hoofdstad was de \"tijdelijk bezette stad Chisinau\". Ondertussen zetelde er een voorlopige regering in Balta, die in 1929 verhuisde naar Tiraspol. Dit bleef het geval tot de Moldavische ASSR in 1940 onderdeel werd van de Moldavische SSR.\nTaal en alfabet.\nDe opvatting dat het Moldavisch een heel andere taal is dan het Roemeens werd in de Moldavische ASSR gepromoot. Moderne taalkundigen zijn het erover eens dat er een klein verschil is tussen de twee talen en dat het verschil in accenten en woordenschat ligt. De republiek promootte irredentisme jegens Roemeni\u00eb met de claim dat Moldavi\u00ebrs in Bessarabi\u00eb werden \"onderdrukt door Roemeense imperialisten\".Als onderdeel van een streven om de taal en de cultuur in de Moldavische ASSR, de \"socialistische Moldavische cultuur\", zo ver mogelijk verwijderd te houden van de \"bourgeoise Roemeense cultuur\", werd een aangepaste Moldavische variant van het cyrillisch alfabet gebruikt in plaats van het Latijnse alfabet, dat in Roemeni\u00eb werd gebruikt. De taalkundige Leonid Madan kreeg de taak om een nieuwe literaire standaard te bedenken, die gebaseerd was op de Moldavische dialecten uit Bessarabi\u00eb en Transnistri\u00eb, aangevuld met Russische leenwoorden.\nIn 1932 was er in de Sovjet-Unie een trend om alle talen in het Latijnse alfabet om te zetten. Als gevolg hiervan werd de Roemeense taal ge\u00efntroduceerd op Moldavische scholen en in openbare gebouwen. De boeken van Madan werden uit de bibliotheken verwijderd en vernietigd. \nIn 1937 werden vele intellectuelen in de Moldavische ASSR tijdens de Grote Zuivering ervan beschuldigd dat ze tegen klassenvijanden, bourgeoise nationalist of trotskisten waren. Deze intellectuelen werden uit hun ambt verwijderd, vervolgd en ge\u00ebxecuteerd. In 1938 werd het weer verplicht om het Moldavisch in het cyrillische schrift te schrijven, het Latijnse alfabet ging in de ban. De taal die Madan bedacht had keerde niet terug: de nieuwe taal bleef dichter bij het Roemeens staan. Na 1956 werd de taal van Madan geschrapt uit de schoolboeken.\nIn Transnistri\u00eb wordt het cyrillische alfabet nog steeds gebruikt, ter onderscheiding van Moldavi\u00eb, waar sinds 1989 het Latijnse alfabet weer in gebruik is."}
{"id": "10134", "revid": "344418", "url": "https://nl.wikipedia.org/wiki?curid=10134", "title": "Functie (wiskunde)", "text": "In de wiskunde drukt een functie een afhankelijkheid uit van \u00e9\u00e9n element van een ander. Meestal wordt het begrip gebruikt in de traditionele context waarin deze elementen getallen zijn. Een functie formula_1 is dan een afbeelding van getallen die een argument formula_2 afbeeldt op zijn beeld formula_3. Men zegt ook dat de functie formula_1 een voorschrift is dat voorschrijft wat de functiewaarde formula_3 is van het argument formula_2. De functie formula_1 met functiewaarde formula_8 bijvoorbeeld, bepaalt van elk re\u00ebel getal formula_2 als functiewaarde formula_8 het dubbele van dit getal.\nHet wiskundige begrip 'functie' heeft in het Nederlandse taalgebied de betekenis, dat het een relatie is die voor ieder 'origineel' maximaal \u00e9\u00e9n 'beeld' heeft. Er is verschil tussen een volledige en een parti\u00eble functie, waar bij een volledige functie aan ieder element van de bronverzameling een beeld wordt verbonden, terwijl dit bij een parti\u00eble functie niet noodzakelijk het geval is.\nBehalve elementaire functies op getallen kan een functie ook een afbeelding zijn tussen andere wiskundige structuren zoals groepen, of tussen meetkundige objecten, zoals vari\u00ebteiten. In de abstracte benadering volgens de verzamelingenleer is een functie een tweeplaatsige relatie tussen twee verzamelingen, het domein en het codomein, die elk element in het domein associeert met precies \u00e9\u00e9n element in het codomein. Een voorbeeld van een functie met domein formula_11 en codomein formula_12 associeert formula_13 met formula_14, formula_15 met formula_16 en formula_17 met formula_18. Ook de relatie die formula_13 met formula_14, formula_15 met formula_16 en formula_17 ook met formula_16 associeert, is een functie\nOverzicht.\nOmdat functies zo veel worden gebruikt, zijn er vele tradities ontstaan rondom het gebruik ervan. Een origineel van een functie wordt vaak de \"onafhankelijke variabele\" of het \"argument\" of de \"input\" genoemd en weergegeven door de letter formula_2 of, als de input voor een bepaalde tijd staat, door de letter formula_26. De bijbehorende output wordt de \"afhankelijke variabele\" of \"functiewaarde\" of \"output\" genoemd en weergegeven door de letter formula_27. De functie zelf wordt heel algemeen formula_1 genoemd, en dus geeft de notatie formula_29 aan dat een functie met de naam formula_1 aan het \"argument\" formula_2 de \"functiewaarde\" formula_29 toekent.\nDe verzameling van alle toegestane argumenten voor een gegeven functie wordt het definitiegebied of domein van de functie genoemd. De verzameling van alle daaruit resulterende functiewaarden is het beeld van dit domein door de functie, en wordt het bereik van de functie genoemd. Het bereik is in veel gevallen een deelverzameling van een grotere verzameling, die het codomein van de functie wordt genoemd. Zo zou de functie formula_33 bijvoorbeeld als domein de verzameling van alle re\u00eble getallen kunnen hebben, als haar beeld de verzameling van alle niet-negatieve re\u00eble getallen, en als haar codomein de verzameling van alle re\u00eble getallen. In dat geval kan formula_1 beschreven worden als een re\u00ebelwaardige functie van een re\u00eble veranderlijke. Vooral in de wereld van de informatica verwijst de term \"bereik\" soms naar het codomein in plaats van naar het beeld. Gezien de veranderlijke betekenis van de begrippen naargelang de context, dient men de begrippen met zorg te gebruiken.\nDefinitie.\nEen functie formula_1 is een relatie tussen twee verzamelingen formula_36 en formula_37, met de eigenschap dat aan ieder element formula_2 uit formula_36 precies \u00e9\u00e9n element formula_27 uit formula_37 is gekoppeld.\nMen noteert de functie als formula_42, soms ook als formula_43, en het unieke element formula_44 dat door formula_1 aan het element formula_46 wordt toegevoegd als formula_29. Het element formula_2 wordt een \"origineel\" genoemd en het element formula_29 de \"functiewaarde\" van formula_2. De verzameling formula_36 heet het domein formula_52 (of definitiegebied) van formula_1; de verzameling formula_37 wordt wel het codomein formula_55 van formula_1 genoemd. Met het bereik formula_57 van formula_1 wordt de deelverzameling van formula_37 aangeduid die bestaat uit de beelden van de elementen van formula_36.\nEen volgens de verzamelingenleer precieze definitie van een functie is dat deze bestaat uit een geordend drietal verzamelingen, dat kan worden geschreven als formula_61 Daarin is formula_36 het domein van de functie formula_1, formula_37 het codomein, en formula_65 een deelverzameling van het cartesisch product formula_66, dus bestaande uit geordende paren. Van elk van deze geordende paren formula_67 is het eerste element formula_2 in het domein formula_36 van formula_1, het tweede element formula_27 in het codomein en is elk element formula_2 in het domein het eerste element van precies \u00e9\u00e9n geordend paar, genoteerd als formula_73. De verzameling van alle functiewaarden formula_3 staat bekend als het bereik van formula_1. Overigens wordt een zo gedefinieerde functie ook wel geschreven als formula_76, met een andere volgorde van het drietal.\nIn de meeste praktische situaties kan men het uit de context begrijpen wat het domein en het codomein zijn, en wordt alleen de relatie tussen origineel en functiewaarde gegeven. Zo wordt\nmeestal geschreven als\nof simpelweg als\nGrafiek.\nDe grafiek van een functie is haar verzameling van geordende paren.\nEen dergelijke verzameling (grafiek) kan in een cartesisch co\u00f6rdinatenstelsel met twee co\u00f6rdinaatassen: de horizontale as bevat meestal de elementen van het domein formula_36 en de verticale as bevat de elementen van het bereik formula_37.\nVoorbeelden.\nTwee voorbeelden van functies zijn\nDefinitie als parti\u00eble functie.\nEen (parti\u00eble) functie formula_1 is een relatie tussen twee verzamelingen formula_13 en formula_15 met de eigenschap dat aan ieder element formula_87 hoogstens \u00e9\u00e9n element uit formula_15 wordt gekoppeld.\nOpmerking: een dergelijke relatie wordt ook wel een 'functionele relatie' genoemd.\nHet is voor een parti\u00eble functie dus mogelijk dat elementen van de verzameling formula_13 geen functiewaarde hebben. Dat is in het algemeen slechts van geringe, formele betekenis, aangezien men in praktische gevallen voornamelijk ge\u00efnteresseerd is in de argumenten waarvoor wel een functiewaarde bestaat. Men moet echter goed opletten niet een functiewaarde te willen berekenen voor een argument waarvoor de functie niet gedefinieerd is.\nGrafiek.\nDe \"grafiek\" van een functie formula_1 is de verzameling van alle geordende paren formula_73, voor formula_2 in het domein formula_36. Als zowel formula_36 als formula_37 een deelverzameling is van de re\u00eble getallen formula_96, valt deze definitie samen met de vertrouwde voorstelling van \"grafiek\" van de functie.\nAfbeelding.\nEen functie heet ook afbeelding. Sommige auteurs gebruiken de termen \"functie\" en \"afbeelding\" om naar verschillende soorten functies te verwijzen. Andere specifieke soorten functies zijn de functionalen en de operatoren.\nGeschiedenis.\nFunctiebegrip v\u00f3\u00f3r Leibniz.\nPonte merkt verder op dat \"De opkomst van een notie van de functie als een ge\u00efndividualiseerde wiskundige entiteit getraceerd kan worden tot het begin van de infinitesimaalrekening\".\nLeibniz.\nHet woord \u2018functio\u2019 werd voor het eerst gebruikt door Leibniz in 1673 in zijn manuscript \"\u201cMethodus tangentium inversa, seu de functionibus\u201d\" en is etymologisch afgeleid van het Latijnse werkwoord fungor (ik voer een taak uit). Leibniz beschouwde een functie als een grootheid verbonden met een kromme, die ten opzichte van de kromme een bepaalde taak uitvoert, ofwel, een \u2018wiskundige taak\u2019.\nBernoulli.\nIn 1718 definieerde de van oorsprong Zwitserse wiskundige Johann Bernoulli een functie als\nen maakte hij gebruik van een notatie voor een functie waarbij hij formula_36 schreef voor een grootheid die van formula_2 afhankelijk is, en daarnaast nog een getal boven de formula_36, indien er sprake was van meer variabelen die van formula_2 afhankelijk zijn.\nEuler.\nDe definitie van Euler uit 1748 stelde:\nDeze definitie verschilt dus niet wezenlijk van die van Bernoulli uit 1718. Echter, de definitie die Euler in 1755 aan het begrip functie gaf, verschilde vrijwel compleet. Hij schreef:\nDirichlet.\nDe moderne, formele definitie van een functie, die dateert uit de 19e eeuw, is van de hand van Johann Dirichlet.\nSoorten functies.\nNet als bij afbeeldingen zijn er injectieve, surjectieve en bijectieve functies en bestaat er voor een bijectieve functie een inverse.\nIdentieke functie.\nDe unieke functie over een verzameling formula_13, die elk element op zichzelf afbeeldt, wordt wel de \"identieke functie\" voor formula_13 genoemd. De identieke functie wordt meestal aangeduid met formula_103. Voor alle formula_87 geldt dus formula_105 Elke verzameling heeft haar eigen identieke functie, zodat het onderschrift niet kan worden weggelaten, tenzij de verzameling waar het om gaat uit de context kan worden afgeleid. Onder functiecompositie is een identieke functie \"neutraal\": indien formula_1 een functie van formula_36 naar formula_37 is, geldt\nInverse functie.\nAls formula_1 een functie van formula_36 naar formula_37 is, dan is een \"inverse functie\" van formula_1, aangeduid met formula_114, een functie in de tegengestelde richting, dus van formula_37 naar formula_36, met de eigenschap dat bij functiecompositie met formula_1 elk element weer op zichzelf wordt afgebeeld. Niet elke functie heeft een inverse; functies die dat wel hebben worden \"inverteerbaar\" genoemd. De inverse functie bestaat dan en slechts dan als formula_1 een bijectie is. Als formula_1 een inverse heeft, geldt dus:\nZij formula_1 de functie die een temperatuur in graden Celsius formula_17 omrekent in het aantal graden Fahrenheit formula_65:\nDe inverse functie die het aantal graden Fahrenheit weer omzet naar graden Celsius is dan"}
{"id": "10135", "revid": "6", "url": "https://nl.wikipedia.org/wiki?curid=10135", "title": "Afbeelding", "text": ""}
{"id": "10136", "revid": "744554", "url": "https://nl.wikipedia.org/wiki?curid=10136", "title": "Winterswijk", "text": ""}
{"id": "10139", "revid": "135307", "url": "https://nl.wikipedia.org/wiki?curid=10139", "title": "Daniel Defoe", "text": "Daniel Defoe (1660 \u2013 Londen, 24 april 1731), geboren als Daniel Foe, was een Engels schrijver, journalist en spion en wordt wel beschouwd als een der grondleggers, zo niet de grondlegger, van de Engelse roman. Hij is vooral bekend geworden door zijn boeken \"Robinson Crusoe\" (1719) en \"The Fortunes and Misfortunes of the Famous Moll Flanders\" (1722). Zijn oeuvre omvat meer dan 350 titels.\nBiografie.\nDaniel Defoe werd geboren als Daniel Foe, waarschijnlijk in Stoke Newington nabij Londen. Later voegde hij zelf \"de\" toe aan zijn naam.\nDefoe was een beroemd schrijver van politieke vlugschriften, journalistieke artikelen en romans.\nZijn ouders waren afgescheiden presbyterianen. Hij kreeg onderwijs in de afgescheiden academie van Stoke Newington. Na het verlaten van de school ging hij in zaken, maar ging na een aantal jaren door onfortuinlijk handelen bankroet. Hij huwde in 1684 Mary Tuffley; zij hadden acht kinderen.\nWegens zijn pamfletten en politieke activiteiten werd hij in 1703 opgesloten, maar door de politicus Robert Harley, first Earl of Oxford and Mortimer (1661\u20131724), weer vrijgelaten in ruil voor diensten als geheim agent.\nBekend werd hij door zijn boek \"Het leven en de wonderlijke avonturen van Robinson Crusoe\" (1719). Maar hij schreef ook \"The Storm\" (1704) over de 'Grote Storm' van 26\u201327 november 1703 waarbij grote schade werd aangericht in Londen (vooral) en Bristol en 8000 mensen het leven verloren.\nZijn bekendste boek \"Robinson Crusoe\" gaat over de avonturen van een man die gestrand is op een onbewoond eiland.\nUit een studie van de reisboekenschrijver Tim Severin (juli 2002) zou blijken dat een Engelse arts, die wegens deelname aan een rebellie tegen koning Jacobus II naar de Cariben was verbannen, de schrijver de nodige inspiratie heeft gegeven. In het boek komen immers talrijke details uit een in 1689 verschenen verhaal van de arts \"Henry Pitman\" voor. Ook het idee voor de figuur van de inheemse man Vrijdag zou daaruit zijn voortgekomen.\nDaniel Defoe overleed op 24 april 1731 en ligt begraven in Bunhill Fields in Londen.\nExterne links.\ne-texts van sommige van zijn boeken: (Engels)\nMeer externe links"}
{"id": "10140", "revid": "1061913", "url": "https://nl.wikipedia.org/wiki?curid=10140", "title": "Halma (bordspel)", "text": "Halma is een bordspel. Het kan worden gespeeld door 2 - 4 deelnemers op een vierkant of zeshoekig(stervormig) speelveld. De variant met een zeshoekig(stervormig) speelveld wordt Chinees dammen (In het Engels Chinese Checkers) of sterhalma genoemd. Op halma-borden zijn vaak beide borden afgebeeld op de voor- en achterkant, zodat je beide versies kunt spelen. Het doel van het spel is om alle pionnen uit je eigen gebied zo snel mogelijk naar de overkant van het bord te krijgen. In het westen wordt het gespeeld met verschillende kleuren pionnen en in de Chinese cultuur wordt het gespeeld door middel van gekleurde knikkers in plaats van pionnen. Het bord is hiervoor voorzien van gaatjes. Dergelijke borden zijn ook in Nederland te koop in reisuitvoering, zodat je het spel makkelijk mee kunt nemen, bijvoorbeeld in de trein of in het vliegtuig.\nSpelregels.\nHet Halma-bord is verdeeld in 256 vakjes en het spel kan zowel door 2 als door 4 spelers worden gespeeld. Op het stervormige bord kan het spel met 2, 3 of 6 spelers worden gespeeld.\nWanneer het door 2 personen wordt gespeeld, doen daarbij de twee hoeken dienst die door een dikke blauwe of groene streep van de overige vlakte zijn gescheiden. Spelen 4 personen samen dan gebruikt men de door een rode streep omgeven ruimte. In het eerste geval speelt men dus met 19 dopjes, in het tweede met 13. Bij het stervormige bord speelt men met 10 of 15 pionnen (15 pionnen bij twee spelers). Ieder der partijen kiest een eigen kleur.\nHet bord wordt zo geplaatst dat de speler zijn vak aan de linkerzijde heeft. Een stervormig bord wordt zodanig geplaatst dat iedere speler het vak van zijn/haar eigen kleur voor zich heeft.\nDoel is nu: de pionnen in het tegenovergelegen vak van de tegenspeler te brengen en wie daar het eerst in slaagt is winnaar.\nMen kan dat bereiken door schuiven en door springen. De sprong geeft het levendigst verloop aan het spel, daar deze zowel recht als schuin, over vreemde en eigen dopjes heen, voorwaarts, achterwaarts, kortom in alle mogelijke richtingen mag worden gedaan. Over ledige vakjes mag niet gesprongen worden; het vakje moet bezet zijn en een leeg vakje vlak achter zich\u00a0 hebben. Men mag net zolang springen als gelegenheid geboden wordt.\nHet is dus mogelijk door opeenvolgende sprongen onmiddellijk uit het eigen kamp in dat van de tegenpartij te geraken. Echter moet in acht worden genomen dat de speler met zijn zetten of sprongen op dezelfde kleur blijft en niet van licht op donker, of omgekeerd geraakt. Wordt daarop niet gelet, dan loopt het spel in de war. Het is dus zaak voor ieder der partijen het springen van de tegenpartij zo weinig mogelijk kans te geven. Schuiven mag maar bij \u00e9\u00e9n vakje tegelijk geschieden.\nEen stervormig bord bestaat uit driehoekige vakjes. Het spel wordt dan gespeeld op de kruispunten tussen deze vakjes en de pionnen dienen dan over de zwarte lijnen te worden geplaatst, zowel bij het schuiven als bij het springen.\nSpeelt men het spel met vier personen, dan kunnen de schuin tegenover elkander staande partijen samen doen en elkander wederkerig helpen om hun doel te bereiken.\nMaar om te winnen moeten dan beide spelers hun 13 pionnen in de vakken der tegenpartijen hebben gebracht. \u2013 Wie het eerst daarin is geslaagd, blijft verder tot het eind van het spel toeschouwer.\nDe keerzijde van het Halma-bord geeft nog gelegenheid tot een spel voor 3 personen waarbij in hoofdzaak dezelfde regels in acht worden genomen.\nGeschiedenis.\nHet spel is in 1883 ontwikkeld door de Amerikaanse arts George Howard Monks. De naam van het spel is het Griekse woord voor \"springen\"."}
{"id": "10142", "revid": "484414", "url": "https://nl.wikipedia.org/wiki?curid=10142", "title": "Catan", "text": "Catan, tot 2014 De kolonisten van Catan, is een bordspel voor 3 tot 6 spelers, bedacht door Klaus Teuber en uitgebracht in 1995. Het origineel werd uitgebracht in Duitsland door Franckh-Kosmos Verlags-GmbH &amp; Co. onder de naam \"Die Siedler von Catan\". Het spel heeft diverse prijzen gewonnen, waaronder die van Spiel des Jahres 1995, Deutscher Spielepreis 1995 en de Origins Award 1996.\nGeschiedenis.\nCatan is waarschijnlijk het eerste van een hele reeks Duitse bordspellen dat ook buiten Duitsland populair is geworden. Het is vertaald in het Deens, Engels, Frans, Grieks, Hongaars, Italiaans, Japans, Nederlands, Noors, Portugees, Koreaans, Russisch, Sloveens, Spaans, Tsjechisch en Zweeds. Teubers originele spelontwerp omvatte het standaardspel en de eerste uitbreiding Zeevaarders; deze zijn echter een voor een op de markt gebracht, omdat het spel door de uitgever anders te complex werd bevonden. Het standaardspel en de uitbreidingen zijn te combineren tot verschillende zogenaamde scenario\u2019s, bijvoorbeeld De Nieuwe Wereld. Een en ander is in Belgi\u00eb en Nederland verkrijgbaar via 999 Games, in de Verenigde Staten via Mayfair games, in Japan via Capcom en via Kosmos in Duitsland.\nPopulariteit.\nCatan was de eerste typische \"designer game\" die buiten Europa relatief populair werd, en wordt wel de \"doorbraak\" van deze spellensoort genoemd. Het oorspronkelijk Duitse spel is in minstens 25 talen vertaald.\nCatan is vermoedelijk mede populair geworden doordat het spel en de regels eenvoudig te leren zijn, maar daarna is er nog veel uitdaging in het uitdenken van tactieken en strategie\u00ebn. Het spel heeft een aantal eigenschappen waardoor het geschikt is om met het hele gezin te spelen. Niemand wordt tijdens het spel ge\u00eblimineerd en spelers kunnen stap voor stap naar een bereikbaar doel toewerken, zoals het bouwen van een stad op een bepaalde plaats. Het feit dat ieder spel weer anders is (doordat het bord variabel is) zorgt ervoor dat het spel niet zo snel verveelt. Verder is het zo dat degene die als eerste een bepaald aantal overwinningspunten bereikt het spel wint. Door deze overwinningsconditie kan het spel nooit eindeloos duren in tegenstelling tot de populaire klassiekers Risk en Monopoly, waar het spel pas is afgelopen als een speler de andere spelers heeft uitgeschakeld.\nOverzicht.\nCatan kan volgens talloze varianten gespeeld worden, op 23 offici\u00eble en geteste landkaarten, die zijn gemaakt met het standaardspel en de uitbreidingen.\nUitgangspunt van het spel is dat de spelers kolonisten zijn op het eiland Catan. Op de 21 zeekaarten kunnen de spelers ook andere eilanden verkennen. Tijdens het spel ontvangen de spelers grondstoffen, waarmee ze straten, schepen (alleen op zeekaarten), dorpen en steden kunnen bouwen. Ze kunnen ook ontwikkelingskaarten kopen, die verdere vooruitgang van de beschaving voorstellen. De totale vooruitgang wordt weergegeven door overwinningspunten, die op diverse manieren verdiend kunnen worden. De grondstofopbrengsten worden bepaald door twee zeszijdige dobbelstenen (zie voor details hieronder). Een speler wint door als eerste \"in zijn eigen beurt\" hardop, en met recht, te zeggen dat hij het benodigde aantal \"overwinningspunten\", heeft verzameld. Dit benodigde aantal punten varieert per bord, zoals vermeld in de bovenstaande lijst. Uiteraard kan men voor meer of minder benodigde overwinningspunten kiezen, afhankelijk van de beschikbare speeltijd.\nHet belang van de dobbelstenen lijkt af te nemen met het vaardiger worden van de speler. De beste spelers hebben laten zien dat ze iets meer dan de helft van hun spellen kunnen winnen, over lange perioden gemeten.\nHet bord.\nHet standaardbord (III-IV) bestaat uit 37 zeskantige land- en zeetegels.\nOffici\u00eble regels voor het opbouwen van het bord\nBij modernere versies bestaat het standaardbord uit 19 zeskantige landtegels en zes lange zeetegels met aan \u00e9\u00e9n kant een rechte zijde, waarop ook alle havens zijn afgebeeld, zoals te zien is op de foto. De opbouw is dan net zoals boven, maar dan worden eerst de zes zeetegels neergelegd met de rechte zijde naar buiten, zodat deze een regelmatige zeshoek vormen. Daarbinnen worden dan op bovengenoemde wijze de 19 zeskantige landtegels geplaatst. Daarna worden er op bovengenoemde manier getallenfiches op geplaatst.\nSpelregels.\nGrondstoffenopbrengsten.\nVan landtegels.\nIedere landtegel (behalve de woestijn) levert een specifieke grondstof op voor spelers die een dorp of een stad hebben gebouwd aan deze tegel. Wanneer de twee dobbelstenen worden gegooid, geeft elke landtegel die het nummer draagt dat overeenkomt met het totaal van de dobbelstenen opbrengsten. Elk dorp aan deze tegel(s) geeft 1 grondstof, elke stad 2. Omdat er met twee dobbelstenen wordt gegooid, is het \"waarschijnlijk\" dat landtegels met de nummers 6 en 8 de meeste opbrengsten zullen genereren, en die met 2 en 12 de minste. Hoe groter het getal op de fiches gedrukt staat, hoe hoger de waarschijnlijkheid dat het getal gegooid wordt. De twee getallen die volgens de regels van de kansberekening het vaakst gegooid zullen worden, 6 en 8, zijn rood gedrukt. De grondstoffenkaarten die spelers bezitten, dienen voor andere spelers altijd zichtbaar te zijn. Het gaat echter alleen om het aantal kaarten, dit is informatie die altijd eerlijk gegeven moet worden als ernaar wordt gevraagd. Welke grondstoffen de spelers precies hebben hoeft niet bekendgemaakt te worden.\nAan het begin van elk spel voor 3 of 4 spelers, zijn er in de bank 19 kaarten van elke grondstofsoort; in een spel voor 5 of 6 spelers 24. Door naar de bank (zie hierboven) te kijken, kunnen spelers ongeveer zien hoeveel kaarten van elke grondstof er in het spel zijn. Als er op een gegeven moment niet genoeg grondstofkaarten zijn om alle spelers uit te betalen, worden de grondstoffen verdeeld op basis van de beurt totdat de kaarten op zijn, op is op.\nDe landtegels en de bijbehorende grondstoffen:\nHet verliezen van grondstoffen.\nDoor stelen en de struikrover.\nAan het begin van het spel staat er een zwarte struikroverfiguur op de woestijntegel. Wanneer er zeven wordt gegooid moet de speler die aan de beurt is de struikrover verplaatsen. De speler moet dan, als dat tenminste mogelijk is, van een van de spelers die een dorp of een stad heeft aan de tegel waar de struikrover naartoe verplaatst is een grondstof stelen. Deze regel geldt ook als een speler die aan de beurt is een ridderkaart uitspeelt. Ook dan moet deze speler de struikrover verplaatsen en indien mogelijk een grondstof stelen. De tegel met de struikrover levert geen grondstoffen op zolang hij daarop staat. De struikrover heeft geen invloed op de werking van havens.\nAfleggen wanneer 7 is gegooid.\nWanneer een zeven wordt gegooid in een spel voor 3-4 spelers, moeten degenen die meer dan 7 grondstoffen op handen hebben de helft (afgerond naar beneden) teruggeven aan de bank. De offici\u00eble regels zeggen dat dezelfde regel geldt in een spel voor 5-6 spelers, maar dat alle spelers aan het eind van iedere beurt mogen kopen \"wat ze maar willen\" (dorpen, steden, schepen, kaartjes) tijdens een \"tussentijdse bouwronde\" na iedere beurt (andere acties dan kopen zijn niet toegestaan). Veel speelgroepen hanteren echter een niet-offici\u00eble variant, waarbij er geen \"tussentijdse bouwronde\" plaatsvindt. Bij deze variant geldt de regel van het afleggen van de helft van de grondstofkaarten af te leggen pas bij 10 kaarten of meer.\nSpelervolgorde.\nAan het begin van het spel gooit elke speler met de dobbelstenen. De speler die het hoogst heeft gegooid is als eerste aan de beurt. Daarna volgen de andere spelers op volgorde van zitplaats, met de klok mee. Analyse van de statistische gegevens van een groot aantal gespeelde potten Catan heeft aangetoond dat de winstpercentages opgedeeld naar startpositie, maximaal 2 procentpunten verschillen van het totale winstpercentage. Met andere woorden: het spel is zeer evenwichtig, zodat in ieder spel elke speler grofweg dezelfde kans heeft om te winnen, onafhankelijk van de startpositie. Het kan wel zijn dat een bepaalde speler bijvoorbeeld vaker wint als hij als eerste een dorp mag plaatsen dan wanneer hij als derde aan de beurt is; dit verschilt per speelstijl.\nBouwregels.\nWanneer het bord klaar op tafel ligt, ligt er tussen elke twee tegels een pad. Straten mogen alleen op deze paden geplaatst worden, behalve op een pad tussen twee zeetegels. Op dezelfde manier mogen schepen geplaatst worden, behalve op een pad tussen twee landtegels en alleen op andere kaarten (zie de lijst onder 1) dan de standaardkaarten. Driesprongen zijn daar waar drie tegels bij elkaar komen. Dorpen en steden mogen alleen op deze driesprongen worden gebouwd. Aangezien er aan elke driesprong drie tegels grenzen, spreidt de invloed van een dorp of stad zich uit over elk van deze tegels. Tussen dorpen en steden (of ze nu van jezelf zijn of van een andere speler) moet altijd minimaal \u00e9\u00e9n vrije driesprong blijven. Deze regel staat bekend als de afstandsregel. Om iets te kunnen bouwen op het eiland Catan, moet een speler bepaalde bouwkosten betalen(zie verderop bij \"Verdere uitbreiding\"). Elke speler ontvangt een kaart waarop deze bouwkosten vermeld staan.\nStartopstelling.\nAan het begin van het spel mag iedere speler twee dorpen plaatsen. Beide dorpen mogen op een willekeurige driesprong geplaatst worden, rekening houdend met de afstandsregel. Aan beide dorpen mag een straat (op het land) of een schip (op zee) geplaatst worden. Volgens de door het gooien met de dobbelsteen vastgestelde spelervolgorde plaatst elke speler \u00e9\u00e9n dorp met daaraan vast een schip of een straat. Daarna, in omgekeerde volgorde het tweede dorp met straat/schip. Elke speler krijgt voor het laatst geplaatste dorp maximaal drie grondstoffen, de eerste oogst van de drie tegels die aan dit dorp grenzen. Als \u00e9\u00e9n of meerdere van deze drie tegels uit zee of woestijn bestaat, krijgt de speler hiervoor geen grondstof. Veel spelers vinden het handig om hun tweede dorp zo te kiezen dat ze aan het begin van het spel een straat in handen hebben (klei en hout), een ontwikkelingskaart (graan, erts en wol) of het merendeel van een stad (twee ertsen en een graan).\nVerdere uitbreiding.\nDe acties binnen een beurt.\nElke spelerbeurt bestaat uit de volgende mogelijke acties. Deze acties kunnen alleen in de hier gegeven volgorde worden uitgevoerd.\nIn praktijk worden vaak de volgende regels gehanteerd.\nDe Catan wereldkampioenschappen 2002-2003 hanteerden licht gewijzigde regels.\n\"* Belangrijke beperking: een nieuw gebouwde haven kan pas gebruikt worden in de beurt n\u00e1dat hij gebouwd is.\"\nStraten.\nHet bouwen van een straat kost een hout en een klei. Straten die gebouwd worden na de startopstelling moeten altijd aan bestaande straten of dorpen van de eigen kleur worden gelegd. Er mag niet over een dorp of stad van een tegenstander gebouwd worden. Ze mogen niet worden verplaatst of teruggenomen op hand. Elke speler heeft 15 straten tot zijn beschikking. Als deze allemaal zijn opgebruikt, is er geen manier om aan nieuwe te komen.\nSchepen.\nInbegrepen bij Zeevaarders.\nEen schip kost een hout en een wol. Schepen mogen alleen gebouwd worden aan bestaande schepen of dorpen van de eigen kleur. Om aan een schip een straat te bouwen of omgekeerd, moet er altijd een eigen dorp tussen staan. Net als bij straten mag niemand schepen bouwen over een dorp of stad van een tegenstander. Een keer per beurt mag de speler die aan de beurt is het laatste schip van een open rij schepen (dat wil zeggen, zonder dorp aan het einde) verplaatsen, naar iedere andere plek waar hij volgens de regels een nieuw schip zou mogen bouwen. Op kaarten die met de uitbreiding \"Zeevaarders\" gebouwd worden (alle behalve de standaard kaarten), heeft een speler 15 schepen tot zijn beschikking. Ook hier geldt: op is op.\nDorpen.\nEen dorp kost een hout, een graan, een klei en een wol. Dorpen mogen alleen worden gebouwd aan de straten en schepen van dezelfde speler. Een nieuw dorp kan uitbreiding betekenen van het aantal landtegels waaraan de speler woont, en van het aantal getalfiches dat opbrengsten oplevert. Bij het bouwen van een dorp moet altijd rekening worden gehouden met de afstandsregel. Elke speler heeft vijf dorpen tot zijn beschikking. Als een speler ze allemaal op het bord heeft staan, kan hij alleen een nieuw dorp bouwen als hij eerst een van zijn bestaande dorpen omzet in een stad.\nSteden.\nEen stad kost twee graan en drie erts. Spelers mogen alleen van een bestaand dorp een stad maken. Een dorp wordt opgewaardeerd tot een stad, net zoals bij Monopoly de spelers een huis kunnen opwaarderen tot een hotel. Vaak biedt het bouwen van een stad op een goede driesprong de beste mogelijkheid om de productie van grondstoffen te vergroten. In een beurt zijn er geen limieten aan het bouwen en het opwaarderen van dorpen tot steden. Iedere speler heeft vier steden tot zijn beschikking. Ook hier geldt: op is op.\nOntwikkelingskaarten.\nEen ontwikkelingskaart kost een graan, een erts en een wol. Een ontwikkelingskaart die geen overwinningspunt is, mag op elk moment in de eigen beurt worden uitgespeeld, in de eerste beurt volgend op het moment van aankoop. Overwinningspunten mogen onmiddellijk na aankoop worden uitgespeeld en tellen in tegenstelling tot andere kaarten niet mee voor de regel die bepaalt dat er in \u00e9\u00e9n beurt slechts \u00e9\u00e9n ontwikkelingskaart uitgespeeld mag worden. Daarom heeft het totaal geen zin om overwinningspunten uit te spelen v\u00f3\u00f3r het moment dat je het spel kunt winnen.\nAan het begin van een spel voor 3 of 4 personen bestaat de stapel van 25 ontwikkelingskaarten uit: 14 x ridder, 5 x overwinningspunt, 2 x monopolie, 2 x stratenbouw en 2 x uitvinding. Met 5 of 6 spelers zijn er 34 ontwikkelingskaarten: 20 x ridder, 5 x overwinningspunt, 3 x monopolie, 3 x stratenbouw en 3 x uitvinding. Elke ontwikkelingskaart kan een keer worden uitgespeeld en wordt daarna open op tafel gelegd. Uitgespeelde ontwikkelingskaarten gaan dus niet terug naar de bank. Als er geen ontwikkelingskaarten meer in de bank zijn, gaat het spel gewoon door, er kunnen alleen geen kaarten meer gekocht worden. Een ontwikkelingskaart mag nooit verhandeld worden.\nGrootste riddermacht.\nDe eerste speler die zijn derde ridder uitspeelt krijgt de kaart 'Grootste Riddermacht'. De kaart is twee overwinningspunten waard. Wanneer een andere speler een ridder uitspeelt en daardoor een grotere riddermacht krijgt dan degene die de kaart in zijn bezit heeft, krijgt deze onmiddellijk de kaart en de bijbehorende twee punten. Let op: de kaart blijft dus in het bezit van de eerste speler als een andere evenveel ridders heeft uitgespeeld. Alleen de speler die de kaart 'Grootste Riddermacht' in zijn bezit heeft krijgt de twee overwinningspunten. De speler die deze dus eerst had raakt ze weer kwijt.\nLangste handelsroute.\nDe eerste speler die een aaneengesloten route van minstens vijf straten (en/of schepen) heeft, krijgt de kaart 'Langste Handelsroute'. De kaart is twee overwinningspunten waard. Wanneer tijdens het spel een andere speler een langere route bouwt dan de bezitter van de kaart, neemt hij onmiddellijk de langste handelsroute en de bijbehorende twee punten over. Let op: de kaart blijft dus in het bezit van de eerste speler als een ander een even lange handelsroute heeft gebouwd.\nDe handelsroute kan verbroken worden als een andere speler een dorp in deze route bouwt. Als dit tot gevolg heeft dat twee spelers een even lange langste handelsroute hebben, gaat de kaart 'Langste Handelsroute' terug naar de bank, totdat een speler de kaart (terug)wint.\nIndien de langste handelsroute verbroken wordt, kan het gebeuren dat de speler die de kaart nu in handen krijgt 10 of meer overwinningspunten heeft. Iemand kan echter alleen in de eigen beurt winnen. Als een andere speler eerder 10 overwinningspunten of meer haalt is deze de winnaar van het spel.\nHavenmeester.\nInbegrepen bij Kooplieden &amp; Barbaren.\nDe eerste speler die minstens drie havenpunten heeft, krijgt de kaart 'Havenmeester'. De kaart is twee overwinningspunten waard. Wanneer tijdens het spel een andere speler meer havenpunten heeft dan de bezitter van de kaart, neemt hij onmiddellijk de havenmeester en de bijbehorende twee punten over.\nOverwinningspunten.\nE\u00e9n overwinningspunt per stuk zijn waard:\nTwee punten waard zijn:\nOp sommige kaarten levert het bouwen van een dorp op een nieuw eiland of het bouwen van handelsroutes een extra overwinningspunt op. Het spel wordt met een bepaald aantal overwinningspunten gewonnen (zie het overzicht).\nVersies en uitbreidingen.\nDe volgende spellen, uitbreidingssets en andere Catan-gerelateerde producten zijn in Nederland uitgegeven:\nDe zes scenario's.\nIn 2005 zijn er nog zes kleine uitbreidingen verschenen:\nAls iemand alle zes de uitbreidingen gekocht had, kon diegene gratis een zevende miniscenario aanvragen:\nAparte spellen.\nEr zijn ook een aantal aparte Catan-gerelateerde spellen uitgebracht. Deze spellen worden los gespeeld. Er zijn er meer dan in deze lijst, maar hiervan zijn er nog geen Nederlandse uitgaven. (zie Duits)\nHet Kaartspel.\nDe kolonisten van Catan: het kaartspel (1996) \u2013 dit is een kaartspel voor twee personen.\nHet kaartspel heeft diverse themasets (uitbreidingssets):\nVergeleken met het Catan bordspel ligt in het Catan kaartspel een veel grotere nadruk op tactiek. In het Catan bordspel neemt het samen spelen namelijk een grote rol in, maar in het Catan kaartspel niet omdat er maar twee spelers zijn. In tegenstelling tot het bordspel begint iedere speler met maar 1 straat. Wel krijgt elke speler 2 dorpen die door de straat worden verbonden.\nDoor het gooien van de getallendobbelsteen worden grondstoffen vergaard. Hiermee worden straten, dorpen en steden gebouwd om een grotere grondstoffenopbrengst te krijgen. Het verschil is dat dit alles op vierkante kaarten is uitgebeeld. Daarnaast zijn er de handkaarten en de gebeurtenisdobbelsteen. De handkaarten kunnen vergeleken worden met de kaarten uit de uitbreiding 'Steden en Ridders' van het spel voor drie en vier spelers. Deze vormen een grote set additionele gebouwen, eenheden en acties. Met deze kaarten kunnen grondstoffenopbrengsten verhoogd worden, handelsmogelijkheden verbeterd, gebouwen afgebroken en veel meer. De toevoeging van deze kaarten maakt het mogelijk het spel te be\u00efnvloeden en deze voegen het tactische element toe. De gebeurtenisdobbelsteen heeft vijf iconen: roofoverval, goed jaar, de molen, riddertoernooi en gebeurtenis (deze laatste staat op twee zijden). In veel gevallen zorgen de bijbehorende acties voor een grondstoffenwinst of -verlies voor (een van) beide spelers.\nDe Vorsten van Catan.\nDe Vorsten van Catan (2010) \u2013 dit is een vernieuwde versie van het Kaartspel.\nEr zijn twee themasets:\nSinds 2017 heet De Vorsten van Catan \"Catan: Het duel\".\nHet snelle kaartspel.\n(De kolonisten van) Catan: het snelle kaartspel is een kaartspel voor 2 tot 4 spelers dat maar 30 minuten duurt. Ook in dit kaartspel bouw je straten, dorpen en steden en zet je ridders in. Steden kunnen op verschillende manieren uitgebreid worden. Verder kun je met de andere spelers of met de markt en de gedekte stapel grondstoffen ruilen. Straten en ridders kunnen echter door de andere spelers afgepakt worden. Zo zijn ook behaalde overwinningspunten niet altijd zeker. Het bouwen van een kerk of een stadsmuur kan echter bescherming bieden.\nHet dobbelspel.\n(De kolonisten van) Catan: het dobbelspel (2008) is een dobbelspel voor 1 tot 4 personen. Met behulp van een voorgetekend speelveld en zes dobbelstenen moeten de spelers punten proberen te halen. De interactie tussen de spelers ontbreekt in deze Catan-versie en het spel duurt korter. De spelregels zijn beperkter en het lijkt in enkele opzichten op \"Yahtzee\", waar ook met een groot aantal dobbelstenen punten behaald moeten worden. Op het internet zijn sinds de uitgave van het spel enkele varianten te vinden, eveneens bedacht door Klaus Teuber.\nJe kan ook extra scorebloks kopen, zonder heel het spel opnieuw te moeten kopen. Het spel wordt gespeeld met speciale Catan-dobbelstenen met daarop afbeeldingen van de grondstoffen, maar kan ook met gewone dobbelstenen worden gespeeld. Elke grondstof wordt dan gekoppeld aan een getal dat overeenkomt met het aantal gegooide ogen van de dobbelsteen.\nCatan voor kinderen.\nEr zijn ook 2 varianten voor kinderen.\nVanaf 4 jaar is er:\nEn voor de kinderen die Kinderen van Catan ontgroeid, is er vanaf 7 jaar:\nComputerspellen.\nFreeware.\nEr zijn ook een aantal gratis (freeware) varianten op het spel voor de computer beschikbaar:\nJubileumedities en verzamelaarsobjecten.\nVoor het 10-jarig bestaan van Catan bracht 999 Games ook 3 extra edities uit:\nEnkel in het Duits.\nDeze spellen zijn nog niet in het Nederlands vertaald.\nAndere Catan-uitgaven.\nDe spellen zijn bij vrijwel iedere speelgoed- en spellenwinkel te koop, en in sommige boekhandels. Ze zijn ook verkrijgbaar via veel internetwinkels.\nWereldkampioenschap.\nEerst elk jaar en sinds 2008 elke twee jaar wordt er een wereldkampioenschap Catan gehouden. De winnaars van de afgelopen jaren waren:"}
{"id": "10144", "revid": "3", "url": "https://nl.wikipedia.org/wiki?curid=10144", "title": "Programmeertaal Fortran", "text": ""}
{"id": "10145", "revid": "305289", "url": "https://nl.wikipedia.org/wiki?curid=10145", "title": "Andr\u00e9 Franquin", "text": "Andr\u00e9 Franquin (Etterbeek, 3 januari 1924 - Saint-Laurent-du-Var, 5 januari 1997) was een Belgische striptekenaar, vooral bekend om zijn reeks \"Guust\". Daarnaast was hij medeauteur van de serie \"Marsupilami\" en \"Robbedoes en Kwabbernoot\".\nBiografie.\nVroege carri\u00e8re.\nFranquins tekencarri\u00e8re begon in 1935 toen zijn werk gepubliceerd werd in de krant La Nation Belge. Na een Grieks-Latijnse opleiding aan de Sint-Bonifatiusschool in Brussel trok hij in 1942 naar de Sint-Lucasacademie waar hij Eddy Paape leerde kennen. Franquins interesses strookten echter niet met die van de school. De school was religieus en conservatief ingesteld, terwijl Franquin veeleer opkeek naar de typisch Amerikaanse cultuur van komische films, cartoons, comics en tekenfilms. In het najaar van 1944 rond de Bevrijding sloot de school een tijdje haar deuren vanwege de bombardementen op Brussel. Franquin bleef daardoor een tijdje bij zijn ouders wonen zonder naar eigen zeggen vaak uit bed te komen. Franquin keerde nadien ook niet meer terug naar het instituut, want hij had intussen werk gevonden. Op aanbeveling van Paape, die inmiddels als animator werkte, kon Franquin aan de slag in tekenfilmstudio CBA waar ook de latere striptekenaar Maurice De Bevere (Morris) werkte en wat later ook Pierre Culliford (Peyo) kwam werken. Franquin kon de eigenaar van de tekenfilmstudio overtuigen met een reeks tekeningen en werd aangesteld als animator, wat een van de hogere functies was. Franquin kon er goed opschieten met Geo Salmon, Morris en Jacques Eggermont. Met Salmon maakte hij in zijn vrije tijd twee filmpjes, met Eggermont deelde hij het dromerige karakter en met Morris had hij gedeelde interesses in jazz en de Amerikaanse popcultuur. De invloed van Morris, die al meer technische vaardigheden had, doet Franquins tekenstijl omvormen van een realistische stijl naar een meer cartoonachtige stijl. Toen de studio failliet ging kon Franquin via De Beveres connecties bij uitgeverij Dupuis als illustrator beginnen. De bladen die hij met zijn tekenwerk mocht opvrolijken waren \"Le Moustique\", \"Spirou (Robbedoes)\" en tot 1947 het verkennersblad \"Plein Jeu\".\nRobbedoes en Kwabbernoot.\nOp aanvraag van Charles Dupuis werden De Bevere en Franquin door Joseph Gillain, die toen \"Robbedoes en Kwabbernoot\" tekende, verder ingewijd in het tekenvak. In 1946 mocht Franquin na een eerste vingeroefening in de \"Robbedoes Almanak 1947\" de serie overnemen. Hij voltooide Gillains verhaal \"Het geprefabriceerde huis\" en zou de reeks zo'n 21 jaar voort zetten.\nDe verhalen die Franquin tijdens deze periode rond \"Robbedoes en Kwabbernoot\" tekende worden algemeen beschouwd als de meest ingenieuze, spannende en grappigste avonturen die ooit rond de figuren getekend werden. De populariteit van de reeks en het blad nam toe en door zijn toedoen maakten ook veel nieuwe personages hun intrede, zoals de zwaar besnorde professor en graaf Pancratius Edelhart Ladislas Philippus Van Rommelgem (1950), Kwabbernoots gemene achterbakse neef Wiebeling (\"Robbedoes en de Erfgenamen\", 1951), en het vreemde langstaartige dier, de Marsupilami (1952).\nIn 1950 trouwde Franquin met Liliane Servais.\nTon en Tineke, de Marsupilami en Guust.\nIn 1955 cre\u00eberde Franquin voor het weekblad \"Kuifje\" en haar uitgeverij Le Lombard de gagstrip Ton en Tineke (Modeste et Pompon). De reeks werd vier jaar getekend door Franquin en werd daarna voortgezet door Dino Attanasio.\nIn 1956 schonk Franquin de inmiddels steeds geliefder geworden Marsupilami zijn eigen al even succesvolle spin-off. De echte Marsupilamireeks zag echter pas het licht in 1987, na jaren in de vergetelheid.\nEen jaar later, in 1957 maakte Guust Flater (Gaston Lagaffe) zijn debuut. Het was de tekenaar opgevallen dat alle stripfiguren een beroep uitoefenden. Lucky Luke was een cowboy, Robbedoes een hotelhulpje, Kuifje een journalist, ... en daarom vond hij het een uitdaging eens een reeks te maken rond iemand zonder beroep. Zo verscheen de slome Guust zonder uitleg of naam in weekblad Robbedoes. Na een aantal weken van anonimiteit kreeg hij zijn naam en vrolijkten zijn flaters de redactionele artikels op. De uit \u00e9\u00e9n cartoon bestaande gags werden zo populair dat Franquin al snel met een echte stripreeks begon (Guust) op twee stripstrookjes. Ruim 400 gags later werd dit een volledige pagina. Het Flateruniversum met de dagelijkse stommiteiten en onhandigheden van Guust op de Robbedoesredactie had tegen die tijd definitief vorm gekregen. Veel stripfans duiden alleen al vanwege de hilarische grappen en running gags de reeks aan als Franquins meesterwerk.\nIn 1957 tekende hij ook de eenmalige kerststrip Roeltje en de Elaoin.\nTot 1958 werkte Franquin van bij zich thuis, maar na de geboorte van zijn dochter Isabelle drong een verhuizing van zijn professionele activiteiten zich op. Zo ontstond Atelier Franquin, waar onder anderen Jid\u00e9hem, Jean Roba en Marcel Denis Franquin assisteerden bij zijn talrijke producties op dat moment. Naast zijn indrukwekkende productie voor weekblad Robbedoes bedacht hij in 1958 op vraag van zijn uitgever ook drie verhalen rond Robbedoes en Kwabbernoot voor \"Le Parisien Lib\u00e9r\u00e9\". Jean Roba stond hem bij met het tekenwerk en Greg schreef \u00e9\u00e9n scenario. Franquin was op dat moment ook nog bezig met de autorubriek Starter en diverse illustraties voor weekblad Robbedoes/Spirou en voor Kuifje/Tintin maakte hij nog steeds Ton en Tineke.\nDe jaren zestig en zeventig.\nIn 1961 nam de wekelijkse stress om zijn tekeningen voor de streefdatum af te krijgen zo sterk toe dat hij wegens ziekte en oververmoeidheid het Robbedoes-album \"QRN op Bretzelburg\" onderbrak en het pas twee jaar later zou voltooien. Hij herschikte toen de eerste platen en werkte het verhaal verder af. \nIn 1963 ontfermde hij zich over de jonge Egyptische tekenaar Roger Camille, die in zijn atelier in Brussel kwam werken. Hier cre\u00eberde Camille de stripfiguur Foufi. Franquin schreef verschillende gags uit de beginperiode van deze strip, die in 1964 werden gepubliceerd in een stripweekblad in Libanon.\nFranquin vond dat hij al te lang met Robbedoes bezig was en in 1967 zette hij er een punt achter met \"Hommeles in Rommelgem\". Jean-Claude Fournier volgde hem op en kreeg de toestemming alle personages die Franquin bedacht had voor de reeks verder te gebruiken. De enige uitzondering was de Marsupilami. Als blijk van vriendschap tekende Franquin het dier wel voor Fourniers eerste Robbedoesalbum.\nIn 1977 rolde de reeks Zwartkijken (\"Id\u00e9es Noires\") uit zijn potlood. De alleen in het zwart getekende gags bevatten al even donkere humor en toonden de tekenaar van zijn meest cynische kant. Ook zijn linkse politieke overtuigingen kwamen in de reeks sterker dan ooit tevoren naar boven. Vanwege de morbide en zwartgallige inhoud werd \"Zwartkijken\" niet overal gepubliceerd.\nIn \"Sprint\"/\"Le Trombone Illustr\u00e9\" en later \"Fluide Glacial\" vond de reeks wel een plekje.\nDe Marsupilami sprong vanaf 1987 opnieuw rond in zijn eigen stripreeks, al fungeerde Franquin vooral als adviseur voor tekenaar Batem die de verhalen zou tekenen. Franquin had de rechten van zijn oeuvre, zoals de merchandising, afgestaan aan Marsu Productions. Hiermee zette hij met enige aarzeling een punt achter zijn woelige relatie bij uitgeverij Dupuis, waarvan de baas, Charles Dupuis, een vriend was. Hij zag echter dat Marsu zijn personages meer te bieden had.\nGreg schreef de eerste scenario's voor de nieuwe Marsupilamireeks, maar enkele albums later sprong Yann in als schrijver. Na hem kwamen nog een aantal andere scenaristen.\nLaatste levensjaren.\nIn 1989 ontwierp Franquin de tweedelige serie \"De Banjers\", een collectie schetsen, bedoeld voor de Franse animatieserie \"Les Tifous\". De wollige personages waren oorspronkelijk gecre\u00eberd als educatieve televisiereeks voor kinderen.\nTwee dagen na zijn 73ste verjaardag overleed Franquin aan een hartkwaal. \"Marsupilami\", \"Ton en Tineke\" en \"Robbedoes en Kwabbernoot\" werden al van voor zijn dood voortgezet door andere auteurs. De andere reeksen werden stopgezet. \nIn 2011 kreeg \"Guust\" een spin-off over diens neefje dat eerder in de hoofdreeks voorkwam. Na twee albums werd de reeks stopgezet. De reeks \"Guust\" zelf kreeg in 2022 een doorstart. Isabelle Franquin, dochter en erfgename van Andr\u00e9 Franquin, spande echter een rechtszaak aan om het verschijnen te voorkomen. Na een private arbitrage verscheen het boek in november 2023.\nInvloed en status.\nFranquin is een van de meeste geliefde striptekenaars uit Belgi\u00eb. Zijn typische\nzwierige en losse tekenstijl, waarbij hij zelfs zijn eigen handtekening op het einde van een gagpagina tot een grap bewerkt, heeft veel tekenaars na hem be\u00efnvloed en kreeg ook veel respect van collega's. Herg\u00e9, Gotlib en Albert Uderzo bewonderden zijn werk enorm. Herg\u00e9 zei ooit: \"Franquin is een grote kunstenaar, waarbij ik slechts een armzalige tekenaar ben.\"\nHij was in 1974 de allereerste laureaat van de Grand Prix de la ville d'Angoul\u00eame, uitgereikt op het internationaal stripfestival van Angoul\u00eame.\nIn 2005 verkoos men op de Franstalige televisiezender RTBF De Grootste Belg. Franquin eindigde op de 16e plaats. In de Vlaamse versie eindigde hij op nr. 117 buiten de offici\u00eble nominatielijst. In het voorjaar van 2007 liep in het Brusselse Autoworld een uitgebreide retrospectieve van Franquins werk.\nDe kinderbol van het Atomium is vernoemd naar Andr\u00e9 Franquin."}
{"id": "10151", "revid": "558902", "url": "https://nl.wikipedia.org/wiki?curid=10151", "title": "Repertorium der Nederlandse Wijsbegeerte", "text": "Het Repertorium der Nederlandse Wijsbegeerte is een van de belangrijke bijdragen van Professor Dr. Johannes Jacobus Poortman. Het is een inventaris van alle publicaties in de Nederlandse taal of door Nederlandse of Vlaamse auteurs geschreven over filosofie. \nNa het overlijden van Prof. Poortman (1970) werd het werk voortgezet door Wim Klever. Tot 3 december 2018 kon het online worden geraadpleegd als de Kennisbank Filosofie in Nederland."}
{"id": "10153", "revid": "86479", "url": "https://nl.wikipedia.org/wiki?curid=10153", "title": "Periode-6-element", "text": "Een periode-6-element is een chemisch element in de zesde regel (of \"periode\") van het periodiek systeem der elementen, inclusief de lanthaniden. Deze elementen kenmerken zich doordat de 1s-, 2s-, 2p-, 3s-, 3p-, 4s-, 4p-, 4d-, 5s- en 5p-schillen geheel met elektronen gevuld zijn. Van het begin tot het einde van deze periode worden de 4f-, 5d-, 6s- en 6p-schil opgevuld. In het begin van de periode gebeurt dat systematisch, maar als gevolg van onderlinge afstoting wordt de opvulling verderop minder overzichtelijk. \nDe elementen in de zesde periode zijn in het periodiek systeem hieronder gekleurd."}
{"id": "10154", "revid": "1061913", "url": "https://nl.wikipedia.org/wiki?curid=10154", "title": "Jimmu", "text": "Keizer Jimmu (\u795e\u6b66\u5929\u7687, Jinmu Tenn\u014d, 711 v.Chr. \u2013 585 v.Chr.) ook wel bekend als \"Kamuyamato Iwarebiko\" (gegeven naam: \"Kami Yamato Ihare Biko no Mikoto\") was de mythische stichter van Japan en is de eerst genoemde keizer op de traditionele lijst van de Japanse keizers.\nInleiding.\nVerklaring van zijn naam.\nJimmu staat voor \u2018Goddelijke moed\u2019, Kami is een voormalige stadsnaam in het Zuiden van Kyushu (\u4e5d\u5dde, Ky\u016bsh\u016b), Ihare is een district in Yamato (\u5927\u548c) en Biko is het Japanse woord voor \u2018prins\u2019. Al deze namen waren gegeven tijdens de heerschappij van Keizer Kammu (\u6853\u6b66), nog voordat de Nihongi geschreven werd. Deze namen worden universeel gebruikt door Japanse schrijvers.\nSituering.\nUit het scheppingsverhaal van Japan bleek dat een van de nazaten van de zonnegodin Amaterasu de eerste keizer van Japan zou zijn geweest. Volgens de mythische verslagen uit de Kojiki en Nihonshoki zou keizer Jimmu geboren zijn op 13 februari 711 v.Chr. Hij was de eerste legendarische keizer van de Yamato lijn en daarmee de stamvader van alle Japanse keizers.\nAmaterasu had een kleinzoon, de god Ninigi no Mikoto (\u74ca\u74ca\u6775\u5c0a), die ze naar de Japanse eilanden zond om vrede over het hele land te brengen met behulp van drie geschenken uit de hemel. Het zwaard Kusanagi no Tsurugi (\u8349\u8599\u306e\u5263), de spiegel Yate no Kagami (\u516b\u54ab\u93e1) en het juweel Yasaki no Magatama (\u516b\u5c3a\u74ca\u66f2\u7389, ook \u516b\u5742\u74ca\u66f2\u7389). Deze Ninigi no Mikoto huwde met Konohana Sakuya Hime (\u6728\u82b1\u4e4b\u958b\u8036\u59eb), de prinses van de berg Fuji en dochter van de berggod Oyamatsumi. Zij kregen drie zonen en een van die zonen trouwde met Toyotama Hime (\u8c4a\u7389\u59eb). Zij was de dochter van Ry\u016bjin (\u9f8d\u795e), de Japanse zeegod. Samen kregen ze een kind Hikonagisa Takeugaya Fukiaezu no Mikoto (\u5f66\u6ce2\u7032\u6b66\u9e15\u9dbf\u8349\u847a\u4e0d\u5408\u5c0a). Hij werd opgevoed door Tamayori Hime (\u7389\u4f9d\u59eb), de zus van zijn moeder. Met haar baarde hij vier kinderen en een van hen ging door het leven als keizer Jimmu.\nMigratie.\nIn de tiende maand van 667 v.Chr. besloot Jimmu in Hyuuga om vanuit Zuid-Kyushu aan zijn befaamde expeditie richting het oosten te beginnen. Toen hij aankwam aan de poort van Aokumo Shirakatta in de stad Kusaka in Kawachi trachtte hij Yamato binnen te dringen, maar zijn imperialistische plannen werden gedwarsboomd door Naga Sune Hiko. Jimmu liet het hier niet bij en besloot om zijn troepen voorlopig terug te trekken. Hij sprak zijn troepen als volgt toe: \u2018Ik stam af van de zonnegodin en als ik het land doortrek met de zon in mijn rug om de vijand aan te vallen zal ik tegenstrijdig handelen met de wijze van de hemel. Het is beter om terug te trekken en een teken van zwakheid te laten zien, dan zullen we met de kracht van de goden van de hemel en aarde, en de zonnegodin, de vijanden vertrappelen.\u2019 Met de zonnegodin in zijn rug trok hij met zijn troepen naar het zuiden richting Osaka (\u5927\u962a\u5e02, \u014csaka-shi), rond het schiereiland Kii (\u7d00\u4f0a\u534a\u5cf6, Kii-hant\u014d). Vervolgens doorkruiste hij verschillende steden en uiteindelijk kwam hij aan in Tomi, waar hij Naga Sune Hiko nogmaals aanviel. Hij won de veldslag en nam een groot deel van Yamato in.\nIn de derde maand van 662 v.Chr. stichtte Jimmu de hoofdstad Kashihara (\u6a7f\u539f). In diezelfde stad bouwde Jimmu een paleis waar hij zich in de eerste maand van 660 v.Chr. tot keizer kroonde. Hij heerste gedurende 76 jaar over het rijk en stierf op 126-jarige leeftijd.\nNationale feestdag.\nKenkokukinen no Hi (\u5efa\u56fd\u8a18\u5ff5\u306e\u65e5), de nationale dag van de stichting, wordt jaarlijks op 11 februari gevierd. Hoewel de viering van de stichting zich vroeg in de Japanse geschiedenis en tradities situeerde, werd het pas een offici\u00eble nationale feestdag in 1872, toen Japan haar traditionele kalender omruilde voor de Gregoriaanse kalender. Deze feestdag stond eerst bekend als Kigensetsu (\u7d00\u5143\u7bc0 ), de dag van de keizer, waarbij de stichting van het Japanse keizerrijk werd gevierd met de bedoeling de vaderlandsliefde aan te wakkeren. Deze werd echter afgeschaft na WOII door de Amerikanen, aangezien dit patriottisme niet in het kader van de democratisering van Japan paste. Pas in 1966 werd het weer een feestdag onder de naam Kenkokukinen no Hi.\nOfficieel onderzoek.\nAangezien bijna iedereen in Japan geloofde dat keizer Jimmu heeft bestaan, startte het ministerie een onderzoek op in 1940 om de plaatsen voor eens en altijd te identificeren, gebruikmakend van de vaardigheden en de kennis van moderne historici.\nEr dreigde gevaar voor deze onderzoekers omdat de overheid plannen had gemaakt voor bepaalde projecten. Hiervoor verwachtte de overheid medewerking van de geleerden, zodat de voorbereidingen ervoor alleen maar vorderend zouden werken. De historici ontkenden het bestaan van de legendarische keizer zeker niet, maar ze hadden allen hun twijfels over de datum van de kroning van keizer Jimmu. Toch moesten de historici op hun hoede zijn, omdat het verkondigen van deze mening in die tijd problemen kon teweegbrengen. Dat wisten ze maar al te goed nadat tal van theorie\u00ebn van hun voorgangers door de overheid werden gecensureerd.\nFeit of fictie.\nNihonshoki &amp; Kojiki.\nDe legendes in hoofdstuk 1 in de Kojiki en in \u2018\u2019the age of Gods\u2019\u2019 in de Nihonshoki dateren van 200 jaar terug in de tijd. Deze legendes moeten met respect behandeld worden, maar vanuit een rationeel standpunt kloppen veel verhalen niet of zijn incompleet en kunnen daarom in twijfel getrokken worden. Dat neemt niet weg dat er ook historische feiten in verwerkt zijn. Toch mag men bij het lezen van deze twee historische bronnen bepaalde vragen stellen. Men kan enkele vraagtekens plaatsen bij de precieze data zoals de stichting in 660 v. Chr., de dag waarbij keizer Jimmu aan zijn expeditie begon en dagen waar hij op verschillende plekken aankwam. Beide werken spreken elkaar ook vaak tegen, ze bevatten verschillende versies van bepaalde verhalen en geven een ideologisch gekleurde versie van de heldendaden van de keizers zodat ze als historische bron zeker omzichtig gebruikt moeten worden. Toch heeft de auteur getracht een goede synthese te maken van de plaatselijke mythen en legenden zodat deze in een globale mythologie werden opgenomen. Uiteindelijk kwam dit ten goede aan het centrale keizerlijke gezag.\nMogelijke verklaring.\nTijdens de heerschappij van Keizerin Suiko ((\u63a8\u53e4) bracht de begaafde en briljante prins Shotoku Taishi (\u8056\u5fb3\u592a\u5b50) systematisch buitenlandse cultuur en technologie naar Japan. Het negende jaar van de heerschappij van keizerin Suiko werd bijgevolg beschouwd als het begin van een nieuwe era. De Japanse geschiedenis had dus haar eerste cyclus voltooid. De tijd tussen keizerin Suiko en keizer Jimmu werd dan op basis van de principes van de Chinese astronomie berekend. Dit betekende concreet dat het begin van de vorige cyclus de stichting van de natie door keizer Jimmu moest geweest zijn, 1260 jaar geleden voor het negende jaar van de heerschappij van keizerin Suiko. De verschillende data bij de expeditie van keizer Jimmu werden door latere generaties verondersteld op basis van de bronnen die ze toen ter beschikking hadden. Uiteindelijk werd er een chronologie geaccepteerd door westerse en Japanse geleerden. Robert K. Reischauer werkte in zijn boek een lijst van de eerste veertien Japanse keizers uit."}
{"id": "10155", "revid": "231402", "url": "https://nl.wikipedia.org/wiki?curid=10155", "title": "660 v.Chr.", "text": "Het jaar 660 v.Chr. is een jaartal volgens de christelijke jaartelling."}
{"id": "10156", "revid": "63434", "url": "https://nl.wikipedia.org/wiki?curid=10156", "title": "Lijst van keizers van Japan", "text": "De rol van de keizer van Japan (\u5929\u7687, \"ten'nou\" van \"mikado\") was die van een keizerlijke heerser, van het begin van de historie tot het midden van de twintigste eeuw. Onder de moderne constitutie van Japan is de keizer nu grotendeels alleen nog in naam het hoofd van de staat (zie Overheid van Japan).\nHet onderstaande is een traditionele lijst van keizers van Japan. De keizers tot Ojin (\u5fdc\u795e\u5929\u7687) worden als legendarisch beschouwd."}
{"id": "10158", "revid": "1364734", "url": "https://nl.wikipedia.org/wiki?curid=10158", "title": "Paracetamol", "text": "Paracetamol (Amerikaans-Engels: \"acetaminophen\") is een veelgebruikt pijnstillend en koortsverlagend middel. Vaak wordt het in combinatie met andere geneesmiddelen ingezet. Het wordt meestal oraal of rectaal toegediend, maar paracetamol kan ook via de ader worden ge\u00efnjecteerd. De effecten duren tussen twee en vier uur.\nParacetamol is bij de aanbevolen dosering een veilig medicijn. De aanbevolen maximale dagelijkse dosis voor een volwassene is drie tot vier gram. Wanneer deze dosis wordt overschreden, kan leverfalen optreden. De naam paracetamol is afgeleid van de chemische naam: para-acetylaminofenol. De stof is opgenomen in de lijst van essenti\u00eble geneesmiddelen van de WHO, waarin de meest effectieve en veilige medicijnen staan die nodig zijn in de gezondheidszorg.\nGeschiedenis.\nParacetamol werd voor het eerst in 1878 door Harmon Northrop Morse gesynthetiseerd en in 1893 voor de eerste keer in de geneeskunde gebruikt door Josef von Mering. Al vrij snel daarna raakte paracetamol uit de gratie vanwege een bizarre bijwerking: sommige gebruikers kregen een blauwe huidskleur na gebruik, waarschijnlijk als gevolg van contaminatie met een ander middel. Toen in de jaren 1940 ontdekt werd dat paracetamol koortsverlagend en pijnstillend werkte, nam de populariteit weer toe.\nDe grootste stijging in populariteit ontstond toen in de jaren 1960 bezorgdheid ontstond over de lange-termijneffecten van fenacetine. Men ontdekte toen dat paracetamol de actieve metaboliet is van acetanilide. Acetanilide werd in 1886 ge\u00efntroduceerd, maar bleek te toxisch. Men ging op zoek naar minder giftige alternatieven die qua chemische structuur sterk op acetanilide leken; \u00e9\u00e9n daarvan was paracetamol.\nWerking.\nHet werkingsmechanisme van paracetamol is nog steeds onduidelijk. Er zijn twee hypotheses: (1) remmen van cyclo-oxygenases (COX, enzymen betrokken bij ontstekingsreacties) en (2) be\u00efnvloeding van het serotonerge systeem; dat zijn zenuwbanen die onder andere een rol spelen bij de gewaarwording van pijn.\nBijwerkingen.\nEr zijn aanwijzingen dat veelvuldig gebruik van paracetamol interne bloedingen kan bevorderen.\nEen aantal onderzoeken uit 2019 suggereert dat het gebruik van paracetamol tijdens de zwangerschap de ontwikkeling van het kind in de baarmoeder zou kunnen schaden. Een oorzakelijk verband tussen paracetamol en ADHD wordt echter \"zeker niet bewezen\" geacht.\nDosering.\nVoor gezonde volwassenen is de maximale dosis per etmaal 6-8x 500\u00a0mg voor de tabletten (bij chronisch gebruik 6x 500\u00a0mg), 3-4x 500\u20131000\u00a0mg voor de zetpillen. Er dient een periode van minimaal 3-4 uur tussen de doseringen in te zitten. In de bijsluiter staat meestal een dosering van maximaal 6x 500\u00a0mg of 3x 1000\u00a0mg aangegeven. Bij normaal gebruik wordt paracetamol als een veilig middel beschouwd. \nSchadelijkheid bij overdosering.\nBeschadiging van de lever kan optreden na de inname van een enkele dosis van 10 tot 15\u00a0gram paracetamol. In de lever bevinden zich metaboliserende enzymen die paracetamol omzetten in een toxische metaboliet. Een leververgiftiging kan zeer pijnlijk zijn en een aantal dagen duren. Inname van een enkele dosis van 20 tot 25\u00a0gram kan fataal zijn.\nAnderzijds zijn er ook gevallen bekend waarbij de inname van een enorme hoeveelheid paracetamol niet tot leverschade leidde.\nBij een eenmalige inname van meer dan 70\u00a0mg/kg (ongeveer 5\u00a0gram voor volwassenen) zijn de nadelige effecten al te verwachten. Met 140\u00a0mg/kg (circa 10\u00a0gram voor volwassenen) wordt er matig ernstige leverschade gezien, en bij 200\u00a0mg/kg (ongeveer 14\u00a0gram voor volwassenen) is dit al ernstige leverschade. De absolute hoeveelheden zijn voor kinderen lager dan hier vermeld. Ook dagelijks gebruik van de normale dosering kan uiteindelijk leiden tot leverschade.\nBehandeling overdosering.\nEen overdosis paracetamol kan, indien er tijdig (binnen acht uur) wordt ingegrepen, door een arts behandeld worden met acetylcyste\u00efne (Lysomucil, Fluimucil). De N-acetylcyste\u00efne maakt de gevormde, schadelijke paracetamolmetaboliet N-acetylparabenzochinonimine (NAPQI) onschadelijk door ermee te reageren. Deze metaboliet is verantwoordelijk voor hepatotoxiciteit (leververgiftiging). In normale omstandigheden wordt het NAPQI opgevangen (geconjugeerd) door glutathion, maar bij overdosering raakt dit systeem verzadigd en zal het NAPQI zich vrij opstapelen. Behandeling met acetylcyste\u00efne verzorgt dan een aanvulling van de glutathionvoorraad, zodat een overdosis aan NAPQI alsnog opgevangen kan worden. Geactiveerde kool gecombineerd met het laxeermiddel natriumsulfaat vermindert de opname van paracetamol in het lichaam, maar is enkel van nut wanneer het binnen vier tot zes uur na inname gegeven wordt. Wanneer de pati\u00ebnt binnen twee uur behandeld wordt, is maagspoelen ook nog een goede remedie. Het zorgt ervoor dat het nog aanwezige paracetamol in de maag en darmen zo snel mogelijk het lichaam verlaat, waardoor er niet nog meer paracetamol opgenomen kan worden.\nGespreide overdosis.\nRegelmatig een enigszins te hoge dosis, of langdurig de maximale dosis paracetamol gebruiken kan leiden tot een 'gemaskeerde' overdosis die in het bloed niet aantoonbaar is. Het risico dat leverschade zich hierdoor langzaam opbouwt is groot, zodat behandeling dringend geboden is. Doordat dit minder eenvoudig is vast te stellen dan bij een eenmalige overdosis is de kans op overlijden mogelijk zelfs groter.\nPreparaten.\nParacetamol is in verschillende toedieningsvormen, al dan niet in combinatie met een ander middel, beschikbaar. De orale vormen zijn in de meeste landen zonder recept te krijgen, vaak ook in de supermarkt.\nEen voordeel van zetpillen is dat ze ook gebruikt kunnen worden als de pati\u00ebnt misselijk is of moet braken en in geval van slikproblemen.\nCombinaties met andere middelen.\nEr zijn aanwijzingen dat paracetamol in combinatie met cafe\u00efne sneller en langer werkt.\nHet toevoegen van code\u00efne aan paracetamol vergroot het therapeutisch effect (pijnstilling) slechts in geringe mate. Bij incidenteel gebruik is het voordeel dus gering, in geval van langdurig gebruik zijn de nadelen waarschijnlijk groter dan de voordelen; het ontstaan van tolerantie en misbruik (verslaving).\nCombinaties van pijnstillers (anders dan de combinatie met cafe\u00efne of code\u00efne) worden bij de behandeling van chronische pijn, onder toezicht van een arts, veelvuldig toegepast. Voor de thuisgebruiker valt gebruik hiervan af te raden."}
{"id": "10159", "revid": "46715", "url": "https://nl.wikipedia.org/wiki?curid=10159", "title": "Bijectie", "text": "In de wiskunde is een bijectie, bijectieve afbeelding of een-op-een-correspondentie een afbeelding of functie, die zowel injectief als surjectief is, dus alle elementen van twee verzamelingen een-op-een aan elkaar koppelt. Bijectief wil dus zeggen dat ieder element uit het domein formula_1 gekoppeld is aan precies \u00e9\u00e9n element uit het codomein formula_2 en dat omgekeerd ook ieder element van formula_2 gekoppeld is aan precies \u00e9\u00e9n element uit formula_1. Een correspondentie is een tweeplaatsige relatie, die zowel links- als rechtsvolledig is.\nVoor elke bijectie van een verzameling formula_1 op een verzameling formula_2 bestaat er een inverse functie van formula_2 naar formula_1, die zelf ook een bijectie is.\nEen bijectie van een verzameling op zichzelf wordt wel een permutatie genoemd. Bijecties zijn essentieel voor veel deelgebieden binnen de wiskunde, voor onder meer de definities van permutatiegroep, isomorfisme, homeomorfisme en diffeomorfisme. De aanduiding 'bijectieve afbeelding' werd ge\u00efntroduceerd door Bourbaki.\nDefinitie.\nEen bijectie tussen twee verzamelingen formula_1 en formula_2, niet noodzakelijk verschillend, is een functie of afbeelding:\ndie injectief is en surjectief is. Daarbij is formula_12\nGelijkmachtigheid.\nAls formula_1 en formula_2 eindige verzamelingen zijn is het makkelijk in te zien dat het bestaan van een bijectie betekent dat beide verzamelingen hetzelfde aantal elementen hebben. Algemeen zegt men dat als er een bijectie tussen twee (eindige of oneindige) verzamelingen bestaat, deze verzamelingen dezelfde kardinaliteit hebben. Georg Cantor was de eerste die verzamelingen op deze manier met elkaar vergeleek. Twee verzamelingen waartussen een bijectie bestaat, worden gelijkmachtig genoemd. \nZo worden de verzamelingen formula_20 en formula_21 gelijkmachtig genoemd, omdat de afbeelding formula_22 met formula_23, bijectief is.\nOok zijn de verzameling van de natuurlijke getallen en de verzameling van de gehele getallen gelijkmachtig, want het is mogelijk een bijectie tussen beiden te vinden. Neem de volgende afbeelding van formula_24 naar formula_25:\nMeer algemeen:\nDit is een bijectie want elk natuurlijk getal heeft een eenduidig beeld, en elk geheel getal wordt precies een keer bereikt. De verzameling van rationale getallen formula_28 is wel gelijkmachtig met deze twee, maar de verzameling van re\u00eble getallen formula_29 is niet gelijkmachtig met de drie vorige, maar wel met formula_30 voor elke gehele waarde van formula_31 groter dan 0.\nStelling van Cantor-Bernstein-Schr\u00f6der.\nAls er tussen twee verzamelingen beide kanten op een injectie is, bestaat er volgens de stelling van Cantor-Bernstein-Schr\u00f6der een bijectie tussen de twee verzamelingen. Die zijn in dat geval dus gelijkmachtig.\nVoorbeelden en tegenvoorbeelden.\nVoorbeeld 1.\nGeen enkel element uit formula_35 wordt door formula_12 aan 2 elementen uit formula_37 gekoppeld, dus is formula_12 injectief en formula_12 laat geen enkel element uit formula_35 over, dus is formula_12 surjectief. Dat betekent samen dat formula_12 bijectief is.\nVoorbeeld 2.\nDeze functie formula_12 is ook een bijectie. Een andere bijectieve afbeelding tussen deze verzamelingen formula_37 en formula_35 is:\nTegenvoorbeeld 1.\nformula_12 is geen bijectie, enerzijds omdat -7 niet gekoppeld wordt, dus niet surjectief is, en anderzijds omdat 3 aan zowel 1 als 2 gekoppeld wordt, dus niet injectief is.\nTegenvoorbeeld 2.\nDit is geen bijectie. Het is wel zo dat elk element van formula_35 gekoppeld wordt aan een element van formula_37, maar sommige elementen van formula_35 worden aan twee verschillende elementen van formula_37 gekoppeld. Zo is bijvoorbeeld formula_61.\nTegenvoorbeeld 3.\nDit is geen bijectie, want formula_12 is niet surjectief omdat niet alle elementen uit formula_35 worden gekoppeld aan een element uit formula_37. Het element 0 in formula_35 bijvoorbeeld is van geen enkel element uit formula_37 het beeld. De functie formula_12 is wel injectief, want geen twee elementen uit formula_37 worden gekoppeld aan hetzelfde element van formula_35."}
{"id": "10160", "revid": "12930", "url": "https://nl.wikipedia.org/wiki?curid=10160", "title": "Keizer Jimmu van Japan", "text": ""}
{"id": "10161", "revid": "228541", "url": "https://nl.wikipedia.org/wiki?curid=10161", "title": "Periode-7-element", "text": "Een periode-7-element is een chemisch element in de zevende regel (of \"periode\") van het periodiek systeem der elementen, inclusief de actiniden. Deze elementen kenmerken zich doordat de 1s-, 2s-, 2p-, 3s-, 3p-, 4s-, 4p-, 4d-, 4f-, 5s-, 5p-, 5d-, 6s- en 6p-schillen geheel met elektronen gevuld zijn. Van het begin tot het einde van deze periode worden de 5f-, 6d-, 7s- en 7p-schil opgevuld. In het begin van de periode gebeurt dat systematisch, maar als gevolg van onderlinge afstoting wordt de opvulling verderop minder overzichtelijk. \nDe elementen in de zevende periode zijn in het periodiek systeem hieronder gekleurd.\nChemische en fysische eigenschappen.\nVerreweg het grootste deel van de periode-7-elementen, op een paar uitzonderingen na, heeft een atoomkern die snel uiteen valt. Alleen de kernen van uranium en thorium hebben een halveringstijd die langer is dan de leeftijd van de Aarde. De elementen die zwaarder zijn dan uranium worden transuranen genoemd die synthetisch uit uranium en thorium door neutronvangst in kernreactoren gevormd kunnen worden. Van de transuranen heeft plutonium de stabielste isotopen."}
{"id": "10162", "revid": "86479", "url": "https://nl.wikipedia.org/wiki?curid=10162", "title": "Periode-4-element", "text": "Een periode-4-element is een chemisch element in de vierde regel (of \"periode\") van het periodiek systeem der elementen. Deze elementen kenmerken zich doordat de 1s-, 2s-, 2p-, 3s- en 3p-schillen geheel met elektronen gevuld zijn. Van het begin tot het einde van deze periode worden de 3d-, 4s- en 4p-schil opgevuld. In het begin van de periode gebeurt dat systematisch, maar als gevolg van onderlinge afstoting wordt de opvulling verderop minder overzichtelijk. \nDe elementen in de vierde periode zijn in het periodiek systeem hieronder gekleurd."}
{"id": "10163", "revid": "86479", "url": "https://nl.wikipedia.org/wiki?curid=10163", "title": "Periode-5-element", "text": "Een periode-5-element is een chemisch element in de vijfde regel (of \"periode\") van het periodiek systeem der elementen. Deze elementen kenmerken zich doordat de 1s-, 2s-, 2p-, 3s-, 3p-, 4s- en 4p-schillen geheel met elektronen gevuld zijn. Van het begin tot het einde van deze periode worden de 4d-, 5s- en 5p-schil opgevuld. In het begin van de periode gebeurt dat systematisch, maar als gevolg van onderlinge afstoting wordt de opvulling verderop minder overzichtelijk. \nDe elementen in de vijfde periode zijn in het periodiek systeem hieronder gekleurd."}
{"id": "10164", "revid": "86479", "url": "https://nl.wikipedia.org/wiki?curid=10164", "title": "Periode-3-element", "text": "Een periode-3-element is een chemisch element in de derde regel (of \"periode\") van het periodiek systeem der elementen. Deze elementen kenmerken zich doordat de 1s-, 2s- en 2p-schillen geheel met elektronen gevuld zijn. Van het begin tot het einde van deze periode worden de 3s- en 3p-schil opgevuld. Bij natrium bevat de 3s-schil \u00e9\u00e9n elektron en deze schil bevat bij magnesium twee elektronen. Vanaf aluminium tot en met argon wordt de 3p-schil systematisch opgevuld. \nDe elementen in de derde periode zijn in het periodiek systeem hieronder gekleurd."}
{"id": "10165", "revid": "86479", "url": "https://nl.wikipedia.org/wiki?curid=10165", "title": "Periode-2-element", "text": "Een periode-2-element is een chemisch element in de tweede regel (of \"periode\") van het periodiek systeem der elementen. Deze elementen kenmerken zich doordat de 1s-schil geheel met elektronen gevuld is. Van het begin tot het einde van deze periode worden de 2s- en 2p-schil opgevuld. Bij lithium bevat de 2s-schil \u00e9\u00e9n elektron en deze schil bevat bij beryllium twee elektronen. Vanaf boor tot en met neon wordt de 2p-schil systematisch opgevuld. \nDe elementen in de tweede periode zijn in het periodiek systeem hieronder gekleurd."}
{"id": "10166", "revid": "86479", "url": "https://nl.wikipedia.org/wiki?curid=10166", "title": "Periode-1-element", "text": "Een periode-1-element is een chemisch element in de eerste regel (of \"periode\") van het periodiek systeem der elementen. Deze elementen kenmerken zich doordat alleen de 1s-schil elektronen bevat. Omdat deze schil maximaal twee elektronen kan bevatten, bevat deze eerste periode slechts de twee elementen die in het periodiek systeem hieronder gekleurd zijn."}
{"id": "10169", "revid": "33107", "url": "https://nl.wikipedia.org/wiki?curid=10169", "title": "Antony Gormley", "text": "Sir Antony Mark David Gormley (Hampstead, 30 augustus 1950) is een Engelse beeldhouwer.\nLeven en werk.\nGormley groeide op in Hampstead. Hij studeerde van 1968 tot 1971 archeologie, antropologie en kunstgeschiedenis aan het Trinity College, Cambridge, waarna hij naar India en Sri Lanka ging om zich te verdiepen in het Boeddhisme. Teruggekeerd in Londen, drie jaar later in 1974, zette Gormley zijn studie voort aan de \"Central School of Art\" (nu bekend als Central Saint Martins College of Art and Design) en het Goldsmiths College, deed een \"postgraduate\" studie beeldhouwkunst tussen 1977 en 1979 aan de Slade School of Fine Art, University College London.\nGedurende de laatste 25 jaar heeft Antony Gormley de menselijke figuur in de beeldhouwkunst een nieuwe inhoud gegeven, waarbij hij de proporties van zijn eigen lichaam als uitgangspunt heeft genomen. Sinds 1990 werkte hij aan grootschalige projecten als \"Allotment\", \"Critical Mass\", \"Another Place\", \"Domain Field\", \"Inside Australia\" en het meest recent \"Blind Light\".\nZijn bekendste werken zijn: \"Angel of the North\", een enorme sculptuur bestemd voor de openbare ruimte, als landmark in Gateshead, waartoe opdracht werd gegeven in 1995 en geplaatst in 1998 en \"Another Time\"'en \"Another Place\" (1997), bestaande uit meerdere figuren, onder andere op Crosby Beach bij Liverpool.\nAntony Gormleys werk werd veelvuldig tentoongesteld in het Verenigd Koninkrijk met solo-exposities in de Whitechapel Art Gallery, de Tate Gallery, de Hayward Gallery, het British Museum en de White Cube Art Gallery (alle in Londen), en internationaal in musea, zoals het Louisiana Museum for Moderne Kunst in Humlebaek, Denemarken, de Corcoran Gallery of Art in Washington D.C., Verenigde Staten, het Irish Museum of Modern Art in Dublin, Ierland en de K\u00f6lnischer Kunstverein in Keulen, Duitsland.. In 2022 wijdde Museum Voorlinden in Wassenaar een grote tentoonstelling aan het werk van Gormley.\nHij heeft deelgenomen aan belangrijke exposities als de Bi\u00ebnnale van Veneti\u00eb en de documenta 8 in Kassel in 1987 en in 2006 de \"Sydney Biennale\" met zijn werk \"Asian Field\".\nGormley ontving in 1994 de Turner Prize, werd in 1997 onderscheiden met een benoeming in de Orde van het Britse Rijk en in 1999 met de \"South Bank Prize for Visual Art\". In 2007 kreeg hij de \"Bernhard Heiliger Award for Sculpture\"."}
{"id": "10171", "revid": "1364734", "url": "https://nl.wikipedia.org/wiki?curid=10171", "title": "Acetylsalicylzuur", "text": "Acetylsalicylzuur is een medicijn dat pijnstillend, koortsverlagend en ontstekingsremmend werkt. Het middel was onder de merknaam Aspirine, of merkloos als acetylsalicylzuur (ook wel acetosal) voor de opkomst van paracetamol de meest gebruikte pijnstiller. Acetylsalicylzuur wordt tegenwoordig in lage dosering zeer veel voorgeschreven ter voorkoming van beroerten en hartinfarcten. \nAspirine lijkt het risico op bepaalde soorten kanker te verminderen, met name darmkanker. Wanneer het ingezet wordt als pijnstiller of koortsverlager, beginnen de effecten meestal binnen 30 minuten. Aspirine wordt geclassificeerd als een niet-stero\u00efde ontstekingsremmer (NSAID).\nAspirine is een van de meest gebruikte medicijnen ter wereld, met een geschat verbruik van ongeveer 40.000 ton (50 tot 120 miljard pillen) per jaar. De stof is opgenomen in de lijst van essenti\u00eble geneesmiddelen van de WHO, waarin de meest effectieve en veilige medicijnen staan vermeld die nodig zijn in de gezondheidszorg.\nGeschiedenis van acetylsalicylzuur.\nVan wilgenblad tot acetylsalicylzuur.\nReeds omstreeks 2000 voor Christus gebruikten de Assyri\u00ebrs wilgenbladeren voor de behandeling van pijnlijke gewrichten. Geschriften van rond 1550 voor Christus tonen aan dat ook de oude Egyptenaren een brouwsel van wilgenbladeren gebruikten tegen pijn en ontstekingen. Hippocrates propageerde eveneens het gebruik van wilgenbastextract. Dit extract heeft echter geen pijnstillend effect, smaakt bijzonder bitter en ligt slecht op de maag. De werkzame stof in het extract is salicine. Een stof die verwant is aan salicine treft men onder andere ook aan in moerasspirea. Salicine, of salicylzuur werkt koortsverlagend, maar heeft geen pijnstillend effect. Het pijnstillende effect van acetylsalicylzuur is volledig gebaseerd op de acetylgroep, die synthetisch wordt toegevoegd. Het koortsverlagende effect van het salicylzuur liet mensen zich beter voelen, maar was niet pijnstillend.\nIn 1763 beschreef de Engelse predikant Edmund Stone de pijnstillende en koortsverlagende werking van extracten van de wilgenbast. In 1825 probeerde Francesco Fontana in Itali\u00eb het extract te zuiveren, evenals Johann Andreas Buchner die hetzelfde in 1828 probeerde. Het was echter de Fransman Henri Leroux die in 1829 als eerste de werkzame stof salicine, uit het extract in zuivere vorm isoleerde.\nDe Italiaanse onderzoeker Raffaele Piria ontdekte in 1838 dat salicine een glycoside, een soort suikerverbinding, was. Hij wist het suikerachtige gedeelte van het salicine af te splitsen en verkreeg op die manier voor het eerst salicylzuur. In 1859 wist de Duitser Kolbe de chemische structuur van salicylzuur te achterhalen en het zelf ook te synthetiseren. In de daaropvolgende jaren werd gewerkt aan het op industri\u00eble schaal produceren van salicylzuur.\nIn 1874 lukte dat voor slechts een tiende van de prijs van het wilgenextract. Strikt (chemisch) genomen was dit commerci\u00eble product geen salicylzuur maar natriumsalicylaat. Al snel werd duidelijk dat het bitter smakende middel schadelijk was voor de maag.\nTeneinde de nadelige eigenschappen van salicylzuur te verminderen, ging men op zoek naar chemische varianten van salicylzuur. Salicylzuur bestaat uit een fenolgroep, ofwel een benzeenring met een hydroxylgroep, en een carboxylgroep. De carboxylgroep was eerder al eens vervangen door een amide. Een alternatieve methode is om iets aan de fenolgroep te veranderen. Charles Fr\u00e9d\u00e9ric Gerhardt acetyleerde in 1853 de fenolgroep en verkreeg zo voor het eerst acetylsalicylzuur. De stof was onzuiver en instabiel; in die tijd had men er geen interesse in.\nAspirine.\nGerhardts uitvinding werd herontdekt en doorontwikkeld tot een toepasbaar medicijn in de vorm van acetylsalicylzuur in het laboratorium van de Duitse farmaceutische fabrikant Bayer te Elberfeld. De merknaam Aspirine, oorspronkelijk in het Duits Aspirin, is afgeleid van \"Spirs\u00e4ure\". Dit is een oude Duitse naam voor salicylzuur met het voorvoegsel A dat voor acetyl staat omdat het geacetyleerd salicylzuur betrof. Samengevoegd en verkort werd dit \"Aspirin\". Over de wijze waarop acetylsalicylzuur bij Bayer is ontwikkeld, bestaan twee lezingen. Was het door Felix Hoffmann of Arthur Eichengr\u00fcn? Geconcludeerd mag worden dat de rol van beide heren onontbeerlijk was.\nLange tijd werd de ontdekking van acetylsalicylzuur algemeen toegeschreven aan Felix Hoffmann, een medewerker van Bayer, die na zijn diensturen een pijnstillend middel gezocht zou hebben voor zijn zwaar reumatische vader. Door systematisch te werk te gaan zou hij hebben gezocht naar een nieuwe verbinding om het middel beter verteerbaar te maken. In 1897 zou hij de oplossing van het probleem hebben herontdekt in de acetylering van het salicylzuur. Op 10 augustus 1897 zou hij in zijn laboratoriumdagboek hebben beschreven hoe hij het acetylsalicylzuur in chemisch zuivere en bewaarbare vorm had samengesteld. In samenwerking met de arts Heinrich Dreser zou hij de nieuwe stof uitgebreid hebben getest op dieren. In 1899 kwam het middel in poedervorm op de markt. Een jaar later waren er de gedoseerde tabletten.\nUit onderzoek van de labjournaals bij Bayer blijkt echter dat de werkelijke ontdekker van acetylsalicylzuur Arthur Eichengr\u00fcn was, die onderzoek deed naar betere pijnstillers. Felix Hoffmann werkte als laboratorium-assistent onder diens leiding. Vanwege Eichengr\u00fcns joodse achtergrond werd hij door de nazi\u2019s uit de annalen geschrapt en werd het verhaal van de reumatische vader bedacht. In 1949 publiceerde Eichengr\u00fcn een artikel waarin hij de uitvinding van acetylsalicylzuur claimde. Deze claim werd bevestigd na onderzoek van Walter Sneader van de universiteit van Glasgow in 1999. De vraag wie de werkelijke ontdekker van acetylsalicylzuur is, bleef echter controversieel. Bayer weersprak in een persbericht de bevindingen van Sneader.\nAspro.\nEen apotheker uit het Australische Melbourne, George Nicholas, probeerde in 1914 acetylsalicylzuur te maken. Hij kon dit doen omdat het patent op acetylsalicylzuur niet in Australi\u00eb gold. De eerste pogingen waren onsuccesvol, omdat zijn product onzuiver was. Met de hulp van H.W. Smith lukte het in 1915 om hun acetylsalicylzuur te zuiveren, zodat het voldeed aan de eisen van de Britse Farmacopee. Aanvankelijk als Nicholas Aspirin op de markt gebracht, werd de naam al snel veranderd in Aspro. Het middel werd een succes.\nWerking.\nPijnstilling, koortsverlaging en ontstekingsremming.\nDe pijnstillende (analgetische), koortsverlagende (anti-pyretische) en ontstekingsremmende (anti-inflammatoire) werking zijn gebaseerd op de remming van het enzym cyclo-oxygenase.\nPijn wordt veroorzaakt door chemische stoffen die vrijkomen na beschadiging van weefsels en cellen. Zowel de beschadigde cellen als onbeschadigde cellen in de onmiddellijke nabijheid van de weefselschade geven, onder invloed van onder andere cytokinen en mitogenen, dergelijke stoffen af, zoals bradykinine, histamine, kalium- en waterstofionen. Deze stoffen werken op zenuwuiteinden in, die daardoor elektrische signalen naar de hersenen sturen die vervolgens als pijn worden ge\u00efnterpreteerd.\nAutaco\u00efden die in dit proces een belangrijke rol spelen zijn \"prostaglandinen\". Prostaglandinen veroorzaken zelf geen pijn, maar verergeren de door de andere chemische stoffen veroorzaakte pijn. Daarnaast spelen ze een zeer belangrijke rol bij vele fysiologische processen in het lichaam. Prostaglandine wordt geproduceerd in cellen en werkt alleen in de buurt waar het geproduceerd is en wordt dan afgebroken. Het stimuleert, naast verergeren van de pijnreactie, ook het optreden van ontstekingsreacties en zorgt voor het ontstaan van koorts.\nIn lichaamscellen speelt het enzym cyclo-oxygenase (COX) een essenti\u00eble rol in het maken van prostaglandine. Cyclo-oxygenase katalyseert de omzetting van arachidonzuur naar prostaglandine. Acetylsalicylzuur remt de werking van cyclo-oxygenase waardoor er minder of geen prostaglandine meer ontstaat. Daardoor verdwijnt een groot gedeelte van de pijn, zakt de koorts en worden ontstekingsreacties geremd. Acetylsalicylzuur is dus een inhibitor: een stof die de activiteit van een eiwit remt of stopt, in dit geval die van COX.\nDaarnaast spelen prostaglandinen ook nog een rol in bij de normale celfunctie. De prostaglandine die door COX-1 ontstaat werkt in de normale celprocessen als boodschapper. De prostaglandine die werkt bij beschadiging en die een rol speelt in het pijnsignaal, wordt gemaakt door COX-2. COX-1 kan als het niet functioneert maagbloedingen veroorzaken, doordat prostaglandinen een beschermende werking op de maagwand hebben. Er is sinds een aantal jaren een aantal andere geneesmiddelen op de markt die selectieve COX-2-remmers zijn.\nHoewel acetylsalicylzuur nog steeds populair is geven medici tegenwoordig de voorkeur aan het voorschrijven van paracetamol wanneer een eenvoudige pijnstiller ge\u00efndiceerd is.\nAndere werkingen.\nEffect op de bloedplaatjes.\nAcetylsalicylzuur is niet alleen een pijnstiller, maar heeft tevens een onomkeerbaar effect op de bloedplaatjes. Het belemmert deze om samen te klonteren en is daarmee een trombocytenaggregatieremmer. Hierdoor vermindert het stelpend vermogen van het bloed bij bloedvatbeschadiging. Het effect treedt al op na \u00bc acetylsalicylzuurtablet van 500\u00a0mg en houdt aan tot de uitgeschakelde bloedplaatjes (na ongeveer een week) allemaal zijn vervangen. Voor dit laatste effect wordt het middel tegenwoordig in een lage dosis zeer veel voorgeschreven aan mensen die eerder een beroerte (dosis van 30\u201380\u00a0mg) of hartinfarct (dosis van 80\u00a0mg) hebben gehad; het vermindert de kans op herhaling met circa 40%.\nVoorheen werd 30\u00a0mg veel gekozen door neurologen, omdat dit voldoende bescherming gaf voor neurologische klachten. De laatste jaren is men echter nagenoeg volledig in de neurologie opgeschoven naar de 80\u00a0mg dosis die in de cardiologie gebruikelijk is, omdat daarmee ook een beschermend effect op het hart is naast de reductie van het cerebrovasculaire risico. Omdat in de neurologie eigenlijk een combinatie van dipyridamol + acetylsalicylzuur + (vaak) een maagbeschermer nodig was voor optimale preventie en omdat het Nederlandse beleid afweek van het Europese beleid, kiest de arts bij een CVA of TIA steeds vaker voor het opstarten van de trombocytenaggregatieremmer clopidogrel in plaats van de eerder genoemde combinatie van 3 middelen.\nVaak wordt ook het calciumzout van acetylsalicylzuur voorgeschreven, carbasalaatcalcium, omdat men oorspronkelijk dacht dat carbasalaatcalcium wat minder bezwaarlijk voor de maagwand zou zijn dan acetylsalicylzuur. Uit onderzoek is inmiddels gebleken dat maagbloedingen net zo vaak voorkomen bij carbasalaatcalcium als bij acetylsalicylzuur. Carbasalaatcalcium moet in het lichaam gesplitst worden in calcium en in acetylsalicylzuur voordat het werkzaam is. Hierdoor komt 100\u00a0mg carbasalaatcalcium overeen met 80\u00a0mg acetylsalicylzuur.\nIn 2008 zagen de registratieautoriteiten zich genoodzaakt te waarschuwen voor de interactie tussen ibuprofen en laag gedoseerd acetylsalicylzuur. Ibuprofen heeft als enige NSAID een unieke wisselwerking met laaggedoseerd acetylsalicylzuur. Ibuprofen verhindert de beschermende werking van acetylsalicylzuur op hart en bloedvaten.\nAndere toepassingen.\nOp het gebied van de kankerpreventie liggen er mogelijk toepassingen voor acetylsalicylzuur, aangezien deze tumorvorming tegengaat. Het is echter twijfelachtig of het dagelijks innemen van een lage dosis acetylsalicylzuur gedurende ten minste vijf jaar de kans op tumoren in slokdarm en darmstelsel zou doen afnemen. Uit onderzoek blijkt dat het dagelijks gebruik van een lage dosis acetylsalicylzuur een positief effect heeft op de levensduur van pati\u00ebnten met kanker in het spijsverteringskanaal.\nNaar het schijnt heeft acetylsalicylzuur ook een positieve werking tegen zwangerschaps-, darm-, hart- en vaatziekten. Het eerder beweerde positieve effect van acetylsalicylzuur op de ziekte van Alzheimer kon na onderzoek niet gevonden worden.\nEen combinatie van acetylsalicylzuur en Metoclopramide onder de merknaam \"Migrafin\" wordt gebruikt bij de behandeling van migraine.\nBijwerkingen.\nAcetylsalicylzuur is vrij sterk maagprikkelend. Bij gebruik kunnen maagklachten en zelfs maagbloedingen ontstaan. Acetylsalicylzuur heeft vooral in hoge doseringen ernstige bijwerkingen. Naast de al genoemde maagbloedingen kunnen ook oorsuizen en doofheid optreden.\nGebruik bij zwangerschap, borstvoeding en toediening aan baby's en zeer jonge kinderen (syndroom van Reye) wordt afgeraden. Bij kinderen tot 16 jaar heeft de keuze voor een andere analgeticum (pijnstiller) dan acetylsalicylzuur de voorkeur, bijvoorbeeld paracetamol.\nMaximaal 5-21% van de astma-pati\u00ebnten heeft een acetylsalicylzuurovergevoeligheid. Inname kan dan leiden tot rode plekken op de huid en jeuken, loopneus en natte ogen, en in meer zeldzame gevallen een astma-aanval. Astmapati\u00ebnten die weten dat ze overgevoelig zijn voor acetylsalicylzuur zullen geen acetylsalicylzuur, of cyclo-oxygenase-remmers gebruiken.\nMensen en vooral ouderen die dagelijks acetylsalicylzuur innemen lopen twee keer meer kans op de oogaandoening maculadegeneratie. Het leidt op den duur tot slechtziendheid.\nSynthese van acetylsalicylzuur.\nBij het maken van acetylsalicylzuur op laboratoriumschaal gaat het om een opbrengst van enkele grammen. Bij de bereiding van acetylsalicylzuur kan worden uitgegaan van verschillende beginproducten. In deze beschrijving wordt uitgegaan van salicylzuur. Dit heeft als voordeel dat er maar een synthesestap uitgevoerd hoeft te worden. Uitgaande van salicylzuur en azijnzuuranhydride, wordt salicylzuur veresterd volgens onderstaande reactie:\nZoals te zien boven de reactiepijl vindt deze synthese plaats in een zuur milieu. Na de reactie moet het hoofdproduct (acetylsalicylzuur) gescheiden worden van de bijproducten (azijnzuur en niet verbruikte reactanten); dit gebeurt door middel van herkristallisatie.\nDe herkristallisatie wordt uitgevoerd door het ruwe product op te lossen in methanol of ethanol en aan de kook te brengen in een refluxopstelling. Vervolgens wordt dan net genoeg water toegevoegd zodat de acetylsalicylzuur uitkristalliseert, maar de verontreinigingen niet. Het mengsel van ongeveer 78\u00a0\u00b0C, het kookpunt van ethanol, wordt nu gefiltreerd, waardoor de acetylsalicylzuur op het filter achterblijft en de verontreinigingen in het filtraat komen. Na deze filtratie wordt het filtraat gekoeld en eventueel opnieuw gefiltreerd, het gezuiverde acetylsalicylzuur blijft nu achter op het filter. Het verkregen acetylsalicylzuur kan nu worden gedroogd in bijvoorbeeld een droogstoof. In het lab is het met deze syntheseroute mogelijk om een opbrengst van 90% en een zuiverheid van 99% te verkrijgen."}
{"id": "10172", "revid": "3", "url": "https://nl.wikipedia.org/wiki?curid=10172", "title": "Edsger W. Dijkstra", "text": ""}
{"id": "10173", "revid": "1061913", "url": "https://nl.wikipedia.org/wiki?curid=10173", "title": "Frederick Brooks", "text": "Frederick Phillips (Fred) Brooks, Jr. (Durham (North Carolina), 19 april 1931 \u2013 Chapel Hill (North Carolina), 17 november 2022) was een Amerikaanse softwareontwikkelaar. Hij was vooral bekend van zijn medewerking aan de ontwikkeling van het IBM System/360. Hij kreeg hiervoor, samen met Bob Evans en Erich Bloch de National Medal of Technology in 1985.\nLater heeft hij een boek geschreven, \"The Mythical Man-Month\", over projectmanagement van softwareontwikkeling. Hij put hierin onder meer uit zijn ervaringen met het uit de hand lopen van de ontwikkeling van OS/360, het besturingssysteem voor System/360.\nIn 1999 ontving hij de Turing Award.\nBrooks kreeg 2 jaar geleden een beroerte. Nadien nam zijn gezondheid sterk af. Hij overleed thuis op 91-jarige leeftijd."}
{"id": "10174", "revid": "345433", "url": "https://nl.wikipedia.org/wiki?curid=10174", "title": "ARPANET", "text": "Het ARPANET (ARPA Network) was het eerste operationele packet-switching-computernetwerk, de voorloper van het internet, opgezet in de late jaren zestig door het Advanced Research Projects Agency (ARPA) van het Amerikaanse ministerie van Defensie (DoD).\nDe reden voor de oprichting van het ARPANET was een economische: computers waren duur, dus was het voordelig als onderzoeksinstituten, die aan projecten werkten met een militair doel, elkaars apparatuur konden delen. Er wordt wel beweerd dat het ARPANET bedoeld was als communicatienetwerk in tijden van kernoorlog, maar dit is een populair geworden misvatting. Omdat apparatuur en communicatielijnen in die tijd niet erg betrouwbaar waren, was het wel een eis dat ARPANET zo veel mogelijk operationeel zou blijven in geval van de onvermijdelijke lokale technische problemen. Wel was het idee van een netwerk dat een kernoorlog kon overleven geopperd door Paul Baran, die hiervoor een vergelijkbare architectuur voorstelde als die in het ARPANET gebruikt werd (een packet-switching-netwerk), maar deze suggestie speelde geen rol in de besluitvorming van ARPA.\nIn 1968 werden de eerste concrete plannen voor het ARPANET gemaakt en in 1969 werd besloten de implementatie uit te besteden aan de firma Bolt, Beranek and Newman.\nEen groot probleem bij de bouw van ARPANET was dat de computers die verbonden moesten worden zeer verschillend van aard waren. De ontwerpers van ARPANET losten dit op door op iedere netwerklocatie een minicomputer in te zetten als interface message processor (IMP). Deze IMP fungeerde als interface tussen de aan te sluiten computer en het netwerk. Deze IMP's waren 16\u00a0bits-DDC-516-computers van Honeywell. De IMP kan beschouwd worden als de voorlopers van de huidige routers, zij het dat ze de grootte hadden van een koelkast (hetgeen klein was vergeleken met de computers van die tijd).\nIn 1969 waren vier van deze IMP's actief aan de westkust van de VS. De eerste sites waren Universiteit van Californi\u00eb - Los Angeles (SDS Sigma 7), de Universiteit van Californi\u00eb, Santa Barbara (IBM 360/75), de Stanford-universiteit (SDS 940) en de Universiteit van Utah (DEC PDP-10).\nEen jaar later was het aantal sites gegroeid tot tien en in 1971 vijftien, waarop 23 computers aangesloten waren.\nIn mei 1973 waren er 42 computers aangesloten op het Arpanet, inclusief een satelietverbinding naar Hawaii. September 1973 werd Arpanet internationaal met een verbinding naar Noorwegen en Londen.\nGaandeweg werd het ARPANET verbonden aan andere netwerken. Het ARPANET werd zo de \"backbone\" (\"ruggengraat\") van het ARPA Internet. In de jaren tachtig verloor het netwerk zijn militaire functie; voortaan had defensie voor praktische doeleinden een eigen netwerk, MILNET, dat niet rechtstreeks met het internet verbonden was.\nHet ARPANET werd in 1988 definitief buiten gebruik gesteld.\nARPANET was oorspronkelijk ontwikkeld voor het aanmelden op een andere computer (Telnet) en het verzenden en ontvangen van bestanden tussen computers (FTP). Na ingebruikname ontwikkelde een derde toepassing zich heel snel, e-mail. Aanvankelijk vond dit plaats door tekstbestanden op iemands computer te uploaden, maar al snel werden volledige e-mailprogramma's ontwikkeld."}
{"id": "10175", "revid": "12885", "url": "https://nl.wikipedia.org/wiki?curid=10175", "title": "Transmission Control Protocol", "text": "Het Transmission Control Protocol (TCP) is een verbindingsgeori\u00ebnteerd protocol dat veel gebruikt wordt voor gegevensoverdracht over netwerkverbindingen op het internet en op computernetwerken zoals local area networks en thuisnetwerken.\nTCP/IP is een IP-netwerkprotocol voor stabiele, betrouwbare netwerkverbindingen en geen verbindingsloos protocol zoals UDP en GRE. TCP heeft als kenmerken dat het gegevens in een datastroom kan versturen, waarbij de garantie wordt geleverd dat de gegevens aankomen zoals ze verstuurd werden, en eventuele communicatiefouten, zowel in de gegevens zelf als in de volgorde van de gegevens kunnen worden opgevangen. Hierdoor hoeft een clientapplicatie die TCP als transmissieprotocol gebruikt, geen rekening te houden met de onderliggende netwerkarchitectuur en eventuele fouten in de communicatie.\nTCP wordt beschreven in het RFC (Request For Comment) 793.\nTCP versus UDP.\nTCP gebruikt men dus primair als de overdracht zeker en compleet moet zijn (onder andere bij bestandsoverdracht); UDP gebruikt men als de overdracht vooral snel moet zijn (telefoon, video).\nTCP-header.\nDe volgende velden zijn gedefinieerd voor headers van TCP-segmenten.\nDe hoeveelheid ruimte die voor ieder onderdeel gereserveerd is, is tussen haakjes opgegeven.\nNetwerkverbindingen.\nDe netwerkverbindingen worden door middel van TCP-handshakes gemaakt en aan het eind van een TCP-sessie verbroken met een handshake voor het be\u00ebindigen van een sessie. Om een TCP-verbinding op te bouwen stuurt de client een TCP-pakket naar de server met de zogenaamde SYN-vlag. Als de server de verbinding accepteert, wordt een pakket teruggestuurd met zowel een SYN- als ACK-vlag. Als de client vervolgens de server accepteert, stuurt deze een pakketje met de ACK-vlag naar de server. Hierna kunnen pakketjes met de juiste identificatienummers vrij uitgewisseld worden tussen client en server. Iedere keer wordt de checksum van zo'n pakketje gecontroleerd en het pakketje wordt opnieuw opgevraagd indien er een fout in zit. Als er een heel pakket verdwijnt, is dit te merken aan het ack-nummer. Zodra de verbinding gesloten wordt, stuurt de server of client een pakket met de FIN-vlag, waarna de andere kant antwoordt met een ACK-vlag en dit vervolgens in de omgekeerde richting gebeurt, zodat beide partijen op de hoogte zijn dat de connectie werd opgeheven.\nPoorten.\nDe poortnummers worden toegewezen door het IANA en onderverdeeld in \"well-known\" (poorten 0 tot 1023), \"registered\" (poorten 1024 tot 49151) en \"dynamic/private\" (poorten 49152-65535). De toewijzing is een richtlijn en geen regel.\nEen aantal vaak gebruikte poortnummers en hun toepassingsprotocol zijn:"}
{"id": "10176", "revid": "5486", "url": "https://nl.wikipedia.org/wiki?curid=10176", "title": "Cache (tijdelijk geheugen)", "text": "Een cache (spreek uit: \"kesj\" of \"kasj\", van het Engelse woord 'cache', \"voorraad\" of \"opslagplaats\") is een opslagplaats waarin gegevens tijdelijk worden opgeslagen om sneller toegang tot deze data mogelijk te maken. Essentieel van een cache is ook dat het transparant is in die zin dat het bij het ophalen van data niet zichtbaar is of het bij de originele bron wordt opgehaald of uit de cache wordt gehaald, afgezien van de korte toegangstijd.\nHet opslaan van gegevens op een sneller medium om sneller toegang tot deze data te hebben wordt caching genoemd. De term \"cache\" wordt meestal gebruikt voor zowel de data die gecachet worden als voor de opslagplaats waar deze data gecachet worden.\nCaches in hardware.\nLevel1-cache.\nOmdat processors in de regel veel sneller zijn dan de gebruikelijke soorten (goedkope) \"DRAM\", biedt het een voordeel veel gebruikte informatie tijdelijk op te slaan in een veel duurder maar sneller geheugen, \"SRAM\", in de vorm van een ingebouwde cache. Deze wordt \"Level1-cache\" genoemd (of: \"On-chip-cache\"). Omdat deze cache zich in de processor bevindt, zijn de gegevens direct beschikbaar zonder dat deze eerst via een bus getransporteerd hoeven te worden. Level1-caches zijn relatief klein (meestal tussen de 8 en 256 kB elk) omdat de ruimte op een processor beperkt is. Toch leveren ze een behoorlijke snelheidswinst op.\nDe eerste desktopprocessor met een ingebouwde level1-cache was de 80486SX-16 van Intel, die een ge\u00efntegreerde cache van 8 kB had. Tegenwoordig hebben processors meestal drie level1-caches: een voor instructies, een voor data en een zogenaamde Translation look-aside buffer (TLB) voor het vertalen van virtuele geheugenadressen naar fysieke geheugenadressen.\nLevel2-cache.\nGeheugentoegang is voor een processor relatief langzaam. Niet alleen moet de data via de bus getransporteerd worden, maar het hoofdgeheugen is zelf ook relatief langzaam. Om te zorgen dat de processor zo min mogelijk hoeft te wachten op gegevens uit het hoofdgeheugen ging men naast de level1-cache en pipelines gebruikmaken van een level2-cache.\nOorspronkelijk bevond deze zich op een aparte chip op het moederbord, met een eigen controller. Deze level2-cache bestond uit geheugen dat geen \"refresh-cycles\" nodig had en daardoor aanzienlijk sneller (en duurder) was dan gewoon geheugen. Later werd de l2-cache op dezelfde chip als de processor geplaatst en met de processor verbonden door middel van een speciale cache-bus. Tegenwoordig hebben processors meestal een l2-cache van enkele megabytes. Wanneer een computer meerdere kernen heeft, heeft elke kern zijn eigen l2-cache.\nLevel3-cache.\nVele moderne processoren beschikken over meerdere processorkernen. Om deze kernen (ook wel cores genoemd) effici\u00ebnt te laten samenwerken, moet het werk verdeeld worden. Om de kernen met elkaar te laten communiceren beschikken multikernprocessoren over een cache die gedeeld wordt door de processorkernen, ook wel de L3-cache genoemd.\nDisk-cache.\nVergeleken met het hoofdgeheugen van een computer zijn externe geheugens zoals een harde schijf erg langzaam. Daarom zorgen de meeste besturingssystemen ervoor dat een kopie van veelgebruikte data in het hoofdgeheugen aanwezig is. Dit wordt de disk-cache (of page-cache) genoemd.\nEen klassiek voorbeeld van een disk-cache is \"SmartDrive\": de disk-cache die Microsoft toevoegde aan MS-DOS vanaf versie 4.\nCaches in software.\nOok in software kan gebruik worden gemaakt van een cache. Als een programma gegevens nodig heeft uit een relatief langzame bron, kan het zinvol zijn deze gegevens tijdelijk beschikbaar te houden. Dit kan het geval zijn met gegevens die het resultaat zijn van een complexe berekening, die via een netwerk zijn binnengekomen of die uit een database komen.\nVoorbeeld: de browser-cache.\nEen voorbeeld hiervan is de zogenaamde browser-cache. Wanneer een gebruiker een pagina opvraagt in een webbrowser, wordt er ook een kopie van deze pagina op de harde schijf opgeslagen. Hetzelfde geldt voor afbeeldingen, geluidsfragmenten en andere bestanden die van internet komen. Wanneer de gebruiker dezelfde pagina opnieuw opvraagt wordt deze in het algemeen niet opnieuw via internet opgehaald, maar van de harde schijf.\nOmdat het ophalen van gegevens van een lokale schijf een stuk sneller is dan het ophalen via internet, kan dit een snelheidswinst opleveren (met name bij veelbezochte pagina's).\nCaches in netwerken.\nOok in netwerken wordt op verschillende lagen en plaatsen het cache-principe toegepast.\nVoorbeeld: proxyservers.\nTegenwoordig worden proxyservers vooral gebruikt om privacyredenen, of om de beveiliging en het beheer van een netwerk te vereenvoudigen. Echter, toen netwerken (en servers) nog een stuk langzamer waren, werden proxyservers vaak gebruikt vanwege hun cachemogelijkheden. Als een bedrijf of een school een aantal computers heeft die verbonden zijn met internet via een proxyserver, dan slaat een \"caching\" proxyserver een lokale kopie op van elk bestand dat opgevraagd wordt. Als zo'n bestand nogmaals opgevraagd wordt (ook al is het door een andere gebruiker op een andere computer) kan het bestand snel door de proxyserver geleverd worden.\nOok internetproviders boden hun gebruikers daarom vaak de mogelijkheid om een proxyserver te gebruiken."}
{"id": "10177", "revid": "65111597", "url": "https://nl.wikipedia.org/wiki?curid=10177", "title": "Muis", "text": ""}
{"id": "10179", "revid": "80021", "url": "https://nl.wikipedia.org/wiki?curid=10179", "title": "IBM Personal Computer", "text": "De IBM Personal Computer (algemeen bekend als de IBM-pc) is de eerste computer die is uitgebracht in de IBM PC-serie, en werd de \"de facto\"-standaard voor personal computers (IBM-PC-compatibel). Op 12 augustus 1981 werd de computer ge\u00efntroduceerd door IBM.\nTechnische informatie.\nDe IBM Personal Computer was een 16 bits-computer met een 20 bits-adresbus, gebaseerd op de 8086/8088-microprocessor met een kloksnelheid van 4,77\u00a0MHz. Deze pc werd ontworpen en gebouwd door IBM. De computer was opgebouwd uit standaardcomponenten die niet specifiek voor deze computer waren ontwikkeld. Alleen de BIOS-firmware was specifiek voor de IBM-pc ontwikkeld en bevatte onder andere een BASIC-interpreter. De eerste pc's haalden hun gegevens en programmatuur van een audiocassette of floppydisk.\nIBM wilde andere bedrijven in staat stellen uitbreidingskaarten voor de ISA-bus te maken voor de IBM-pc en stelde daarom de specificaties beschikbaar in een boek, dat voor $49 te koop was. De IBM-pc was de basis voor de populaire IBM-PC-compatibele computers of \"klonen\".\nLatere modellen.\nIBM bracht ook een versie van de pc uit met een harde schijf van 10\u00a0MB; dit werd de \"IBM PC XT\" (eXtended Technology) genoemd. In 1984 verscheen de \"IBM PC AT\" (Advanced Technology), die was gebaseerd op de Intel 80286-processor. Deze draaide op 6\u00a0MHz en had standaard een harde schijf van 20\u00a0MB.\nVanaf 1987.\nIn de loop der jaren heeft de IBM Personal Computer-divisie diverse series Personal Computers uitgebracht voor zowel thuisgebruik als zakelijk gebruik, zoals de PCjr, PS/1, PS/2, PS/ValuePoint, ThinkPad, Aptiva, PC Series, NetVista en ThinkCentre. Uiteindelijk is de pc-divisie in 2005 verkocht aan Lenovo.\nServers met x86-processoren begon met bepaalde PS/2 Server-modellen, wat achtereenvolgend de IBM PC Servers, NetFinity, eServer xSeries en uiteindelijk de huidige IBM System x."}
{"id": "10181", "revid": "811889", "url": "https://nl.wikipedia.org/wiki?curid=10181", "title": "Liechtenstein", "text": "Het Vorstendom Liechtenstein (uitspraak: [\u02c8li\u03c7t\u0259(n)\u02ccst\u025b\u026an]; Duits: \"F\u00fcrstentum Liechtenstein\") is een dwergstaat in het midden van Europa. Het wordt begrensd door Zwitserland in het westen en zuiden en Oostenrijk in het oosten. Het bergachtige land is een wintersportoord en tevens een belastingparadijs. Net als Zwitserland is Liechtenstein geen lid van de Europese Unie. Het land is echter wel lid van de Europese Economische Ruimte (EER). Dit is een akkoord tussen de landen van de Europese Unie en de Europese Vrijhandelsassociatie, met uitzondering van Zwitserland. Het akkoord bevordert vrij verkeer van personen, goederen, diensten en kapitaal tussen de deelnemende landen. Ook wordt er samengewerkt op economisch gebied. Sinds 19 december 2011 is Liechtenstein een Schengenland. De naam Liechtenstein is afkomstig van de naam van het regerend vorstenhuis.\nGeschiedenis.\nIn 1699 kocht de Boheemse vorst Johan Adam Andreas van Liechtenstein de heerlijkheid Schellenberg en in 1712 het graafschap Vaduz van de graven van Hohenems. Ook kreeg hij voor een lening van 250.000 gulden in 1707 een zetel op de vorstenbank van de Zwabische Kreits. Op 23 januari 1719 verenigde keizer Karel VI de heerlijkheden Vaduz en Schellenberg tot een vorstendom, genaamd Liechtenstein. Ten slotte kreeg het nieuwe vorstendom in 1723 een zetel en een stem in de Rijksdag.\nOp 12 juli 1806 was Liechtenstein een van de ondertekenaars van de Rijnbondakte, waardoor het vorstendom zich losmaakte van het Heilige Roomse Rijk en soeverein werd.\nHet Congres van Wenen stelde in 1815 vast dat het vorstendom deel ging uitmaken van de Duitse Bond. Deze situatie duurde tot de opheffing van de Duitse Bond in 1866.\nTot het einde van de Eerste Wereldoorlog had het land nauwe banden met Oostenrijk, maar de economische malaise die deze oorlog veroorzaakte, dwong Liechtenstein tot het aangaan van een douane- en monetaire unie met Zwitserland. Vanaf de Tweede Wereldoorlog, waarin Liechtenstein onder vorst Frans Jozef II neutraal bleef, hebben de lage belastingtarieven het land grote economische groei gebracht.\nLiechtenstein was het eerste land ter wereld dat de doodstraf in de praktijk afschafte. In 1798 werd de laatste doodstraf voltrokken. De wettelijke uitbanning van deze straf volgde pas in 1985.\nGeografie.\nLiechtenstein ligt in het Rijndal in de Alpen. Van noord naar zuid is het land 24 kilometer lang. Met een oppervlakte van 160,475\u00a0km\u00b2 is Liechtenstein het op twintig na kleinste land op aarde. De grenzen met Oostenrijk en Zwitserland zijn samen 77,9 kilometer lang. Overigens zijn het Liechtensteinse grondgebied en de grenzen pas in 2006 met behulp van moderne technologie voor het eerst nauwkeurig opgemeten, waardoor Liechtenstein een halve vierkante kilometer groter bleek dan men voorheen dacht.\nIn het westen vormt de Rijn de grens met Zwitserland. Het oostelijke gedeelte van het land ligt het hoogst. De Grauspitz (2599 meter) is het hoogste punt van het land. Hoewel het land in de Alpen ligt, is het klimaat vrij mild als gevolg van de zuidenwind. De berghellingen bieden 's winters gelegenheid tot het beoefenen van diverse wintersporten.\nNaast Oezbekistan is Liechtenstein de enige binnenstaat waarvan de buurlanden ook binnenstaten zijn. Dat houdt in dat er minimaal twee andere landen doorkruist moeten worden om de kust van een open zee te bereiken.\nPolitiek.\nLiechtenstein is een parlementaire democratie, geleid door de vorst. De huidige vorst is Hans Adam II, die zijn vader na diens dood in 1989 opvolgde. Op 15 augustus 2004 heeft de vorst zijn bevoegdheden overgedragen, maar zonder te abdiceren, aan zijn zoon, erfprins Alois. Het parlement van Liechtenstein, de Landdag, wordt gevormd door 25 door het volk gekozen vertegenwoordigers. Het kabinet, dat bestaat uit vijf leden, is verantwoordelijk voor de dagelijkse leiding. Liechtenstein is, naast Zwitserland, een van de twee landen waar er directe democratie op nationaal niveau bestaat. Sinds 1984 kent het land vrouwenkiesrecht. De vorst kan echter zowel parlement als kabinet naar huis sturen. Op 16 maart 2004 stemde 64,3% van de bevolking van Liechtenstein in een referendum voor het wijzigen van de grondwet en daarmee het behoud van het vorstenhuis. De rechten van de vorst zijn hiermee gegarandeerd. Hij kan parlement en kabinet ontbinden wanneer hij dit nodig acht en heeft een veto in de benoeming van ambtenaren en rechterlijke macht.\nEr zijn drie politieke bewegingen in Liechtenstein. De Fortschrittliche B\u00fcrgerpartei (FBPL) en de Vaterl\u00e4ndische Union (VU), die elkaar in evenwicht houden en nauwelijks van elkaar verschillende partijprogramma's hebben, en de Freie Liste, een liberale partij, die de traditionele spelregels wil doorbreken, voor gelijkgerechtigdheid is, alsook voor bescherming van het milieu. Aan de sinds 1938 bestaande coalitie tussen de progressieve FBPL en de VU kwam in maart 1997 een einde, nadat de FBPL bij de parlementsverkiezingen van begin februari een zetel verloor in het 25 leden tellende parlement en ruim een maand later uit de coalitie stapte.\nBestuurlijke indeling.\nLiechtenstein telt elf gemeenten, die meestal uit \u00e9\u00e9n plaats of dorp bestaan. De meeste gemeenten hebben echter complexe vormen; enclaves komen relatief veel voor.\nEconomie.\nOndanks zijn geringe grootte en het gebrek aan grondstoffen heeft Liechtenstein zich ontwikkeld tot een welvarende, sterk ge\u00efndustrialiseerde markteconomie met een sterke financi\u00eble sector. Bekende banken in Liechtenstein zijn LGT en de VP Bank.\nHet land gebruikt de Zwitserse frank als munteenheid. Met een inkomen van bijna CHF 118.000 per hoofd van de bevolking in 2009 behoort de levensstandaard in Liechtenstein tot de hoogste ter wereld.\nMet 1900 werknemers in Liechtenstein (wereldwijd circa 20.000) is Hilti AG, een producent van gereedschappen en toebehoren voor de bouw, de grootste werkgever. Het hoofdkantoor staat in Schaan. Naast Hilti zijn er talrijke, sterk export-geori\u00ebnteerde bedrijven op het gebied van voedingsmiddelen, machinebouw en dentale techniek.\nDe lage belastingen voor bedrijven - het hoogste tarief is 18% - en de geringe belemmeringen om een bedrijf te beginnen hebben ongeveer 73.000 holdings en zogeheten brievenbusbedrijven ertoe gebracht er een officieel kantoor te openen. Deze genereren ongeveer 30% van de overheidsinkomsten. Meer dan 90% van de energie wordt ge\u00efmporteerd. De regering is bezig de economische politiek van het land te harmoniseren met die van een verenigd Europa.\nBevolking.\nDemografie.\nOngeveer een derde deel van de inwoners van Liechtenstein, het op drie na kleinste land van Europa, bestaat uit buitenlanders, voornamelijk Duitsers, Oostenrijkers en Zwitsers. De offici\u00eble landstaal is Duits, hoewel de meesten een Alemannisch dialect spreken.\nReligie.\nDe recentste cijfers over de verschillende religies in Liechtenstein stammen uit de volkstellingen van 2010 en 2015. Ten opzichte van de resultaten uit de volkstelling uit 1980 is het percentage christenen afgenomen, het percentage moslims verdrievoudigd en het deel dat aangeeft niet te behoren tot een religieuze groepering verachtvoudigd.\nVerkeer.\nHet wegennet in Liechtenstein omvat 130\u00a0km regionale en 500\u00a0km lokale wegen. Autosnelwegen zijn er niet, maar de Zwitserse A13 loopt vlak langs de Liechtensteinse grens en bedient het land met 4 aansluitingen. Het aantal voertuigen is toegenomen, vanwege met name het forensenverkeer met de buurlanden, hetgeen in Liechtenstein tot filevorming leidt. Op korte afstand ligt tevens de Oostenrijkse A14.\nHet openbaar vervoer is omvangrijk: vijftien regionale buslijnen verbinden alle elf gemeenten van Liechtenstein alsmede de Zwitserse stations Sargans, Buchs en de Oostenrijkse stad Feldkirch. Een spoorlijn doorkruist het land over een lengte van 9,5\u00a0km. Deze lijn gaat van Feldkirch naar Buchs en kent in Liechtenstein drie haltes: Forst-Hilti, Nendeln en Schaan-Vaduz. Een vierde station, Schaanwald, wordt sinds 2011 niet meer bediend.\nLiechtenstein heeft geen luchthaven. Het dichtstbijzijnde vliegveld is 50\u00a0km noordwestelijk van Vaduz bij het Zwitserse Sankt Gallen. De internationale luchthaven van Z\u00fcrich bevindt zich zo'n 110\u00a0km van Liechtenstein.\nSport.\nVoetbal.\nLiechtenstein kent zeven voetbalclubs, waarvan FC Vaduz de enige professionele voetbalclub is. Alle verenigingen spelen mee in de Zwitserse voetbalcompetities.\nFC Vaduz promoveerde in 2001 voor het eerst naar het profvoetbal. In 2008 volgde het debuut in de Super League, het hoogste niveau. Het avontuur duurde slechts een jaar. De thuishaven van FC Vaduz is het Rheinparkstadion, tevens het nationale voetbalstadion van het vorstendom. Het biedt plaats aan 7.584 toeschouwers.\nEr mag \u00e9\u00e9n Liechtensteinse club per seizoen Europees voetbal spelen, namelijk de bekerwinnaar. Hoewel het in Europa bijna nooit verder komt dan de tweede of derde voorronde van de UEFA Conference League (tot 2020 UEFA Europa League), verbaasde FC Vaduz in het Europese seizoen 2022/23 vriend en vijand in de kwalificatierondes door achtereenvolgens FC Koper (0-1 uit, 1-1 thuis), Konyaspor (1-1 thuis, 2-4 uit) en Rapid Wien (1-1 thuis, 0-1 uit) te verslaan. Het werd de eerste Liechtensteinse club ooit die zich plaatste voor de groepsfase van een Europees toernooi."}
{"id": "10182", "revid": "1085810", "url": "https://nl.wikipedia.org/wiki?curid=10182", "title": "San Marino", "text": "San Marino, officieel de Republiek San Marino, is een staat gesitueerd op het Apennijns Schiereiland aan de oostelijke kant van de Apennijnen. Het is een enclave omringd door Itali\u00eb. Het land is iets groter dan 61\u00a0km\u00b2 en heeft een bevolking van ruim 30.000 inwoners. De hoofdstad is San Marino. San Marino heeft de kleinste bevolkingsomvang van alle leden van de Raad van Europa.\nSan Marino is de oudste nog bestaande constitutionele republiek van de wereld: de voortzetting van de kloostergemeenschap werd op 3 september 301 gesticht door de heilige diaken en steenhouwer Marinus van Arbe. De legende vertelt dat Marinus de toenmalige Romeinse kolonie Arba verliet in 257, toen de toekomstige keizer Diocletianus een decreet uitgaf waarin werd opgeroepen tot de reconstructie van de stadsmuren van Rimini, die vernietigd waren door Liburnische piraten.\nDe grondwet van San Marino, vastgelegd in 1600, is 's werelds oudste nog steeds van kracht zijnde grondwet. De nationale economie steunt vooral op financi\u00ebn, industrie, diensten en toerisme. Het is een van de rijkste landen van de wereld in termen van het bbp (per hoofd van de bevolking), met een bedrag vergelijkbaar met dat van een aantal van de meer ontwikkelde Italiaanse regio's, zoals Lombardije en Zuid-Tirol. San Marino wordt beschouwd als een zeer stabiele economie met een van de laagste werkloosheidsgetallen van Europa, geen nationale staatsschuld en een overschot op de begroting.\nGeschiedenis.\nSan Marino zou in het jaar 301 gesticht zijn door de heilige Marinus, een monnik en steenhouwer die probeerde te ontkomen aan de christenvervolgingen van keizer Diocletianus en daarmee de oudste nog bestaande republiek ter wereld zijn. De metgezel van Marinus stichtte in datzelfde jaar het naburige San Leo.\nHet piepkleine landje werd door het Frankrijk van Napoleon in 1797 erkend en op het Congres van Wenen in 1815 door de andere Europese staten.\nHoewel het een soevereine staat is, is het sterk afhankelijk van Itali\u00eb. Sinds de Italiaanse eenwording in de 19e eeuw (\"Risorgimento\") wordt het grondgebied van San Marino volledig door dat van Itali\u00eb omringd. Tot ver in de negentiende eeuw genoot San Marino protectie van de Kerkelijke Staat. Na de kerkelijke bescherming werd San Marino onafhankelijker van andere landen en kreeg het binnenlands bestuur, onder leiding van Domenico Fattori (1860-1908), meer macht. Wel moest men veel rekening houden met het Koninkrijk Itali\u00eb, dat San Marino omgrensde.\nIn 1848 werd in San Marino als eerste land ter wereld de gratis gezondheidszorg ingevoerd. Een jaar later, in 1849, zocht Garibaldi hier zijn heil na zijn vlucht uit Veneti\u00eb. Als dank hiervoor zorgde Garibaldi er later voor dat San Marino niet opgenomen werd in de Italiaanse eenheidsstaat zoals dat land dat toen wenste. Deze gebeurtenis wordt herdacht met een monument op het Piazza Garibaldi in San Marino Citt\u00e0. In 1897 kwam er, mede dankzij de inzet van Domenico Fattori, een verdrag tot stand tussen San Marino en Itali\u00eb, dat San Marino al sinds 1862 als onafhankelijk land erkende. Volgens de constitutie van 1925 is San Marino een democratie met een parlementair stelsel. De reeds in 1922 opgerichte \"Partito Fascista Sammarinese\" (PFS) kwam in 1930 aan de macht. Zij behield haar positie tot 1944. \nIn 1943 werd San Marino door nazi-Duitsland bezet, ofschoon het neutraal was. In 1944 werd het land door de Britten gebombardeerd, maar er werd weinig schade aangericht. In datzelfde jaar werd San Marino ook bevrijd.\nTot 1957 werd San Marino geregeerd door coalities van de \"Partito Comunista Sammarinese\" (PCS) en de \"Partito Socialista Sammarinese\" (PSS). Sindsdien zijn de christendemocraten van de \"Partito Democratico Cristiano Sammarinese\" (PDCS) via coalitieregeringen aan de macht. Eerst met de PSS, en van 1978 tot 1992 met de PCS (soms aangevuld met de PSS) en dissidente socialisten. Sinds 1992 regeerde de PDCS weer samen met de PSS (soms aangevuld door de PdD, \"Partito dei Democratici\", de voormalige communisten). Na een fusie in 2005 van de PSS en de PdD tot PSD (\"Partito dei Socialisti et dei Democratici\") kwam de fusiepartij bij verkiezingen in 2006 z\u00f3 goed uit de bus, dat ze een centrumlinkse regeringscoalitie kon gaan leiden.\nPolitiek.\nDe \"Consiglio Grande e Generale\", oftewel Opper- en Algemene Raad, wordt elke vijf jaar door het volk gekozen. Dit parlement kiest uit zijn midden twee leden tot kapiteinen-regent voor een periode van zes maanden. De twee regenten en het kabinet vormen de uitvoerende macht van de staat als diarchen.\nDe Raad kiest ook de \"Consiglio dei XII\" (Raad van Twaalf), die de rechterlijke macht vormt gedurende de zittingsperiode van de raad.\nPolitieke partijen.\nIn 2005 fuseerden de PSS en PdD tot PSD\nIn 2005 fuseerde de RCS met twee linkse splinters tot Sinistra Unita\nIn 2008 ging de ANS op in de bredere USDM\nBestuurlijke indeling.\nSan Marino is onderverdeeld in de volgende 9 gemeenten (\"castelli\", enkelvoud \"castello\") :\nDeze gemeenten zijn weer verder onderverdeeld in de volgende 43 nederzettingen (\"curazie\"): C\u00e0 Berlone, C\u00e0 Chiavello, C\u00e0 Giannino, C\u00e0 Melone, C\u00e0 Ragni, C\u00e0 Rigo, Cailungo, Caladino, Calligaria, Canepa, Capanne, Casole, Castellaro, Cerbaiola, Cinque Vie, Confine, Corianino, Crociale, Dogana, Falciano, Fiorina, Galavotto, Gualdicciolo, La Serra, Lesignano, Molarini, Montalbo, Monte Pulito, Murata, Pianacci, Piandivello, Poggio Casalino, Poggio Chiesanuova, Ponte Mellini, Rovereta, San Giovanni sotto le Penne, Santa Mustiola, Spaccio Giannoni, Teglio, Torraccia, Valdragone, Valgiurata, Ventoso en de hoofdstad San Marino. Dogana, dat deel uitmaakt van Serravalle, is de grootste nederzetting van San Marino.\nDefensie.\nDe krijgsmacht van Marino is een van de kleinste ter wereld en vervult hoofdzakelijk een ceremoni\u00eble rol, met uitzondering van de gendarmerie. De belangrijkste eenheden van de krijgsmacht zijn de gendarmerie, de Guardia Nobile en de Guardia di Rocca.\nDemografie.\nDe inwoners van San Marino zijn etnisch gezien Italianen. Tegenwoordig wonen 83,1% Sanmarinezen en 12% Italianen in San Marino. Daarnaast wonen 13.300 staatsburgers in het buitenland, voornamelijk in Itali\u00eb, de Verenigde Staten en Argentini\u00eb. De bevolkingsdichtheid is 533 inwoners per km\u00b2. Tussen 2000 en 2005 lag het geboortegetal op 10,6 per duizend en het sterftegetal op 6,9 per duizend inwoners, waarmee het inwonertal nog steeds stijgende is. De levensverwachting was in 2018 bij geboorte 80,8 jaar voor mannen en 86,2 voor vrouwen. De gemiddelde levensverwachting is 81,5 jaar. Volgens getallen van de WHO is de levensverwachting voor mannen de hoogste in de wereld.\nIn San Marino is Italiaans de offici\u00eble taal. Romagnools is daarnaast een veel gesproken taal.\nReligie.\nDe Rooms-Katholieke Kerk is niet de staatskerk van San Marino maar een ruime meerderheid van 95% van de bevolking behoort tot deze kerk.\nGeografie.\nSan Marino wordt gedomineerd door de Apennijnen en heeft een ruig landschap. Het hoogste punt van het land, Monte Titano, ligt op 749 m boven de zeespiegel. Er zijn geen grote wateroppervlakten.\nHet klimaat is vochtig subtropisch, met warme zomers en zachte winters.\nEconomie.\nHoewel officieel geen euroland heeft San Marino toestemming om de euro als nationale munteenheid te voeren op grond van afspraken met de Europese Unie. Voor de invoering van de euro was de San Marinese lire gekoppeld aan de Italiaanse lire. De eigen euromunten, die zeer schaars zijn, zijn net als de vroegere San Marinese lires, gewild onder muntenverzamelaars.\nDe toeristische sector vertegenwoordigt 22% van San Marino's bnp. Ongeveer 2 miljoen toeristen bezochten het land in 2009.\nDe voornaamste landbouwproducten zijn wijn en kaas. Verder zijn bankwezen, kledinghandel, elektronica en keramiek belangrijk.\nDe San Marinese postzegels, die alleen binnen het land zelf geldig zijn, worden vooral verkocht aan filatelisten en vormen daarmee een andere bron van inkomsten. De productie per hoofd van de bevolking en de levensstandaard zijn vergelijkbaar met die in Itali\u00eb, uit welk land het leeuwendeel van het voedsel wordt ge\u00efmporteerd.\nSport.\nSan Marino neemt sinds 1960 meestal deel aan de Olympische Spelen. Op 29 juli 2021 won Alessandra Perilli de eerste medaille ooit voor San Marino. Ze won brons bij het kleiduifschieten. Hierdoor is San Marino het kleinste land ter wereld naar inwoneraantal met een olympische medaille.\nSan Marino heeft een nationaal voetbalelftal dat deelneemt aan kwalificatiewedstrijden voor het EK en WK voetbal. De thuiswedstrijden worden gespeeld in het Olympisch Stadion in Serravalle.\nDe wielerkoers Ronde van Itali\u00eb heeft dertien keer San Marino als aankomstplaats van een etappe gehad. Zowel Nederland (Jan Nolten in 1956) als Belgi\u00eb (Eddy Merckx in 1969) hebben \u00e9\u00e9n ritwinnaar in San Marino. De laatste keer dat San Marino etappeplaats was, was in 2019. In 2024 passeerde de eerste etappe van de Ronde van Frankrijk San Marino. De bergprijs in San Marino werd gewonnen door de Nederlander Frank van den Broek.\nMotorcoureur Manuel Poggiali en voetballer Massimo Bonini zijn de beroemdste sporters uit San Marino."}
{"id": "10184", "revid": "231402", "url": "https://nl.wikipedia.org/wiki?curid=10184", "title": "Arpanet", "text": ""}
{"id": "10190", "revid": "123296", "url": "https://nl.wikipedia.org/wiki?curid=10190", "title": "Muis (computer)", "text": "Een muis is een aanwijsapparaat (hardware) dat aan een computer wordt gekoppeld om de positie van een cursor op het beeldscherm met een handbeweging te besturen. Daarnaast is er minimaal \u00e9\u00e9n drukknop aanwezig. Vanwege de gelijkenis van het apparaat met het gelijknamige dier kreeg het de naam mouse, wat in veel talen vertaald werd.\nGeschiedenis.\nDe muis werd in 1963-1964 ontwikkeld door Douglas Engelbart en William English aan het Stanford Research Institute (SRI). Het Amerikaanse patent voor de muis of, zoals het apparaat in de offici\u00eble papieren genoemd wordt, de \"X-Y Position Indicator for a Display System\" (\"X-Y Positie-indicator voor een Beeldschermsysteem\"), staat sinds 17 november 1970 onder het nummer 3.541.541 op naam van uitvinder Douglas C. Engelbart. \"Maar het was Bill English\", aldus Engelbart, \"die het eerste werkende prototype eigenhandig in elkaar schroefde, want English was een van die zeldzame mensen met handen die alles kunnen maken wat de ogen eenmaal hebben gezien.\"\nOp die \"oermuis\" van Engelbart en English was slechts \u00e9\u00e9n knop aangebracht. \"Maar\", zo verklaart Engelbart, \"wij gingen er al vrij snel toe over om drie knoppen op onze muizen te monteren. Wij gebruikten daarvoor eenvoudige drukschakelaars zoals die destijds in de handel verkrijgbaar waren. Van miniaturisering had toen nog niemand gehoord, zodat die dingen in vergelijking met de tegenwoordige schakelaars nogal lomp waren. Drie stuks was dus louter en alleen vanwege deze fysieke beperking het absolute maximum. Waren de schakelaartjes kleiner geweest, dan had ik beslist nog veel meer knoppen op de muis willen hebben. Want m\u00e9\u00e9r knoppen betekent vanzelf m\u00e9\u00e9r mogelijkheden.\"\nDeze opvatting van de uitvinder staat in schril contrast met het uiterlijk van de eerste muis die standaard met een computer werd meegeleverd: de muis die Xerox met zijn Star-computer op de markt bracht, had slechts \u00e9\u00e9n knop. En hetzelfde gold lange tijd voor de muizen die onderdeel vormden van Apple-computers. Pas met de verschijning van de IBM-PC en daarmee compatibele personal computers zouden muizen weer meer knoppen krijgen.\nDankzij de muis als aanwijs- en invoerapparaat zou de latere ontwikkeling van grafische gebruikersomgevingen, zoals die van de besturingssystemen macOS en Windows een hoge vlucht nemen.\nEen muis werd aanvankelijk met de computer verbonden via de seri\u00eble poort. Later werd een PS/2-interface gebruikt. Tegenwoordig hebben de muizen meestal een USB-stekker of ze werken draadloos. De verbinding gebeurt met een snoer of via een draadloos netwerk (radio, bluetooth of infrarood).\nEen speciaal voor muisgebruik gefabriceerde kleine mat of plaat wordt muismat genoemd. Deze bestaat vaak uit een laagje hard plastic met daaronder een dikker stuk schuimrubber.\nVerplaatsingseenheid.\nVoor de verplaatsing van de muis wordt de afstand gemeten en de snelheid. De eenheid om dit te meten wordt \"Mickey\" genoemd.\nIn de computerindustrie wordt ook vaak gesproken over dots per inch (DPI) of counts per inch (CPI). Het geeft aan hoeveel verplaatsingen per inch worden gemeten en dit wordt vertaald naar de beweging van de muiscursor op het beeldscherm. Hoe hoger het getal, hoe sneller de muiscursor zal bewegen.\nOm de snelheid te meten wordt gesproken over dots (of counts) per seconde.\nSoorten.\nMechanische muis.\nDe mechanische muis heeft onderaan een zware, met stroef materiaal beklede kogel (het \"muisballetje\"), die bij beweging van de muis over een plat oppervlak, door de wrijving met de beweging meerolt. Deze rolbeweging wordt overgebracht op twee assen, die onder een hoek van 90\u00b0 met elkaar gemonteerd zijn. De assen bedienen twee lichtsluisjes, die de beweging omzetten in elektronische impulsen. Deze informatie wordt door de muisdriver en het besturingssysteem uiteindelijk omgezet naar een beweging van de cursor op de monitor. De kogel neemt vuil mee, dat op de assen wordt afgezet, waardoor de beweging van de assen wordt gehinderd. De kogel en de assen moeten daarom periodiek schoongemaakt worden. Hiertoe is de kogel demonteerbaar gemaakt.\nOptische muis.\nEen muisvariant die minder gevoelig is voor vuil en slijtage en gladheid van het onderliggende oppervlak is de \"optische muis\". Deze bevat een led of in het geval van een lasermuis een laser en een mini-CCD-camera, die de beweging van de muis ten opzichte van de onderlaag optisch waarneemt. De beweging van de cursor is bij gebruik van een optische muis veel beheersbaarder. Optische muizen bestaan al geruime tijd, maar waren vaak afhankelijk van een speciale muismat, met daarop een patroon van horizontale en verticale lijnen, die door een dubbele fotosensor werden \"afgetast\". Dit was het geval bij de eerste optische muizen die uitgevonden zijn door Steve Kirsch van Mouse Systems Corporation. Deze muismat is met de moderne optische muis niet meer nodig; de optische muis herkent tegenwoordig zeer kleine oneffenheden in de ondergrond. De meeste optische muizen hebben nog wel problemen met een sterk reflecterende, doorzichtige of absorberende ondergrond.\nTrackball.\nEen andere variant is de trackball of rugmuis waarbij het rolletje bovenaan op de muis wordt geplaatst. Dit heeft verschillende voordelen:\nEr zijn ook nadelen:\nPen-tablet.\nEen andere type muis is de pen-tabletcombinatie. Dit is een pen met bijbehorend tableau waarop kan worden 'geschreven'. De pen-tablet is vooral bedoeld voor artistiek tekenwerk en wordt in klinisch-chemische laboratoria gebruikt om op een tableau met een overzicht van typen cellen een bepaald type cel aan te wijzen. Ook wordt de pen-tablet gebruikt als alternatief voor de muis om de cursor te besturen en te klikken. De pen kan meer doorgeven dan alleen maar de positie van de cursor: de druk op de pen, de stand (hoek) van de pen of zelfs de rotatie van de pen. De gebruikte software moet daarvoor wel geschikt zijn. Vanaf 2007 zijn de meest gangbare tekenpakketten geschikt om de druk op de pen te gebruiken bij het tekenen.\nPenmuis.\nEr zijn verschillende soorten penmuizen:\nAndere.\nOok zijn er apparaten die op het hoofd gezet kunnen worden, waarbij iemand met hoofdbewegingen de cursor bestuurt. Er bestaan verschillende systemen waarbij een camera naar het oog kijkt (naar de pupil) en aan de hand van de stand van het oog de cursor op het scherm verplaatst. Daarbij is het mogelijk dat de cursor staat op de plaats waarnaar gekeken wordt. In 2009 werkt dat nog niet nauwkeurig.\nDaarnaast is er de voetmuis of voetenmuis, waarmee men de cursor met de voeten bestuurt.\nHet is ook mogelijk om geen muis te gebruiken, maar een webcam die naar handbewegingen kijkt. Op dit moment (2015) is dit alleen nog in gebruik bij een aantal spelcomputers.\nIn 2009 werkte Microsoft aan \"Project Natal\" waarbij iemand volledig wordt gescand en er zonder gebruik van muis of controller een spel gespeeld kan worden. Ondertussen is dit ook commercieel uitgewerkt, met de Kinect.\nIn laptops worden touchpads gebruikt die als vervanging van de muis kunnen worden gebruikt.\nAantal knoppen.\nDe eerste muis die standaard met een computer werd meegeleverd, de muis van de Xerox Star, had slechts \u00e9\u00e9n enkele knop en dat bleef ook heel lang zo voor de Apple Macintosh, ontwikkeld door oud-medewerkers van Xerox die voor zichzelf begonnen waren. Pas zeer recent is ook Apple gezwicht voor de verleiding van een meerknopsmuis. De meeste muizen die halverwege de jaren 80 van de 20e eeuw beschikbaar kwamen voor de oorspronkelijke IBM PC en diens klonen, hadden direct al drie knoppen, met uitzondering van de muis die door Microsoft op de markt werd gebracht; die had er namelijk slechts twee: een voor \"point and click\"-selectie en een voor het oproepen van zogenaamde \"context-afhankelijke menu's\". Tegenwoordig zijn drie of twee knoppen de norm en alle afwijkingen daarvan uitzonderingen, veelal ontwikkeld voor zeer specifieke toepassingen, zoals computer-aided design en computer-aided manufacturing.\nDe laatste jaren is er ook de toevoeging van een \"scrollwieltje\", vaak verwerkt in de middelste knop. Het scrollwieltje \"rolt\" de inhoud van een venster in horizontale of verticale richting, of vergroot of verkleint die. Dit is bijvoorbeeld handig om een overzicht te hebben van lange teksten of webpagina's, zonder de plaats van de cursor te moeten veranderen. De oorspronkelijke functie van de middelste knop kan bij dit soort muizen worden geactiveerd door het scrollwieltje in te drukken.\nDe dubbelklik geeft een extra mogelijkheid, zonder dat daarvoor een knop toegevoegd hoeft te worden. Bij sommige oude DOS-programma's konden beide knoppen tegelijkertijd ingedrukt worden voor een extra functie, en onder het X Window System wordt dit ook gebruikt wanneer een tweeknopsmuis aangesloten is: beide knoppen tegelijk indrukken heeft dan dezelfde functie als de middelste knop indrukken op een drieknopsmuis.\nAndere uitbreidingen in functies zijn mogelijk door gelijktijdig met klikken op een muisknop een toets op het toetsenbord (bijvoorbeeld \"Shift\", \"Ctrl\" of \"Alt\") ingedrukt te houden. Dit is gebruikelijk onder macOS met een eenknopsmuis, waar \"Ctrl-klikken\" (klikken terwijl de Ctrl-toets ingedrukt is) gelijkstaat aan klikken met de rechterknop op een meerknopsmuis.\nConfiguratie.\nTegenwoordig kunnen er verschillende zaken met behulp van een gebruikersomgeving geconfigureerd worden, zoals:\nRSI.\nDoor veelvuldig gebruik van een gewone muis kan RSI optreden.\nSommige mensen hebben bij gebruik van een trackball, verticale muis of penmuis minder last van RSI-klachten dan met een traditionele muis. Bij een verticale muis is de houding van de hand een kwartslag gedraaid, zoals men een joystick vasthoudt, wat een natuurlijker houding voor de hand is.\nMet name de trackball maakt de kleine maar vaak herhaalde polsbewegingen van een gewone muis overbodig, maar belast de duim wel weer zwaarder. Het afwisselen van verschillende muizen kan het risico op RSI verder verkleinen.\nMerken.\nEr zijn verschillende fabrikanten die muizen maken, waaronder Apple, BenQ, Hewlett-Packard, Logitech, Microsoft, Razer, Trust en Samsung."}
{"id": "10194", "revid": "14144", "url": "https://nl.wikipedia.org/wiki?curid=10194", "title": "Anton Bruckner", "text": "Josef Anton Bruckner (Ansfelden, 4 september 1824 \u2013 Wenen, 11 oktober 1896) was een Oostenrijks componist en organist. Hij dankt zijn roem hoofdzakelijk aan elf groot opgezette symfonie\u00ebn (waarvan negen door hem genummerd zijn en twee 'officieus'), drie missen waarvan twee in middelgrote en een in zeer grote bezetting, een Te Deum, Psalm 150 en een strijkkwintet. Hij legde zich voornamelijk toe op de genres symfonie en religieus koorwerk en bereikte hierin grote hoogten.\nLevensloop.\nVroege jaren.\nBruckner werd geboren in Ansfelden bij Linz in Opper-Oostenrijk, waar zijn vader schoolmeester was. Hij ging piano, viool, orgel en compositie studeren bij uitstekende leraren in zijn omgeving. Hij was tijdens zijn leven vooral bekend als organist: zijn roem als componist kwam pas aan het einde van zijn leven. Na de dood van zijn vader werd hij ondergebracht in het schoolinternaat van het Chorherrenstift Sankt Florian (vanaf 1836).\nHij leek aanvankelijk voorbestemd zijn vader op te volgen als schoolmeester. Zijn eerste standplaats was het gehucht Windhaag waar hij hulpmeester werd en waar ook zijn eerste composities ontstonden, zoals de \"Windhagermesse\". In het boerendorp Windhaag werd hij door zijn vrij aparte opstelling en gedrag ternauwernood getolereerd. Hij had er dan ook geen plezierige tijd, maar een betrekking als organist van het monumentale Chrismann-orgel in de kerk van Stift Sankt Florian voerde hem in 1848 terug naar de muziek. Zijn eerste composities ontstonden al vroeg in zijn leven en waren vooral liturgisch van aard. Zijn Requiem in d-klein (1849) bewijst dat hij al in zijn jonge jaren over grote compositorische gaven beschikte en op de hoogte was van de 'klassieken', onder wie Mozart en Haydn. Toch durfde Bruckner de stap naar een leven als beroepsmusicus en componist nog niet te wagen. Het lag in zijn aard om veilige wegen te bewandelen en dus om ambtenaar te worden.\nDom-organist in Linz.\nEen ambtelijke loopbaan kwam er niet. In 1855 kwam de post van organist in de Dom van Linz vrij en Bruckner werd aangenomen. Hij telde de Linzer bisschop Rudigier tot zijn trouwste aanhangers. Rudigier kwam regelmatig heimelijk in de kerk luisteren als Bruckner op orgel aan het improviseren was. Daarnaast bleef Bruckner harmonieleer en compositie studeren. Zijn obsessie om overal diploma's en daarmee 'van buiten' erkenning te behalen is legendarisch geworden. Belangrijke leermeesters in zijn Linzer studiejaren waren Simon Sechter in Wenen (voor harmonieleer en contrapunt) en in Linz zelf Otto Kitzler, die hem de weg naar de symfonie wees. De eerste symfonische composities ontstonden (vier korte orkestwerken, een ouverture in g-klein, een symfonie in f-klein). Kitzler was bijzonder kritisch ten aanzien van Bruckners studiecomposities. Hij adviseerde Bruckner ten zeerste, eenmaal volleerd in de theorie, om gewaagdere muziek te schrijven en nieuwe wegen te zoeken. Die aanmoediging had Bruckner nodig.\nOp zeker moment (1864) kon niemand hem meer iets leren in de muziektheorie en compositiekunst en waagde hij de stap. In 1864 en 1865 schreef Bruckner respectievelijk zijn eerste grote mis (in d-klein) en zijn \u2018eerste\u2019 symfonie in c-klein. Het waren meesterwerken die op de toenmalige luisteraars in Linz grote indruk maakten. Toch werden deze, en ook zijn latere grote werken door dat publiek zelden echt begrepen. In 1865 maakte Bruckner kennis met de persoon en de muziek van Richard Wagner. Al begreep hij van Wagners literaire drama's vrijwel niets, de klankwereld van deze titaan opende voor Bruckner definitief de poort naar een nieuwe symfonische esthetiek.\nWenen.\nBruckner raakte in 1867 in een diepe mentale crisis en zocht zijn heil in een sanatorium. Hij leed aan depressies en een dwangmatige telziekte. Hij overwoog naar Mexico te verhuizen. Uiteindelijk genas hij en schreef de grote Mis in f om God te bedanken voor zijn herstel. Op dat moment stierf Simon Sechter in Wenen. In 1868 vertrok Bruckner definitief naar Wenen om daar als docent harmonieleer en contrapunt aan het conservatorium zijn oude leermeester Simon Sechter op te volgen. Zijn leven veranderde definitief in een loopbaan in de muziek.\nZijn roem als organist bereikte ook het buitenland en in 1871 werd hij uitgenodigd om in Nancy, Londen en Parijs orgelconcerten te geven en aan orgelcompetities mee te doen.\nIn Wenen begon vanaf 1869 een zeer productieve periode op symfonisch gebied. In 1869 schreef Bruckner een symfonie in d, die hij later \u2018annuleerde\u2019 en als de \u2018Nullte\u2019 bekend werd. In 1871/72 ontstond de tweede symfonie in c, in 1873 de derde symfonie in d, in 1874 de vierde symfonie in es, in 1875 de vijfde symfonie in bes. De compositorische hyperactiviteit wierp geen vruchten af, op de derde symfonie na werden geen van de werken uitgevoerd. En de premi\u00e8re van de derde in Wenen werd een pijnlijk fiasco, dat Bruckner aan de rand van een nieuwe depressie bracht. Er volgden jaren van omwerkingen, die leidden tot diverse versies van de symfonie\u00ebn. \nBruckner bleef tot het eind een groot bewonderaar van Wagner, aan wie hij zijn derde symfonie opdroeg, en had onder zijn leerlingen en navolgers Hans Rott, Rudolf Krzyzanowski, Hugo Wolf en Gustav Mahler. Hij had ook te maken met felle tegenstand: tijdens de premi\u00e8re van zijn derde symfonie in Wenen verliet vrijwel het hele publiek de zaal. Het waren vooral de critici die Bruckner niet serieus namen. Daarbij speelden ook niet-muzikale aspecten een rol, zoals zijn eenvoudige afkomst (die zich uitte in zijn provinciale kleding en accent). De diepgelovige Bruckner was in het dagelijkse leven in het grootstedelijke Wenen een uiterst onzeker persoon en werd mede daardoor voor een simpele ziel aangezien. Men kon er niet bij dat een eenvoudige natuur zoals hij symfonische muziek van een letterlijk ongekende harmonische en vorm-complexiteit kon scheppen.\nVan zijn collega-componisten liet met name Brahms zich laatdunkend over Bruckner uit. De monumentale en diepreligieuze muziek, waarin Wagner de 'toon' bepaalt, van de oprecht gelovige Anton Bruckner (van huis uit rooms-katholiek), stond in schril contrast met de romantisch-klassieke muziek van Brahms (van huis uit protestant maar later agnost). Behalve hetzelfde lievelingsgerecht, Oostenrijkse Knoedel, hadden beide meesters niets met elkaar gemeen, zoals beiden constateerden in een van hun vele toevallige ontmoetingen in hetzelfde Weense restaurant, Zum Roten Igel.\nDe kritiek op Bruckner van zowel Brahms als van vele Weense muziekrecensenten moet worden bekeken vanuit het Brahms-Wagnerconflict dat muzikaal Duitsland en Oostenrijk in de tweede helft van de 19e eeuw in zijn greep hield. Brahms werd in de pers afgeschilderd als het icoon van de traditiegebonden \"absolute\" muziek, Wagner stond voor muzikale vernieuwing en het Gesamtkunstwerk. Bruckners symfonie\u00ebn behoren in dit licht gezien eigenlijk tot de \"absolute muziek\" (zij lijken niet naar een buitenmuzikale inhoud te verwijzen). Het zijn geen symfonische gedichten zoals Wagners schoonvader Franz Liszt die schiep. Niettemin werd hij vanwege zijn grenzeloze bewondering voor Wagner bij het laatste kamp ingedeeld en ontving hij in de pers van conservatieve critici, onder aanvoering van Eduard Hanslick, vernietigende kritieken waaronder hij ten zeerste leed.\nNa een lange periode van revisies van zijn werken (1876-1881) volgde weer een periode van compositorische productiviteit. In 1881 ontstond zijn zesde symfonie in A, in dezelfde tijd zag zijn machtige Te Deum het licht, naar Bruckners eigen zeggen een lofzang voor God, die hem ondanks alle tegenslagen nog altijd op de been had gehouden. In 1883 voltooide hij zijn zevende symfonie in E en in 1885 zijn achtste symfonie in c. Dit laatste werk, tevens zijn langste en meest complexe, bezorgde hem weer een zware tegenslag. Dirigent en vriend Hermann Levi weigerde het werk uit te voeren. Het werd het startsein voor een tweede periode van revisies van veel van zijn symfonie\u00ebn (1886-1891). De herzieningen van zijn werken kostten zoveel tijd dat het werk aan zijn magnum opus, de negende symfonie in d, traag vorderde. Al in 1887 was Bruckner er aan begonnen, maar pas in 1893 waren de eerste drie delen voltooid.\nErkenning.\nBruckner kreeg aan het eind van zijn leven de roem en de erkenning waarnaar hij tientallen jaren had uitgezien. Dit begon met de triomfale wereldpremi\u00e8re in 1884 van zijn zevende symfonie door het Gewandhausorchester onder leiding van Arthur Nikisch in Leipzig, Duitsland. Ook zijn vierde symfonie werd, na vele omwerkingen, uiteindelijk enthousiast ontvangen. De derde symfonie kreeg in diverse landen (o.a. in Nederland) uitvoeringen dankzij de vroege publicatie van het werk. Na de eerste grote triomfen raakte de muziekwereld nieuwsgierig wat deze zonderlinge componist nog meer in petto had. Bruckner hoefde niet meer te leuren om zijn werken uitgevoerd te krijgen. De verzoeken stroomden binnen en veel van zijn andere symfonie\u00ebn kregen hun wereldpremi\u00e8re. \nWenen kreeg door dat er naast Strauss en Brahms nog een groot genie in de stad huisde. Bruckner werd eredoctor aan de Universiteit van Wenen, ontving uit handen van keizer Frans Jozef I van Oostenrijk een onderscheiding in de Franz-Joseph Orde en kreeg een keizerlijk pensioen. In zijn laatste levensjaren stelde de keizer Bruckner een bescheiden oudedagverblijf in het Schloss Belvedere in Wenen ter beschikking.\nAls keizerlijk hoforganist bespeelde Bruckner in 1890 het orgel tijdens de huwelijksvoltrekking van de Oostenrijkse aartshertogin Valerie (de jongste dochter van Frans Jozef en keizerin Elisabeth) met Frans Salvator van Oostenrijk. Aan deze gebeurtenis is het te danken dat enig inzicht valt te krijgen over Bruckners meermalen als 'fenomenaal' gekenschetste improvisatietalent op orgel. Op aandrang van een hoge hofbeambte moest Bruckner op papier aangeven hoe hij (althans in grote lijnen) en over welke thema's hij zijn orgelimprovisaties tijdens de huwelijksmis zou realiseren. Van hem zijn verder weinig orgelcomposities overgeleverd, omdat improvisaties vrijwel nooit worden opgetekend.\nLaatste jaren.\nBruckner was in zijn laatste jaren chronisch ziek (hartklachten). Bovendien leed Bruckner al zeker sinds zijn veertigste, en mogelijk al eerder, aan OCD (obsessive-compulsive disorder). Dat uitte zich bij hem vooral in de dwanghandelingen om alles te tellen: de bladeren van een boom, de spijlen van een hek, de punten in een boek enz. Dit vertaalde zich ook naar zijn werkmethode bij het componeren: Bruckner placht opeenvolgende maten van onderscheiden segmenten van symfoniedelen te nummeren om daarmee 'houvast' te cre\u00ebren voor het proportionaliseren. Dit kan worden beschouwd als rationele achtergrond van subjectieve uitingen over met name zijn symfonie\u00ebn die 'klinken als kathedralen'.\nTot op de laatste dag werkte hij aan zijn negende symfonie, waarvan de finale op een haar na voltooid was. Op 11 oktober 1896 blies hij de laatste adem uit. Van de vrijwel voltooide finale bleef het grootste deel (in manuscriptvorm) bewaard. Sterke vermoedens bestaan dat er veel meer schetsen en zelfs orkestraties van dit symfoniedeel geweest zijn: door souvenirjagers zouden die in de dagen volgend op zijn overlijden uit Bruckners laatste woning zijn ontvreemd.\nBruckner werd, geheel volgens zijn laatste wens, begraven in de crypte van 'zijn' Stift Sankt Florian bij Linz, direct onder het orgel waar zijn talent, vijftig jaar eerder, tot wasdom was gekomen.\nPersoonlijk leven.\nBruckner heeft op diverse adressen in Wenen gewoond, maar altijd was zijn leefruimte klein en sober. Hij bezat naast een metalen bed, een geschilderd portret van hemzelf en enkele meubelstukken een B\u00f6sendorfer piano waarop hij componeerde. Zijn bezittingen zijn bewaard gebleven en te zien in een \u2018Brucknerkamertje\u2019 in het Stift Sankt Florian. Hij had slechts enkele boeken, en geen daarvan was literair van aard. Hij koesterde een foto van zijn moeder op haar doodsbed. Bruckner had in het algemeen een fascinatie voor de dood. Bekend is dat hij zich opdrong bij de medici die de overblijfselen van Beethoven en Schubert onderzochten, toen hun graven werden ontruimd en de herbegrafenis zou plaatsvinden op het Zentral Friedhof in Wenen. Hij pakte de schedels van zijn door hem bewonderde collega\u2019s en sprak ze toe en kuste ze. Bruckner is nooit getrouwd geweest. Zijn zusje Anna heeft hem lang verzorgd. Na haar dood en tot zijn eigen dood werd Bruckner bijgestaan door zijn hulp-in-de-huishouding Kathi Kachelmaier. Verliefd was hij doorlopend, en dan bij voorkeur op jonge dames tussen 15-20 jaar. Zijn verliefdheid was tot op hoge leeftijd als die van een tiener. Was hij in 1868 nog hopeloos verliefd op de Linzer slagersdochter Josefine Lang, 20 jaar later (hij was toen 64) viel hij als een blok voor haar dochter Karoline. 'Mein lieber Ersatz' noemde hij haar. In de periode 1891-1894 had Bruckner daadwerkelijk \u2018verkering\u2019 met de 49 jaar jongere Ida Buhz. Alhoewel zij daadwerkelijk instemde om met Bruckner te trouwen, verwaterde ook deze \u2018verloving\u2019. In de nalatenschap van Bruckner bevonden zich de brieven en foto\u2019s van de jongedames waarop hij verliefd was geweest.\nZijn ascetische levenswijze werd regelmatig afgewisseld door bezoeken aan caf\u00e9s waar Bruckner graag verkeerde met zijn studenten en bewonderaars. Bruckner was een groot liefhebber van bier en kon stevig drinken.\nBruckners werkwijze.\nBruckner is wel beschouwd als opvolger van Beethoven, maar tussen beide componisten bestaat een groot verschil in doelstellingen, opvattingen en werkwijze. Bruckner was geen hemelbestormer zoals Beethoven, maar probeerde de hemel op mystieke wijze te bereiken. Wel bleef hij het symfonieschema van Beethoven in principe trouw. Daarin verwerkte hij invloeden van anderen. Hij gebruikte de stijlmiddelen, polyfonie en harmonie van onder anderen Palestrina, Bach, Mozart en Schubert. Als Wagner-adept werd hij zeer be\u00efnvloed door diens klankwereld, maar de uitwerking in Bruckners werk was geheel anders.\nBruckner was zeer gevoelig voor kritiek en onderwierp mede hierdoor zijn symfonie\u00ebn aan grondige revisies. Van bijna al zijn symfonie\u00ebn bestaan verschillende versies, een typisch 'Bruckner-verschijnsel'. Toch neigt men tegenwoordig naar uitvoering van uitsluitend door Bruckner zelf geautoriseerde versies en de \"Originalfassungen\" van zijn symfonie\u00ebn. Zelfs zijn onvoltooid gebleven grootse finale van de 9de symfonie is, sinds eerste reconstructiepogingen van derden vanaf de jaren 70 van de 20e eeuw, al in verschillende versies uitgegeven en uitgevoerd.\nPostuum.\nIn Ansfelden staat nog Bruckners geboortehuis dat overigens flink verbouwd en onherkenbaar 'gerestaureerd' is. Sinds 1996 is in Ansfelden een bezoekerscentrum ABC (Anton Bruckner Centrum) ingericht van waaruit men een negen kilometer lange wandeling door het typische Opper-Oostenrijkse 'Brucknerland' kan maken naar Stift Sankt Florian. Men loopt van zijn geboortehuis naar zijn graf met een koptelefoon op met fragmenten van 10 symfonie\u00ebn als reismuziek. In Linz is de Dom en zijn orgel en het muziektheater Das Brucknerhaus (1974) bezienswaardig.\nVerdere bezienswaardige Brucknerplaatsen zijn V\u00f6cklabruck, waar zijn zus Rosalie woonde en waar Bruckner regelmatig logeerde, Enns, Steyr, Kremsm\u00fcnster en natuurlijk Wenen.\nBruckner Edition Wien.\nIn 2014 ging met de presentatie van een nieuwe partituuruitgave van Bruckners zevende symfonie, onder de (hoofd)redactie van Benjamin-Gunnar Cohrs (het gaat om een uitgave van Verlagsgruppe Hermann in Wenen), een ruim twintig jaren durend uitgaveproject van Bruckners gehele/overgeleverde oeuvre van start.\nIn alle banden van de praktisch-wetenschappelijke 'Bruckner Edition Wien' (BEW) worden tot op fijnzinnig detailniveau latere veranderingen van de componist zelf in de oorspronkelijke muziektekst van zijn composities helder (o.a. in kleur) zichtbaar gemaakt, waardoor uitvoerende dirigenten direct zelf keuzes kunnen maken. Grotere en grote omwerkingen door Bruckner van eigen werk zullen in aparte banden verschijnen.\nDe BEW heeft voor musici en muziekliefhebbers nog tal van verrassingen in petto, zoals de publicatie van niet twee maar drie autonome, onderling afwijkende versies van de achtste symfonie."}
{"id": "10196", "revid": "1056521", "url": "https://nl.wikipedia.org/wiki?curid=10196", "title": "Franz Schubert", "text": "Franz Peter Schubert (Wenen, 31 januari 1797 \u2013 aldaar, 19 november 1828) was een Oostenrijks componist.\nHij stierf al op 31-jarige leeftijd, maar toch schreef Schubert meer dan duizend muziekstukken met bekende werken als \"Die sch\u00f6ne M\u00fcllerin\" en de \"Onvoltooide\" symfonie.\nLevensloop.\nJeugdjaren.\nFranz Schubert werd geboren in Himmelpfortgrund, een buitenwijk van Wenen, tegenwoordig Wien-Alsergrund, als zoon van een onderwijzer, die het met de zorg voor negentien kinderen uit twee huwelijken niet breed had. Toen \"Franzerl\" acht jaar was, begon zijn vader hem vioollessen te geven en zond hij hem voor zanglessen naar Michael Holzer. In de familiekroniek, die hij nog tot enige uren voor zijn dood had bijgehouden, schreef de vader van Schubert, dat Holzer hem meermalen met tranen in de ogen had verzekerd, dat hij nog nooit zo'n leerling had gehad: \"Wanneer ik hem iets nieuws wilde bijbrengen, wist hij het al\".\nFranz zong zo mooi, dat hij werd aangenomen bij de \"Wiener S\u00e4ngerknaben\" in de hofkapel. Hier kreeg hij onder meer les in harmonie van Antonio Salieri, die de hofkapelmeester was. Ook nadat hij inmiddels de baard in de keel had gekregen en het internaat had verlaten, waar hij wel had mogen blijven, gaf Salieri Franz nog jarenlang kosteloos les. Om de militaire dienst te ontlopen, werd hij hulponderwijzer aan de school van zijn vader.\nComponist.\nNadat hij op 19 oktober 1814 zijn eerste lied \"Gretchen am Spinnrade\" had geschreven, ontwikkelde zijn compositorische vermogen zich geheel in 1815, het vruchtbaarste jaar van zijn leven. Vier opera's, twee symfonie\u00ebn, 144 liederen (waaronder \"Erlk\u00f6nig\" en \"Heidenr\u00f6slein\"), twee Missen, een strijkkwartet en twee pianosonates waren het resultaat.\nIn 1816 solliciteerde Schubert naar de betrekking van muziekleraar aan de normaalschool in Laibach. Hij wilde trouwen met zijn jeugdvriendin Therese Grob. Salieri schreef echter een koel getuigschrift, dat Schubert toevallig in handen kreeg. Daarop brak hij met Salieri en kwam er aan de lessen een einde. De sollicitatie liep op niets uit, waarschijnlijk, omdat hij geen les kon geven in het bespelen van alle blaasinstrumenten.\nIn de herfst van 1817 was de wettelijke termijn voorbij dat Schubert onder de wapenen geroepen kon worden. Meteen nam hij ontslag als hulponderwijzer. Hij moest nu in zijn onderhoud voorzien met het geven van muzieklessen. In de zomer van 1818 en in 1824 ging hij als pianoleraar met de familie van graaf Johann Karl Esterhazy mee naar hun landgoed in Hongarije. Aldaar genoot hij van de weinige zorgeloze maanden die zijn leven heeft gekend.\nEenmaal terug in Wenen woonde hij afwisselend bij vrienden. Hij componeerde dagelijks van 's morgens zes tot 's middags een uur, zonder een pauze in te lassen. 's Avonds trof hij zijn vrienden in het caf\u00e9. In 1820 werd voor het eerst een Singspiel van Schubert opgevoerd: \"Die Zwillingsbr\u00fcder\". Men riep enthousiast om de componist, maar Schubert weigerde te verschijnen, omdat hij armoedig gekleed was.\nVoor 1821 waren er slechts enkele liederen van Schubert gedrukt. In dat jaar zorgde zijn vriend Ignaz Sonnleithner ervoor dat een uitgave gereed kwam van een serie van zeventien afleveringen met liederen van Schubert, tegen intekening. \"Erlk\u00f6nig\" verscheen als opus 1, zes jaar, nadat het gecomponeerd was. De kritiek was weliswaar verdeeld, maar de opbrengst zorgde ervoor dat Schubert zijn schulden kon afbetalen, ook door zuiniger te leven.\nNoodlot.\nUit geldnood maakte Schubert de beslissing om bij de uitgever die de administratie van de liederen verzorgde, alle eigendomsrechten voor 800 gulden te verkopen. De opbrengst zou echter in twee jaar tweeduizend gulden bedragen hebben. \nSchubert werd ernstig ziek (waarschijnlijk): syfilis, wat hij naar vermoeden opliep bij prostituees die hij bezocht onder invloed van zijn vriend Franz von Schober en uit wanhoop over zijn tegenslagen. Uit deze tijd stammen zijn \"Rosamunde\"-muziek en de liederencyclus \"Die sch\u00f6ne M\u00fcllerin\". Het grootste gedeelte hiervan werd in het ziekenhuis geschreven.\nIn 1824 huurde Schubert voor het eerst van zijn leven een eigen kamer, waardoor hij nog krapper in zijn financi\u00ebn kwam te zitten. In 1825 werd hem een betrekking als tweede hoforganist aangeboden. Schubert sloeg het af met de mededeling: \u201cDe staat moet mij onderhouden, zodat ik vrij en zorgeloos kan componeren\u201d. Mogelijk zag hij als schuchter mens tegen het proefspelen op, want een jaar nadien solliciteerde hij - tevergeefs - naar een baan als tweede hofkapelmeester. Wel werd er nu geregeld werk van hem gedrukt, zij het tegen heel erg lage honoraria.\nIn 1827 kwam de plaats vrij van kapelmeester aan het K\u00e4rntnertortheater. Wederom solliciteerde Schubert, maar door intriges mislukte het opnieuw. Het oordeel van Ludwig van Beethoven over Schuberts werk: \u201cWaarlijk, in Schubert woont een goddelijke vonk\u201d, veranderde niet veel aan Schuberts geestelijke gesteldheid op dat moment. Na de begrafenis van Beethoven gingen hij en zijn gezelschap naar het caf\u00e9. Bij de eerste dronk zei hij: \u201cOp hem, die wij juist begraven hebben\u201d, bij de tweede: \u201cOp hem, die de volgende zal zijn\u201d. Uit de liederencyclus \"Winterreise\" die rond deze tijd geschreven is, spreekt doodsverlangen.\nDe armoede die Schubert moest verduren werd steeds ondraaglijker. Wanneer hij zondags zijn ouders bezocht, bedelde hij bij zijn stiefmoeder om wat geld om te kunnen eten. Op 26 maart 1828 gaf Schubert op eigen risico een concert waar alleen werken van hem werden gespeeld. Het succes was groot. Van de opbrengst kocht Schubert een piano, nadat hij zo'n instrument jarenlang had moeten huren. Ook betaalde hij weer schulden af.\nDood en begrafenis.\nOp 4 november 1828 ging Schubert naar Simon Sechter om zich in te laten schrijven als leerling in streng contrapunt, al voelde hij zich ziek. Een week later bleek hij tyfus te hebben, waaraan hij na een zware doodsstrijd op 31-jarige leeftijd overleed. Franz Grillparzer, een bekend Oostenrijks dichter, stelde zijn grafschrift op: \u201cDe dood begroef hier een rijk bezit, doch nog schoner verwachtingen\u201d.\nSchubert werd vlak bij Beethoven begraven, op de begraafplaats van de Weense voorstad W\u00e4hring. In 1872 is in het Wiener Stadtpark een monument voor Schubert opgericht, ontworpen door de Oostenrijkse beeldhouwer Carl Kundmann (1838-1919). In 1888 zijn Schuberts stoffelijke resten overgebracht naar een eregraf op de Wiener Zentralfriedhof.\nZijn geboortehuis is als Schubertmuseum ingericht. In het Schubert-Sterbehaus in Wenen worden herinneringen aan zijn laatste levensjaren bewaard. In T\u00fcbingen is in 1963 een Internationale Schubert-Gesellschaft opgericht, die zich ten doel heeft gesteld een nieuwe complete uitgave van zijn werk uit te brengen.\nDeutsch-indeling.\nVolgens de chronologische ordening van al Schuberts werken door Otto Erich Deutsch schreef hij 988 stukken waaronder 8 symfonie\u00ebn, 10 ouverturen en andere orkestwerken, 15 strijkkwartetten, 3 pianotrio's, 31 dansen voor piano, 7 missen, 46 werken voor mannenkoor, 567 liederen met pianobegeleiding, impromptu's en moments musicaux voor piano solo, en 36 solozangstukken. Schubert schreef zo'n zeshonderd liederen, waarvan slechts vijftig tot honderd echt bekend zijn geworden."}
{"id": "10198", "revid": "264532", "url": "https://nl.wikipedia.org/wiki?curid=10198", "title": "Johann Strauss jr.", "text": "Johann Baptist Strauss jr. of ook wel Johann Strauss II (Wenen, 25 oktober 1825 \u2013 aldaar, 3 juni 1899) was een Oostenrijks violist en componist van vele walsen en operettes. Hij is onder andere bekend van de wals \"An der sch\u00f6nen blauen Donau\" en de operette \"Die Fledermaus\".\nLevensloop.\nZijn vader, de componist Johann Strauss sr. (met als beroemdste werk de \"Radetzkymars\"), wilde niet dat hij musicus zou worden. Hij studeerde als kind stiekem viool, onder anderen bij de grootste 'rivaal' van zijn vader, Joseph Lanner. Hij heeft ook les gevolgd bij de Weense professor in compositieleer Joseph Drechsler, die bekend is geworden door zijn theaterlied \"Br\u00fcderlein fein\". Johann Strauss jr. kon zich pas echt gaan toeleggen op een carri\u00e8re als componist, toen Johann sr. in 1842 de familie verliet.\nJohann jr. (door zijn familie doorgaans \"Schani\" genoemd) kwam uit een muzikale familie. Zijn vader Johann Strauss sr. en broers Josef en Eduard waren eveneens componisten, maar Johann jr. is met afstand de bekendste.\nDit wekte een niet geringe jaloezie op bij zijn beide broers, met name bij Eduard. Maar objectief muzikaal gezien stak \"Schani\" met kop en schouders boven het niveau van zijn broers uit. De composities van Josef en Eduard zijn weliswaar verdienstelijk te noemen, maar missen de geniale en verrassende wendingen van de composities van Johann jr.\nGedurende zijn leven was hij al bekend als de \"walskoning\" en de populariteit van de Weense wals is voor een belangrijk deel aan hem te danken. De Weense wals werd in de tijd waarin Johann Strauss jr. leefde voornamelijk in danszalen gespeeld. Het is uitsluitend aan Johann Strauss jr. te danken dat de Weense wals van het niveau van de danszaal naar het concertpodium getild werd.\nHij streefde zijn vader als componist snel voorbij en beleefde successen op tournees door Oostenrijk, Polen, Duitsland, Rusland, het Verenigd Koninkrijk, Frankrijk en Itali\u00eb.\nHij werd gewaardeerd door prominente componisten uit zijn tijd, onder wie Johannes Brahms, een persoonlijke vriend.\nJohann Strauss jr. stierf op 73-jarige leeftijd aan een longontsteking. In Wenen zijn er twee musea die aandacht aan zijn werk en leven besteden, namelijk het Museum der Johann Strauss Dynastie en de Johann Strauss Wohnung. Verder staat er in het Stadspark nog het Johann Strauss-monument."}
{"id": "10200", "revid": "67391838", "url": "https://nl.wikipedia.org/wiki?curid=10200", "title": "Benzeen", "text": "Benzeen is een organische verbinding, meer specifiek een koolwaterstof, met als brutoformule C6H6. Het is een van de bekendste vertegenwoordigers van de aromatische verbindingen. Door het frequente gebruik van benzeen en zijn derivaten, wordt in het Nederlands een fenylgroep (een arylsubstituent met brutoformule C6H5-) afgekort door \u03a6 (de Griekse letter phi).\nBenzeen komt bij kamertemperatuur voor als een heldere kleurloze vloeistof, met relatief onaangename geur. Het is bijzonder stabiel doordat 6 elektronen gedelokaliseerd zijn in een ringvormige, vlakke structuur. Waar in veel verbindingen de elektronen in \u00e9\u00e9n chemische binding vast zitten, kunnen in de ring van koolstofatomen in benzeen de \u03c0-elektronen zich verplaatsen over de bindingen heen. Deze vrijheid wordt in de structuurformule aangegeven door de \"cirkel\" in de zeshoek.\nBenzeen wordt in grote hoeveelheden vervoerd via de binnenwateren per binnenvaartschip (chemicali\u00ebntanker). Producenten van benzeen in Nederland zijn onder andere Dow Chemical, Shell Pernis, Esso (Botlek), Zeeland Refinery en vroeger Staatsmijnen / DSM (Koninklijke DSM NV), thans SABIC.\nGeschiedenis.\nVoordat Kekul\u00e9 de ringstructuur van benzeen beschreef zijn er meerdere varianten voorgesteld. De bekendste daarvan is door James Dewar voorgesteld. Hoewel benzeen niet de structuur had die Dewar voorstelde, is er later wel een structuurisomeer met die vorm gevonden en naar hem genoemd: Dewarbenzeen. Het verhaal gaat dat Kekul\u00e9, toen de formule van benzeen, C6H6, wel bekend was maar nog niemand begreep hoe de stof in elkaar zat, in een droom een slang zag die in zijn eigen staart bijt. Zo kreeg hij het vermoeden dat de structuur van het benzeenmolecule weleens een ring zou kunnen zijn.\nStructuur.\nOm aan de brutoformule C6H6 te komen moest benzeen volgens Kekul\u00e9 een ringvormige structuur zijn met alternerende dubbele bindingen. Al snel bleek dat deze structuur zeer onwaarschijnlijk was. Eerst en vooral heeft benzeen een totaal verschillende reactiviteit in vergelijking met gewone alkenen zoals etheen: alkenen ondergaan elektrofiele addities, bij benzeen en derivaten is deze reactie uiterst zeldzaam. Benzeen ondergaat daarentegen wel elektrofiele substitutie, een reactie die bij gewone alkenen zo goed als niet voorkomt. Ook is benzeen in werkelijkheid zo'n 150 kJ/mol stabieler dan de waarde die berekend wordt uit de bindingsenergie\u00ebn.\nBovendien bleek uit r\u00f6ntgendiffractiestudies dat alle C-C-bindingen in benzeen even lang waren (140 pm), een waarde die tussen de karakteristieke bindingslengte van een enkele (147 pm) binding tussen twee sp2-gehybridiseerde koolstofatomen en een dubbele koolstof-koolstofbinding (135 pm) schommelt. Dit alles kan verklaard worden door chemische resonantie: benzeen is in feite een gemiddelde van twee resonantiestructuren. De structuur van benzeen kan op verschillende manieren weergegeven worden:\nToepassingen.\nBenzeen is een zeer goed apolair aprotisch oplosmiddel. Voordat de gevaren bekend waren, werd het door mensen die met ruwe olie of in chemische laboratoria werkten gebruikt om de handen en laboratoriumtafels mee te wassen. Verder werd benzeen gebruikt om kymografen van beroet papier te voorzien.\nOok werd het als brandstof gebruikt. De tramlijn Venlo - Tegelen - Steyl liep hier bijvoorbeeld op van 1910 tot 1918. De brandstof werd toen betrokken uit Duitsland. Ook op de tramlijn Amersfoort - Arnhem reden in die tijd trams op deze brandstof.\nTegenwoordig is het gebruik van benzeen nog maar zeer beperkt toegestaan en moeten strenge veiligheidsnormen in acht worden genomen. Minder slecht voor de gezondheid zijn de benzeenderivaten tolueen en xyleen, waarvan het laatste het minst schadelijk is. Benzeen wordt ook gebruikt in bepaalde soorten napalm. Daarnaast is benzeen de uitgangsverbinding voor talloze andere derivaten die meestal via een elektrofiele aromatische substitutie bereid worden. Voorbeelden van derivaten zijn nitrobenzeen, aniline, cumeen, mesityleen, dureen, anisol, chloorbenzeen, fenol, styreen, benzaldehyde en benzo\u00ebzuur.\nOok zijn benzeenverbindingen vaak aanwezig in de werkzame stoffen van zonnebrandcr\u00e8mes. Benzeen wordt in deze werkzame stoffen gebruikt, omdat het een zonwerende eigenschap bezit. De benzeenringen houden uv-straling tegen met golflengten van maximaal 256 nanometer, wat betekent dat het UVA, UVB en UVC tegenhoudt.\nToxicologie en veiligheid.\nBenzeen is een carcinogene stof. De verbinding op zich is erg stabiel en vormt voor het leven geen gevaar. Benzeen is lichaamsvreemd en oplosbaar in olie. In het lichaam wordt het omgezet tot een polair molecuul waardoor de oplosbaarheid in water groter wordt, zodat het via de urine kan worden afgevoerd. Een belangrijke metaboliet is fenol, dat bijzonder reactief is en door aantasten van het DNA in de cellen kanker kan veroorzaken. Ook ontstaan er hydrochinon, catechol, en 1,2,4-trihydroxybenzeen. Opgenomen benzeen wordt ook voor een deel via de longen weer uitgeademd. Op langere termijn is de meest voorkomende vorm van kanker ten gevolge van benzeen leukemie.\nOnderzoek aan de Universiteit van Maastricht toont aan dat blootstelling aan benzeen blijkbaar minder gevaarlijk is dan werd gedacht. Blootstelling aan hoge doses benzeen leidt tot chromosomale afwijkingen en schade aan de beenmergcellen, maar niet rechtstreeks tot leukemie.\nHet is een van de negen schadelijke stoffen in sigarettenrook."}
{"id": "10203", "revid": "271", "url": "https://nl.wikipedia.org/wiki?curid=10203", "title": "Frederiks P. Brooks, Jr.", "text": ""}
{"id": "10204", "revid": "3", "url": "https://nl.wikipedia.org/wiki?curid=10204", "title": "Narmer-Menes", "text": ""}
{"id": "10205", "revid": "1002201", "url": "https://nl.wikipedia.org/wiki?curid=10205", "title": "Menes", "text": "Menes (Men, Meni, Meniti, Min) is de naam die Manetho gaf aan de eerste koning of farao van het Oude Egypte. Menes kwam uit Thinis en regeerde 62 jaar. Volgens Manetho was Athothis zijn zoon en opvolger. In het Oude Egypte werd Menes gezien als de farao die Opper- en Neder-Egypte tot \u00e9\u00e9n rijk wist te verenigen en als de eerste menselijke farao na generaties van goden, halfgoden en helden. Menes verenigde niet alleen Boven- en Beneden-Egypte, maar verlegde bovendien de loop van de Nijl, bouwde Memphis met de grote tempel van Ptah en groef een meer buiten de stad. Van die tempel van Ptah werd de naam Egypte afgeleid. \nHij zou volgens egyptologen afstammen uit het dynastieke huwelijk van de veldheer-koning van Boven-Egypte, Narmer, met een prinses van Beneden-Egypte, Neith-hotep en ergens tussen 3100-3000 v.Chr geregeerd hebben. \nBiografie.\nOverlevering.\nVolgens de overleveringen was Menes koning van Opper-Egypte (het Nijldal) en versloeg de koning van Neder-Egypte (de rivierdelta). Zo verenigde Menes Boven- en Beneden-Egypte. Sindsdien droeg de farao de rode kroon van Beneden-Egypte (het noorden) en de witte kroon daarboven van Boven-Egypte (het zuiden). Het werd later veelvuldig verbeeld door het samenknopen van de waterplanten de witte lotus (het zuiden) en de papyrus (het noorden).\nHerodotus.\nIn de vijfde eeuw voor Christus tekent Herodotus uit de mond van Egyptische priesters op dat Min of Men (Menes) de stichter van de stad Memphis (Mennefer) is en dat hij deze stad gebouwd heeft op grond die hij vrijmaakte door de Nijl te verleggen. Menes richtte ongeveer 100 furlong ten zuiden van Memphis een dijk op bij de bocht van de rivier. De dijk beschermde Memphis tegen de overstromingen van de rivier en Menes groef een nieuwe bedding voor de Nijl. De rivieromleiding zou onderdeel zijn geweest van een uitgebreid bevloeiings- en droogleggingsproject onder farao Menes. Hij groef een nieuw kanaal voor de rivier, die eerst langs de heuvels liep aan de kant van Libi\u00eb. \nMenes groef volgens Herodotus ook een meer buiten Memphis naar het noorden en westen verder uit, dat in verbinding stond met de Nijl en bouwde binnen de stad de grote tempel van Hephaistos (Ptah). De grote tempel van Ptah heette in het Egyptisch \"Hut-ka-Ptah\" (omheining van de ka (ziel) van Ptah). Hiervan werd het Griekse \"Ai-gy-ptos\" afgeleid en vandaar de moderne naam 'Egypte'.\nUit archeologisch onderzoek blijkt echter dat er reeds voor de periode 3100-3000 v. Chr. een nederzetting bestond en dat Menes dus noch de eer toekomt voor het omleiden van de rivier, noch voor het stichten van de stad.\nVan Menes tot Sethos (Sjebitkoe, 25e dynastie, ca. 714-705 v.Chr.) was een periode van 341 generaties, die Herodotus op 11.340 jaar stelt. In die periode ging de zon tweemaal op waar hij nu onder gaat en tweemaal onder waar hij nu opgaat (2,142). Herodotus zag 345 houten kolossen van \"piromis\" (gentleman) priesters, die elk de zoon van zijn voorganger was (2,143). Volgens Herodotus' \"Histori\u00ebn\" regeerden er 348 heersers gedurende ca. 11.500 jaar tussen de eerste koning Min tot de verovering door de Pers Cambyses II (27e dynastie, 525-521 v. Chr.). \nManetho.\nVolgens Manetho waren dat 333 koningen gedurende 5100 jaar. Volgens Manetho was de Grote Piramide gebouwd door de 4e dynastie en 4300 jaar voor Cambyses II, volgens Herodotus slechts ongeveer 400 jaar voor de Perzische verovering. Volgens Manetho leidde Menes het leger over de grens en behaalde hij grote roem. Memes kwam van Thinis en regeerde 62 jaar. Hij zou zijn gedood door een nijlpaard. Menes' opvolger was zijn zoon Athothis, die 57 jaar regeerde en het paleis in Memphis bouwde, geneeskunde praktiseerde en boeken schreef over anatomie. Volgens Manetho volgde Menes de laatste generaties 'geesten van de doden' of halfgoden op, die 5813 jaar geregeerd hadden. V\u00f3\u00f3r de halfgoden, die in totaal 11.025 jaar heersten, hadden goden Egypte 13.900 jaar geregeerd.\nIdentiteit.\nWie Menes was en of hij werkelijk bestaan heeft zijn vragen die (vooralsnog) onbeantwoord moeten blijven. Op een ostrakon na, zijn uit zijn tijd geen archeologische of geschreven bronnen bekend waarin hij of de aan hem toegeschreven daden worden genoemd. De eerste vermelding is pas te vinden op de steen van Palermo, een koningslijst die rond of na de vijfde dynastie is opgemaakt. Deze lijst maakt echter melding van koningen die al voor hem over een verenigd Egypte heersten (de zogenaamde Dynastie 0). Ten tijde van de Turijnse Koningslijst uit de negentiende dynastie wordt Menes gezien als opvolger van een reeks mythische koningen, en daarmee als de eerste menselijke heerser van een verenigd Egypte.\nOp basis van de beschikbare bronnen menen sommige Egyptologen dat Menes en Narmer dezelfde persoon zijn, andere Egyptologen stellen voor dat Menes identiek is met Hor-Aha. Volgens Tyldeslay was hij bovendien de zoon van koningin Neith-hotep van Beneden-Egypte en Narmer van Boven-Egypte, en was hij geroepen om aan de zijde van Berenib over het verenigd Egypte te heersen. Het lijkt er sowieso op dat de eenwording niet het werk was van \u00e9\u00e9n koning. Het is mogelijk dat het proces in gang is gezet door Narmer en/of Schorpioen, en dat tijdens de regering van Menes/Hor-Aha het proces tot voltooiing kwam.\nHet Menes-Narmer-vraagstuk.\nOnder Egyptologen bestaat twijfel of het correct is om de iets minder goed bekende heerser Menes te beschouwen als dezelfde figuur als koning Narmer. De verwarring is ontstaan door bronnen en inscripties, die de eerste koning aanduiden als Menes, en niet Narmer. Op de koningslijst van Abydos staat geschreven dat de eerste koning van Egypte Meni heette, ook Manetho gebruikt deze naam voor de eerste verenigde heerser: Menes. Herodotus noemt M\u00ean. De verwarring wordt nog versterkt door het bestaan van weer andere bronnen die dezelfde eigenschappen toeschrijven aan Hor-Aha.\nDat onder een deel van de Egyptologen, Narmer tegenwoordig wordt beschouwd als effectieve 'veroveraar' van Neder-Egypte (Narmer was al heerser in Opper-Egypte), is te danken aan het Narmerpalet. Dit voorwerp werd in 1898 herontdekt te Hi\u00ebrakonpolis. Uit dit palet kan worden afgeleid dat er een heerser was die Nar-mer heette en die Neder-Egypte veroverde. Op de ene zijde draagt Narmer de rode kroon van Beneden-Egypte, op de andere zijde de witte kroon van Boven-Egypte. De verstrengelde leeuwenhalsen worden vergeleken en op een lijn gesteld met de samengeknoopte waterplanten, de lotus en papyrus, de symbolen van de twee landen, wat de telkens terugkerende emblematische voorstelling van de vereniging is. \nEen mogelijk antwoord op de vraag waarom Manetho het heeft over Menes, ligt in het feit dat de Egyptische vorsten meerdere namen droegen en diverse epitheta konden hebben. Menes zou er zo \u00e9\u00e9n kunnen zijn, een geboortenaam en verwijzen naar het feit van eenmaking. Op deze manier benaderd en op basis van archeologisch materiaal is het mogelijk om koning Menes gelijk te stellen aan Narmer, wat door sommige Egyptologen gedaan wordt. Absoluut gezien is het onmogelijk om uit te vissen wie nu feitelijk overeenstemt met de mythologische naam Menes. Toch blijft deze kwestie een punt van discussie onder de specialisten. Andere Egyptologen menen dat Menes de taak overnam van Narmer na diens dood en dat dus Hor-Aha dezelfde persoon is als Menes. Wanneer ook nog eens de Opper-Egyptische vorst Schorpioen wordt gelijkgesteld aan Narmer, is de verwarring compleet."}
{"id": "10206", "revid": "406997", "url": "https://nl.wikipedia.org/wiki?curid=10206", "title": "Narmer", "text": "Narmer was de eerste farao van Egypte en waarschijnlijk de stichter van de eerste dynastie. Met Menes liet Manetho zijn bekende geschiedenis van Egypte in dynastie\u00ebn beginnen, namelijk als eerste vorst van de eerste dynastie. Narmer zou mogelijk geleefd hebben rond 3100 v. Chr. en zou verantwoordelijk zijn voor de (eerste) eenmaking van Egypte en voor de stichting van de stad Memphis.\nDe echtgenote van Narmer lijkt de uit het noorden afkomstige prinses Neith-hotep te zijn. Haar naam is gevonden in de graven van Narmers directe opvolgers Hor-Aha en Djer, hetgeen impliceert dat zij de moeder of de vrouw van Hor-Aha was, waardoor Narmer in dat laatste geval ge\u00efdentificeerd zou kunnen worden met Hor-Aha. In 1990 werd echter nabij Abydos een funerair zegel ontdekt, gewijd aan de god Chentiamentioe. Op dit zegel staan de doden van de necropolis: Narmer, Hor Aha, Djer, Djet. Hiermee kon de theorie dat Narmer dezelfde persoon was als Hor-Aha worden afgedaan.\nHet graf van Narmer wordt gedacht graf B17 en B18 in Umm el-Qaab bij Abydos te zijn. Verder wordt de kennis van deze historische figuur bemoeilijkt door schaars en tegenstrijdig bewijsmateriaal en bronnen.\nHet Menes-Narmer vraagstuk.\nOnder egyptologen bestaat twijfel of Narmer dezelfde persoon is als de minder bekende heerser Menes. De verwarring is ontstaan door bronnen en inscripties die Menes als de eerste koning van het verenigd Egypte aanduiden, en niet Narmer. Op de koningslijst van Abydos staat geschreven dat de eerste koning van Egypte \"Meni\" heette, en ook Manetho noemt \"Menes\" als de eerste heerser over de verenigde landen van Boven (Zuid)- en Beneden (Noord)-Egypte.\nDe verwarring wordt versterkt door weer andere bronnen die Hor-Aha als eerste koning van het verenigd Egypte noemen.\nDat Narmer tegenwoordig onder een deel van de egyptologen wordt beschouwd als effectieve 'veroveraar' van Neder-Egypte (Narmer was al heerser in Opper-Egypte), is te danken aan het Narmerpalet. Dit voorwerp werd in 1898 in de tempel van Hi\u00ebrakonpolis ontdekt. Uit dit 'schminkpalet' kan worden afgeleid dat er een heerser was die Nar-mer heette en die Neder-Egypte veroverde. Er zijn twee leeuwen op te zien, die met hun lange ineengestrengelde slangachtige nekken een ruimte voor een 'schminkkom' zouden vormen. Dit ineenstrengelen wordt vergeleken met het samenknopen van de lotus en papyrusplant, symbolen van Boven- en Beneden-Egypte, en zou eveneens het verenigen van Egypte uitbeelden.\nOp een ander 'pronkpalet' uit Hi\u00ebraconpolis met twee hyena's op de buitenrand, zijn dezelfde katachtige dieren met lange nekken te zien; nu omstrengelen ze elkaar niet, maar eten een antiloop en de schminkkom staat tussen hen in. \nNarmer zou een voorganger en mogelijk de vader zijn van Horus Aha en Horus Aha ('de strijder') dezelfde zijn als Menes. Menes was in de koningslijsten volgens de oude Egyptenaren de eerste menselijke heerser, 'na generaties van goden en de geest van de voorvaderen'. \nEgyptische vorsten droegen meerdere namen en konden diverse epitheta hebben. Menes zou er \u00e9\u00e9n kunnen zijn, verwijzend naar de daad van eenmaking. Op grond van de vorm is Menes de geboortenaam van de farao. Zo benaderd en op basis van archeologisch materiaal is het mogelijk om Narmer gelijk te stellen aan Menes, wat door sommige egyptologen gedaan wordt.\nAndere egyptologen menen dat Menes de opvolger was van Narmer, en dus dezelfde persoon was als Hor-Aha.\nDoor sommige egyptologen wordt ook de Opper-Egyptische vorst Schorpioen II gelijkgesteld aan Narmer.\nVereniging van Opper- en Neder-Egypte.\nV\u00f3\u00f3r 3100 v. Chr. is er geen sprake van een staat Egypte, het land bestond uit twee delen met hun eigen heersers. Deze twee gebieden waren Opper-Egypte (in het zuiden) en Neder-Egypte (in het noorden). Gegevens over koningen zijn in de periode van voor de eenmaking nauwelijks bewaard gebleven.\nVolgens de latere Oud-Egyptenaren was het allemaal begonnen met de goden die oorspronkelijk Egypte zouden beheersen, Horus was de laatste god en na hem kwamen de mensen. Deze noemden zich de 'volgelingen van Horus' en leefden rond de tijd van Menes, ze kregen een semi-goddelijke status.\nOmstreeks 3100 v.Chr. werd Neder-Egypte veroverd en verenigd in wat nu Egypte is. Als document hebben we het Narmerpalet waarin Narmer verschillende stammen onderwerpt. Er wordt getwijfeld of Narmer de enige persoon is geweest die Neder-Egypte heeft veroverd. Ongetwijfeld zullen er voordien al expedities hebben plaatsgevonden naar het noorden om een einde te maken aan de oorlogen die beide streken voerden. Het is immers zo dat Opper- en Neder-Egypte al koningen kenden voor het begin van de eerste dynastie. Waarschijnlijk dat de Opper-Egyptische vorst Schorpioen reeds campagnes had gevoerd tegen Neder-Egypte.\nVolgens Tyldesley heerste koningin Neith-hotep aanvankelijk alleen over Neder-Egypte, maar zij huwde de koning-veldheer Narmer van Opper-Egypte. Een archeologische aanwijzing voor dit dynastieke huwelijk zou zijn te vinden bij een massa bewerkte wapens die in Hi\u00ebrakonpolis zijn teruggevonden. Op een daarvan staat Narmer afgebeeld met de typische rode kroon van Neder-Egypte terwijl hij in een niet nader gespecificeerde ceremonie optreedt. Dit zou zijn huwelijksceremonie met koningin Neith-hotep zijn.\nEr bestaat nog een theorie dat Narmer bij zijn kroning al virtueel heerser was over Neder-Egypte, als erfenis van koning Schorpioen. Maar dat deze farao de eer opstreek door het nieuws te verspreiden dat onder zijn koningschap de beide landen een werden. Zo komt het waarschijnlijk dat schrijvers als Herodotus en Manetho de Egyptische monarchie toeschrijven aan Narmer - Menes.\nStichting van Memphis.\nNaast de vereniging van Egypte, wordt aan Menes ook de stichting van de (latere) stad Memphis toegeschreven. Het archeologische materiaal, stammend uit deze periode, bevestigt de bewering van Herodotus (\"Histories\", II, 99).\nVolgens Herodotus werd de stad gesticht als een vrij solide stad. Menes zou namelijk eerst een dijk gebouwd hebben om de stad te beschermen tegen de jaarlijkse overstroming van de Nijl. Deze bewering is wellicht niet helemaal correct. Herodotus spreekt over een dijk die er in zijn tijd wel stond, maar het kan goed zijn dat in de tijd van Narmer dit nog niet zo was.\nMemphis is gelegen op de westoever van de Nijl, een kleine 25 kilometer ten zuiden van Ca\u00efro. Wat opvalt, is de erg centrale ligging van de stad, niet ver van de (voormalige) grens tussen de beide landen. Een theorie is dan ook dat na de vereniging van Opper- en Neder-Egypte diepgewortelde twisten naar boven kwamen. Narmer wilde met Memphis een verdedigingsbastion maken tegen de dreigingen vanuit het noorden.\nDe stad Memphis was in het Oude Egypte beter bekend als 'de Witte Muur', het had waarschijnlijk als doel de superioriteit van het overwinnende land in de verf te zetten. Een ander motief was om een krachtige, nieuwe hoofdstad te bouwen en de macht te centraliseren om zo effectief mogelijk het land te kunnen besturen.\nBezwaren tegen de stelling dat Memphis al een hoofdstad was ten tijde van Narmer, kunnen waarschijnlijk worden ontkracht. Bij nieuwe kroningen in de Proto-dynastieke Periode werden rituelen uitgevoerd op het grondgebied van Memphis, wat duidelijk het belang van de stad aantoont.\nHet Narmerpalet.\nEen van de belangrijkste bronnen van informatie over Narmer is het Narmerpalet, dit bevindt zich in het Egyptisch Museum in Ca\u00efro. Het 'palet' werd in 1898 gevonden en kan gedateerd worden op 3100 tot 3050 v.Chr. Het palet heeft nooit een praktische functie gehad, maar een ceremoni\u00eble en ook een propagandistische functie. Narmer wilde met dit palet het nieuws verspreiden dat hij dit land had verenigd.\nNaast alle interessante afbeeldingen, zien we in het midden een holte met daarom heen twee fantasiedieren die met hun nekken verstrengeld zijn. Deze manier van fantasiedieren afbeelden heeft een overeenkomst met de cultuur in Mesopotami\u00eb. De vraag rijst in welke mate dit palet effectief werd gebruikt voor praktische doeleinden of louter een symbolische functie als artefact in een tempel. En of Narmer contacten had of be\u00efnvloed was door de Mesopotamische cultuur.\nVolgens egyptologen is men het erover eens dat Narmer zijn gezag trachtte te vestigen door de vernietiging van lokale machtscentra en niet koos voor een federatie. In een deel van het Narmerpalet is duidelijk de vernietigende macht te zien van de heerser en sommigen zien hier ook de stichting van Memphis in."}
{"id": "10207", "revid": "474", "url": "https://nl.wikipedia.org/wiki?curid=10207", "title": "Djoser", "text": "Djoser of Netjerichet was de tweede koning (farao) van de 3e dynastie die leefde in de 27e eeuw v.Chr. Djoser is een postume naam die aan de koning werd gegeven in de 18e dynastie van Egypte, in zijn tijd werd hij Netjerichet genoemd. \nDjoser is slechts een naam waarmee hij bekend werd in de 18e dynastie. Andere namen zijn: Netjeri-chet (\"goddelijk lichaam\"), Tosorthos/Tosorthros (bij Manetho)/Sesorthos (bij Eusebius) en Zoser/Djoser/Djeser/Djesersa. Dat deze twee namen verwijzen naar dezelfde persoon blijkt uit de koppeling van beide namen op de Hongersnoodstele op het eiland Sehel bij Aswan.\nFamilie.\nDjoser of Netjerichet was een zoon van Chasechemoey en koningin Nimaathapi. Zijn voorganger of opvolger was zijn broer Sanacht. Hij trouwde met zijn zuster Hetephernebti waarbij zij een dochter kregen Inetkaes.\nRegering.\nBij zijn troonsbestijging diende hij net als Sanacht aan interne strubbelingen het hoofd te bieden. Eens deze overwonnen lijkt zijn macht zich uitgestrekt te hebben tot Aswan, de eerste cataract van de Nijl. \nDjoser was de eerste farao die een Eerste Minister ofwel vizier benoemde om hem te helpen bij het steeds ingewikkelder wordende bestuurssysteem van Egypte. De man die deze belangrijke functie, de hoogste na de koning zelf, kreeg was Imhotep. \nHet is echter voornamelijk zijn graf, de Trappiramide en het bijhorende complex, dat hem beroemd maakte, zowel in de Oudheid als in het heden. Het is, voor zover bekend, het eerste gebouw dat volledig in steen was opgetrokken. De trappiramide is oorspronkelijk niet als dusdanig opgezet, maar begon als mastaba, een klassieke Egyptische grafvorm. In latere stadia werd het grondvlak vergroot, tot uiteindelijk 126 bij 109 meter, en werden steeds kleinere treden toegevoegd. Uiteindelijk kwamen er zes treden voor een totale hoogte van meer dan 60 meter. Het vermoeden bestaat dat de piramide, die steeds groter werd, zich zelfs over het graf van Sanacht, de voorganger van Djoser, uitstrekt. De architect die verantwoordelijk was voor het ontwerp van dit bouwwerk was de al genoemde vizier Imhotep, een geniaal man, hoog gewaardeerd door de koning en de Egyptenaren, en later vergoddelijkt.\nDjoser maakte ook werk van de ontginning van de rijkdommen van de Sina\u00ef, vooral koper (bij de Wadi Maghareh) en turkoois (bij Serabit-el-Chadim).\nVolgens Manetho regeerde Djoser 29 jaar, volgens de Koningslijst van Turijn regeerde hij 19 jaar en J\u00fcrgen von Beckerath kent hem in zijn \"Chronologie des pharaonischen \u00c4gypten\" een regeerperiode van 20 jaar (2690-2670 v. Chr.) toe.\nBovendien meldde Manetho dat Djoser om zijn medische kunde bij de Egyptenaren als Asklepios werd beschouwd, dat hij de kunst van bouwen met gehouwen stenen uitvond en het schrift bestudeerde.\nBouwwerken.\nDe allereerste Egyptische piramide werd onder leiding van koninklijke bouwopzichter Imhotep gebouwd voor de begrafenis van koning Djoser. De piramide van 62.5 meter hoog en het grote complex eromheen met zuilen en muren uit kalksteen was een architectonische innovatie. 1000 jaar later was Imhotep nog steeds zo legendarisch dat hij als god werd vereerd.\nBewijzen / documenten.\nOnder andere:"}
{"id": "10208", "revid": "67939711", "url": "https://nl.wikipedia.org/wiki?curid=10208", "title": "Douglas Hofstadter", "text": "Douglas Richard Hofstadter (New York, 15 februari 1945) is een \nhoogleraar in cognitieve wetenschappen aan Indiana University in Bloomington, (Verenigde Staten) en doceert daar aan meerdere faculteiten (Vergelijkende literatuur, Computerwetenschappen, Psychologie en Filosofie). Hij heeft een aantal publicaties op zijn naam, waarvan er enkele zeer bekend zijn geworden.\nG\u00f6del, Escher, Bach.\nHofstadters bekendste publicatie is G\u00f6del, Escher, Bach: an Eternal Golden Braid (1979), dat in zeer vele talen vertaald werd en waarvan wereldwijd honderdduizenden exemplaren verkocht werden. Een boek van ruim 800 pagina's, waarvan hij zelf ooit heeft gezegd dat 1/10 van de mensen die het boek gekocht hebben eraan zijn begonnen; 1/10 van hen die eraan zijn begonnen hebben het uitgelezen; en 1/10 van hen die het hebben uitgelezen, hebben het begrepen. In het boek wordt op een ludieke maar daarom niet zomaar begrijpelijke manier uitgelegd wat de implicaties zijn van de onvolledigheidsstellingen van G\u00f6del voor de wiskunde, het dagelijks leven en de kunstmatige intelligentie. Daarbij laat hij zich inspireren door de merkwaardige aspecten (regelmaat, formalismen die bij herhaling \"meer\" opleveren dan wat er schijnbaar staat) in de tekeningen van Escher - onder wordt boven, binnen wordt buiten - en in de muziek van Bach - die soms van wiskundige, soms van taalkundige schema's uitgaat bij het componeren. Voor veel lezers zal deze duiding van de inhoud overigens als een verrassing komen, het is een zeer rijk boek waarin vele idee\u00ebn aan de orde komen.\nVoor dit boek kreeg Hofstadter in 1980 de Pulitzer-prijs.\nAnder werk.\nIn 1981 publiceerden hij en Daniel Dennett een reader, \"\"The Mind's I\", met bijdragen van henzelf maar ook van o.a. Richard Dawkins en verhalen van Jorge Luis Borges over het brein en het zelfbewustzijn.\nOver die thema's schreef hij jarenlang een column \"Metamagical themas\" voor het maandblad Scientific American. De bundeling daarvan verscheen in 1985 onder dezelfde titel.\nTussen de publicatie van \"Ambigrammi\" (1987) en \"Fluid Concepts and Creative Analogies\" (1995) overleed zijn vrouw aan wat hij zelf een ziekte met een 'disgusting name' noemt: glioblastoma multiforme, een vorm van hersentumor.\nIn 1997 verscheen van zijn hand \"Le Ton beau de Marot\", met als ondertitel \"In Praise of the Music of Language\", geschreven onder de werktitel \"Rhapsody on a Theme by Cl\u00e9ment Marot\". Een onvertaalbaar werk, daar het opgebouwd is rond tientallen vertalingen van \u00e9\u00e9n enkel (Frans) gedicht van Cl\u00e9ment Marot (1496-1544), hoofdzakelijk naar het Engels.\nIn 2013 verscheen een werk waarin hij dieper ingaat op de kern van het menselijk denken: \"Analogie de kern van ons denken\"\" (Atlas Contact).\nFamilie.\nDouglas Hofstadter is een zoon van de Nobelprijswinnaar (natuurkunde) (1961) Robert Hofstadter."}
{"id": "10210", "revid": "135307", "url": "https://nl.wikipedia.org/wiki?curid=10210", "title": "Imhotep", "text": "Imhotep (Oudegyptisch Jj m \u1e25tp *j\u0101-im-\u1e25at\u0101p \"Die in vrede komt\", ook Immutef, Im-hotep, of Ii-em-Hotep, Oudgrieks \"Imuthes\" (\u0399\u03bc\u03c5\u03b8\u03b5\u03c2)) was ca. 2655-2600 v.Chr. vizier (eerste minister) van farao Djoser, de tweede farao van de derde dynastie van het Oude Rijk in de Egyptische oudheid. Naast vizier was hij ook architect, raadgever van de farao, schrijver van medische werken en hogepriester van Ptah en Ra.\nImhotep de man.\nImhotep is het beste bekend als vizier en \"bekijker der werken\" van farao Djoser. Hij ontwierp de trappiramide van Djoser. Een gigantisch complex met daarin allerlei religieuze / koninklijke bouwwerken voor het eerst uitgevoerd in steen. Imhotep werd geboren in een burgerfamilie, maar klom door zijn intelligentie op en diende o.a. als hogepriester van de god Ptah. Volgens een mythe, die lang na zijn dood ontstaan is, zou hij de zoon van Ptah zijn geweest bij een sterfelijke vrouw, Chredoe-anch of Kheredu-ankh, die later tot halfgoddelijke status werd verheven omdat zij een dochter van Banebdjedet zou zijn geweest. Naast priester was Imhotep ook architect, schrijver en medicus en door die brede ontwikkeling wordt hij wel beschouwd als het eerste genie ter wereld (of de eerste homo universalis).\nDe tombe van Imhotep is nog niet gevonden maar men denkt dat graf nr 3.518 bij Saqqara mogelijk van hem is.\nVerschillende afbeeldingen uit zijn leven laten zien dat Imhotep het recht werd verleend om samen met de koning genoemd te worden, een heel hoge eer. Hoe Imhotep zijn rol als priester vervuld heeft is niet bekend.\nImhotep als god.\nImhotep bleef ook na zijn dood bekend en zijn roem steeg zelfs met het verstrijken der eeuwen. Ca. tweeduizend jaar na zijn dood werd hij zelfs tot god verklaard. Hij zou een zoon van de god Ptah zijn. Imhotep werd de schutspatroon van de geneeskunde, de hogere kennis en het schrijven. Vanwege de kennis van de geneeskunde stelden de Grieken hem gelijk met de god Asklepios en vanwege zijn kennis van de schrijfkunst werd hij ook verbonden met de god Thoth.\nIn afbeeldingen is Imhotep een gewone man, met een lendendoek en een bloot bovenlichaam. Hij wordt afgebeeld met een kaalgeschoren hoofd of een schedelkap en draagt de tekenen van een god (anch en scepter). Opvallend is de gelijkenis met de god Ptah, die - als enige andere godheid - ook een schedelkap draagt en tevens de anch en de 'was-scepter'.\nPtah wordt echter, in tegenstelling tot Imhotep, altijd als gemummificeerde man afgebeeld en draagt naast de genoemde tekenen ook nog het djed symbool.\nIn de populaire cultuur.\nImhotep is het antagonistische titelpersonage van Universals film \"The Mummy\" uit 1932 en de remake uit 1999, samen met het vervolg op deze remake. Deze Imhotep heeft weinig of geen verband met de historische figuur.\nImhotep werd ook geportretteerd in de tv-show \"Stargate SG1\" als een valse god en een alien die bekend staat als een Goa'uld."}
{"id": "10212", "revid": "1056521", "url": "https://nl.wikipedia.org/wiki?curid=10212", "title": "Bill Clinton", "text": "William Jefferson (Bill) Clinton (Hope, 19 augustus 1946) is een Amerikaans politicus van de Democratische Partij. Hij was de 42e president van de Verenigde Staten van 1993 tot 2001.\nClinton, een jurist van beroep, was van 1973 tot 1976 hoogleraar staatsrecht aan de Universiteit van Arkansas. Hij was van 1977 tot 1979 de procureur-generaal van Arkansas en van 1979 tot 1981 en van 1983 tot en met 1992 de 40e en 42e gouverneur van Arkansas.\nIn 1992 won Clinton, samen met running mate Al Gore, de verkiezing van 1992 en versloeg daarmee de zittende president George H.W. Bush. Tijdens de verkiezingen van 1996 versloeg hij Republikein Bob Dole en werd daarmee verkozen voor een tweede termijn.\nClinton is getrouwd met de voormalige minister van Buitenlandse Zaken en oud-senator Hillary Clinton. Samen hebben ze \u00e9\u00e9n dochter, Chelsea. Hillary Clinton was de presidentskandidaat namens de Democratische Partij voor de verkiezingen van 2016, maar verloor nipt van Donald Trump.\nBiografie.\nJeugd en huwelijk.\nClinton werd geboren als William Jefferson Blythe III op 19 augustus 1946 in Hope (Arkansas). Zijn vader, William Jefferson Blythe, Jr., stierf bij een auto-ongeval drie maanden voor Clinton werd geboren. Toen William vier jaar oud was, hertrouwde zijn moeder met Roger Clinton uit Hot Springs. Daar groeide William (Bill) ook op. Tijdens zijn tijd op de plaatselijke highschool nam hij de achternaam Clinton aan.\nToen hij tijdens een bezoek aan het Witte Huis in 1963 president John F. Kennedy ontmoette en Martin Luther King zijn historische \"I Have a Dream\"-toespraak gaf, besloot Clinton te streven naar een carri\u00e8re in de politiek.\nIn 1968 studeerde hij af aan de universiteit van Georgetown en won de prestigieuze Rhodesbeurs voor de Universiteit van Oxford. In 1973 ontving hij de graad \"Juris Doctor\" aan de Yale-universiteit.\nTijdens zijn studie aan Yale ontmoette hij Hillary Diane Rodham. Zij trouwden in 1975. Vijf jaar later, in 1980, werd hun enige kind geboren, dochter Chelsea Victoria.\nNa de Lewinsky-affaire vertelde hij zich tegenover hen te schamen voor de relatie die hij met Lewinsky had gehad en vooral voor het tegenover hen expliciet ontkennen ervan toen die in het nieuws kwam.\nVroege carri\u00e8re.\nNa enkele jaren als universitair docent rechten te hebben onderwezen aan de Universiteit van Arkansas, werd Clinton procureur-generaal (Attorney General) van Arkansas.\nIn 1978 werd Clinton gekozen als de 40e gouverneur van Arkansas, maar verloor in 1980 van zijn Republikeinse uitdager Frank White. Clinton werkte de volgende twee jaar aan zijn comeback. In 1982 slaagde hij erin om opnieuw gekozen te worden als gouverneur. Hij bekleedde in totaal drie termijnen lang (in 1981 beliep \u00e9\u00e9n termijn twee jaar; nadien bedroeg deze vier jaar) de positie van gouverneur van Arkansas, te weten van 1979 tot 1981 en van 1983 tot 1992.\nIn 1992 stelde Clinton zich verkiesbaar voor het presidentschap. Door het winnen van de Golfoorlog leek president George H.W. Bush van een herverkiezing verzekerd. Verschillende prominente Democraten stelden zich daarom niet verkiesbaar. In de voorverkiezingen nam Clinton het op tegen Jerry Brown en Paul Tsongas. Clinton won de voorverkiezingen met een grote meerderheid en hiermee de nominatie van de Democratische Partij. Hij koos senator Al Gore van Tennessee als running mate.\nMede dankzij de slechte economie (Clinton: \"It's the economy, stupid!\" - \"vert.:\" \"Het gaat om de economie, sukkel!\"), een belastingverhoging en - niet te onderschatten - zijn uitzonderlijke charme en charisma, won Clinton samen met Al Gore de verkiezingen van 1992.\nVolgens commentatoren had Clintons charisma echter ook een schaduwzijde, hetgeen tijdens zijn presidentschap pijnlijk tot uitdrukking zou komen.\nPresidentschap.\nClinton was de eerste Democraat sinds Franklin D. Roosevelt die twee volledige ambtstermijnen als president volmaakte.\nZijn verkiezing betekende het einde van een tijdperk van dominantie door de Republikeinen, die de president hadden geleverd gedurende de twaalf jaar daarvoor en gedurende 20 van de 24 jaar daarvoor. Deze verkiezing gaf de Democraten, voor het eerst sinds Jimmy Carter, weer de volledige controle over de drie belangrijkste takken van de federale overheid te weten beide kamers van het Congres en het presidentschap.\nMeteen na zijn aantreden loste Clinton een verkiezingsbelofte in door de zogeheten \"Family and Medical Leave Act\" (1993) te tekenen, een wet die bedrijven vanaf een bepaalde omvang verplichtte hun werknemers onbetaald verlof te verlenen in geval van ernstige medische problemen of problemen binnen de familie. Dit deed meer goeds voor zijn populariteit dan zijn aarzeling een andere belofte in te lossen, die om de acceptatie van openlijke homoseksuelen in het leger te vergroten. Van links kwam de kritiek dat zijn aanpak te vrijblijvend was, terwijl rechts meende dat Clinton weinig begreep van het leger. Na een lange discussie besloten Clinton en het Pentagon tot een \"Don't ask, don't tell\"-beleid (\"niet naar vragen, niet zeggen\"), wat na een lange discussie op 22 december 2010 werd afgeschaft onder het presidentschap van Barack Obama.\nOnder Clinton was er gedurende de jaren 90 sprake van aanhoudende economische groei (die volgens het Office of Management and Budget al in april 1991 begon), afnemende werkloosheid en toenemende welvaart als gevolg van de hausse op Wall Street. In hoeverre dit te danken is aan Clinton is een veelbesproken kwestie. Veel positieve invloed ging ook uit van het Congres en van Alan Greenspan, het door Clinton herbenoemde hoofd van de Federal Reserve. Tevens speelde een combinatie van belangrijke technologische ontwikkelingen en de gunstige wereldeconomie een rol, zaken waar Clinton weinig invloed op had.\nTussen 1992 en 1994 konden de Democraten een grote invloed uitoefenen, maar de zogeheten \"mid-term\" verkiezingen van 1994 werden een drama voor de partij. De Democraten verloren hun meerderheid in Huis en Senaat voor de eerste keer in 40 jaar. Dit kwam in belangrijke mate door de mislukte poging van Hillary Clinton om een veelomvattend volksgezondheidssysteem te cre\u00ebren.\nNa de verkiezingen van 1994 verschoof de aandacht vooral naar het \"Contract with America\" (\"Contract met Amerika\") gepropageerd door \"Speaker of the House\" (voorzitter) Newt Gingrich. Het in meerderheid Republikeinse Congres vocht met Clinton over de begroting. Clinton werd tijdens de verkiezingen van 1996 met een ruime marge herkozen ten koste van de Republikeinse kandidaat Bob Dole. De Republikeinen hielden hun meerderheid in het Congres, maar verloren wel enkele zetels.\nWhitewater-schandaal, zaak-Paula Jones, Lewinsky-affaire, impeachment en vrijspraak.\nEen groot deel van Clintons presidentschap werd overschaduwd door schandalen of nep-schandalen. Kenneth Starr was \"Speciale Aanklager\" (\"independent counsel\") bij het onderzoek van het Whitewater-schandaal, over een mislukte gronddeal van jaren eerder, maar deze zaak breidde zich uit naar de zelfmoord van Clintons vriend Vince Foster en \"Troopergate\", een zaak die draaide om een \"Trooper\" (beveiliger) van de staat Arkansas die beweerde seksuele ontmoetingen te hebben geregeld voor Clinton, destijds gouverneur. Later trok de man die beweringen in en beweerde hij geld te hebben gekregen van het conservatieve blad \"American Spectator\". Iets dergelijks gold voor Jones, die toegaf geld te hebben ontvangen van conservatieve politieke groeperingen. Starrs opvolger, Robert Ray, stelde voor geen van de aanklachten vervolging in.\nStarrs werkterrein werd successievelijk verder uitgebreid met de twee hierna genoemde zaken.\nPaula Jones, medewerkster van de staat Arkansas, begon een civiele rechtszaak tegen Clinton, over een incident van seksuele intimidatie in de tijd dat Clinton gouverneur van Arkansas was. Deze zaak werd later geschikt voor $\u00a0850.000. Een federale rechter veroordeelde Clinton vanwege minachting van het hof (het liegen in een verklaring) tot het betalen van een boete van $\u00a090.000. Om de procedures te vermijden die zouden worden aangespannen om hem zijn recht tot het uitoefenen van het vak van advocaat te ontnemen, leverde hij dit recht zelf in.\nClinton werd in het kader van deze zaak gedwongen alle eventuele seksuele relaties die hij op het werk gehad had te noemen, ook die met wederzijdse instemming (dit zou gebruikelijk zijn bij een zaak als deze). Clinton verklaarde daarop onder ede dat hij geen enkele seksuele relatie op het werk gehad had. Hij werd beschuldigd van meineed toen hij een seksuele relatie bleek te hebben gehad met stagiaire Monica Lewinsky. Hij werd hierover verder ondervraagd (een \"(discovery) deposition\") in januari 1998 en in augustus 1998 bij een ondervraging in het Witte Huis die live op video gevolgd werd in het gerechtsgebouw door de \"grand jury\" van deze zaak. In januari ontkende hij nog alles, ook tegen zijn vrouw en dochter. Bij de \"grand jury\" ging het onder meer over de definitie van een seksuele relatie. Hij had vooral orale seks ontvangen van Lewinsky (dit bleek uit verklaringen van Lewinsky; zelf zei Clinton alleen dat het ongepaste gedragingen waren) en dat hij vond dat dat niet viel onder de aan hem voorgelegde definitie. Overigens had hij ook haar borsten betast, wat er in ieder geval onder viel.\nStarr droeg deze zaak in september 1998 voor aan het Huis van Afgevaardigden van de Verenigde Staten, voor \"impeachment]\" van Clinton (een aanklacht in het kader van een afzettingsprocedure) op grond van verdenkingen van meineed en tegenwerking van de rechtsgang (niet de relatie zelf, die was formeel geen probleem). Het Huis van Afgevaardigden besloot daarop tot impeachment. De Senaat besloot echter op 12 februari 1999, in een rechtszaak die begon op 7 januari 1999, om Clinton niet te veroordelen, waardoor hij zijn tweede termijn kon afmaken. In de Senaat waren 67 stemmen nodig voor afzetting van de president. De beschuldiging van meineed kreeg 45 stemmen voor en 55 tegen. Bij de aanklacht wegens belemmering van de rechtsgang waren de stemmen gelijk verdeeld: 50 tegen 50.\nNa de impeachment.\nClinton ontwikkelde een nauwe werkrelatie met Tony Blair, die in 1997 tot Britse premier was gekozen. Hij toonde persoonlijke belangstelling voor de Noord-Ierse problematiek en bezocht het gebied drie keer om de vrede te bevorderen. Dit leidde tot gesprekken tussen beide kampen, die uitmondden in de belofte van het Ierse Republikeinse Leger, op 23 oktober 2001, om zich te ontwapenen.\nIn 1999 slaagde Clinton er samen met het door de Republikeinen gedomineerde Congres in om voor het eerst sinds 1969 de begroting in evenwicht te brengen.\nGratieverleningen.\nAan het einde van zijn tweede termijn gaven peilingen aan dat meer dan 60% van de bevolking achter Clinton stond, ondanks een aantal controversi\u00eble gratieverleningen die hij vlak voor het einde van zijn presidentschap pleegde. Het is voor Amerikaanse presidenten namelijk gebruikelijk om aan het einde van hun ambtstermijn gratie te verlenen, maar in Clintons geval (140 op zijn laatste dag als president, onder wie aan mensen die zijn campagne hadden gefinancierd en aan een drugshandelaar) leidde dit - tijdelijk - tot een grote daling in populariteit. Tot de personen die gratie kregen behoorde Marc Rich, wat een omstreden beslissing was.\nNa het presidentschap.\nDe eerste jaren na zijn presidentschap besteedde Clinton aan het verzilveren van zijn populariteit. Hij reisde de wereld rond om tegen royale vergoeding lezingen te houden, en kon zo zijn torenhoge advocatenrekeningen betalen. Eind 2004 werd in Little Rock, Arkansas, de Clinton Presidential Center geopend. Belangrijkste spreker was George H.W. Bush (senior), die zijn opvolger veel lof toezwaaide. De voormalige president George W. Bush heeft zijn twee voorgangers samen op belangrijke missies gestuurd. Zo reisde het duo begin 2005 naar Azi\u00eb om de Amerikaanse hulpverlening na de tsunami te co\u00f6rdineren, en vertegenwoordigden ze de VS bij de begrafenis in april 2005 van de paus. Na de\norkaan Katrina, die in 2005 New Orleans en het zuiden van de Golf van Mexico-staten verwoestte, werden de twee oud-presidenten als \"most distinguished citizens\" belast met het inzamelen van giften voor de getroffen inwoners.\nOp 4 augustus 2009 wist Clinton, tijdens een bezoek aan de Noord-Koreaanse leider Kim Jong-Il, de vrijlating van twee Amerikaanse journalistes te bewerkstelligen die enkele maanden eerder tot 12 jaar dwangarbeid waren veroordeeld wegens het illegaal oversteken van de grens.\nAmerikaanse presidentsverkiezingen 2008.\nTijdens de Democratische voorverkiezingen voor het presidentschap in 2008 stond Clinton zijn vrouw Hillary bij in haar campagne. Zijn rol was dusdanig prominent dat Obama opmerkte dat hij soms niet wist \"tegen welke Clinton\" hij streed.\nClinton dreigde zijn hand te overspelen toen hij na de overwinning van Obama in South Carolina stelde dat (de zwarte) Jesse Jackson in 1984 tijdens de voorverkiezingen daar ook gewonnen had, maar uiteindelijk niet de Democratische kandidaat zou worden. Ook stelde hij dat Obama te weinig ervaring had voor het presidentsambt. Een aantal Democratische prominenten vroegen Clinton zijn toon te matigen. Uiteindelijk had de kritiek van Clinton niet het gewenste effect en verloor zijn vrouw na een spannende strijd de voorverkiezingen van Obama. Na enige tijd schaarden zij en haar man zich achter hem. Op de Democratische conventie in Denver sprak Bill Clinton zijn steun uit voor Obama en stelde hij dat Obama \"klaar voor het presidentschap\" was.\nGezondheid.\nOp 6 september 2004 onderging Clinton een vierdubbele bypassoperatie. Nadien moest hij nog een lichte operatie ondergaan om littekenweefsel te verwijderen. Sindsdien toont Clinton zich een fervent anti-roker. Hij is bovendien veganistisch gaan eten.\nSpeaker.\nBill Clintons carri\u00e8re als speaker leidde voor de Clintons tot uitzonderlijke rijkdom. Zo betaalde de Nederlandse financi\u00eble dienstverlener Achmea voor een speech in Achlum 600 duizend dollar (ongeveer 440 duizend euro), wat de op drie na hoogste vergoeding was die hij van 2001 tot en met 2013 ontving voor zijn speeches.\nClinton in populaire cultuur.\nIn 1996 verscheen de politieke roman \"Primary colors: a novel of politics\" (Nederlandse vertaling: \"De kandidaat\") van journalist Joe Klein (maar anoniem gepubliceerd), over de eerste campagne van Clinton in de Democratische voorronde (\"primary\") van de presidentsverkiezing in 1992. Clinton heet hier Jack Stanton. De roman werd verfilmd in 1998 met John Travolta als Bill en Emma Thompson als Hillary.\nMemoires.\nIn 2004 verscheen Bill Clintons autobiografie \"My Life\" (Alfred A. Knopf, New York), over zijn leven tot en met zijn presidentschap. Nog in hetzelfde jaar verscheen de Nederlandse vertaling onder de titel \"Mijn leven\" (Uitgeverij Balans, Amsterdam).\nOnderscheidingen.\n2005: Four Freedoms Award Freedom Medal"}
{"id": "10213", "revid": "344538", "url": "https://nl.wikipedia.org/wiki?curid=10213", "title": "Wall Street", "text": "Wall Street is een straat in Lower Manhattan, het zuidelijkste gedeelte van het eiland Manhattan, dat het hart van New York vormt. Wall Street wordt vaak gebruikt als metonymie voor de Amerikaanse financi\u00eble wereld.\nNaam en geschiedenis.\nWall Street werd oorspronkelijk de \"Waal Straat\" genoemd. Er zijn twee verklaringen voor de naam.\nDe meest gangbare verklaring is dat Wall Street genoemd was naar de wal die de Nederlanders bouwden om niet alleen de indianen, maar ook de Engelsen en de Fransen, buiten de Nederlandse vestigingsplaats te houden, zo'n straat zou dan walstraat genoemd kunnen worden. In 1645 werd Peter Stuyvesant verkozen om in Nieuw-Amsterdam de vorige gouverneur te vervangen. Dezelfde straat werd ten tijde van Peter Stuyvesant, die de wal aanmerkelijk liet verbeteren, het \"Cingle\" genoemd. De wal werd al snel overbodig, wat des te meer duidelijk werd toen Peter Stuyvesant zelf als eerste dorpeling er buiten ging wonen. De dreiging werd ook minder omdat de Nederlanders slaven van de Portugezen kochten. Hierdoor werd het land snel opgebouwd, de Nederlanders hadden meer ruimte nodig en de indianen werden landinwaarts gedreven. Deze burgwal verloor daardoor uiteindelijk zijn defensieve functie; in 1699 werd de wal definitief afgebroken. Een plakkaat aan het gebouw op Wall Street 1 geeft ook deze verklaring.\nVolgens de andere verklaring verwijst de \"Waal Straat\" naar de Walen, de hoofdzakelijk Frans sprekende regio die nu deel uitmaakt van Belgi\u00eb. Geen kaart benoemt de straat als \"Wal Straat\" en zelfs latere Engelse kaarten duiden de straat soms aan met \"Waal\" en niet \"Wal\". Onder de eerste kolonisten die op 29 maart 1624 inscheepten op het schip \"Nieuw Nederlandt\" bevonden zich inderdaad 30 Waalse families. Peter Minuit, gezonden als gouverneur van de kolonie namens de \"Geoctroyeerde Westindische Compagnie\" en die in 1626 Manhattan opkocht, was een Waal. Voor de straatnaam zou het echter meer gebruikelijk zijn geweest om de Waalse bevolkingsgroep aan te duiden met Waalsche, Waalse Straat of Walenstraat. Zo kende Rotterdam een Walensteeg. Het is daarom mogelijk dat de straat enkel naar Peter Minuit verwijst, de man die het land \"Manahata\" (Manhattan) van de Lenni-Lenape opkocht.\nNa de overdracht van Nieuw-Amsterdam aan de Engelsen ging de naam de \"Waal Straat\" verder door het leven als \"Wall Street\". In de periode 1711-1762 was op de hoek Wall Street en Pearl Street de slavenmarkt van New York gevestigd. In juni 2015 onthulde burgemeester Bill de Blasio op die plek een plaquette ter herinnering aan dat feit.\nBeurs.\nEen kamer op Wall Street 40 was, in 1817, het eerste permanente hoofdkantoor van de beurs van New York, de New York Stock Exchange. Vandaag de dag is Wall Street ongeveer het centrum van New Yorks financi\u00eble district. De term Wall Street wordt dan ook wel gebruikt voor de Amerikaanse financi\u00eble wereld als geheel.\nArchitectuur.\nWall Street wordt voornamelijk omringd door wolkenkrabbers, zoals 1 Wall Street, 14 Wall Street, 40 Wall Street en 60 Wall Street, het hoofdkantoor van de Amerikaanse afdeling van de Deutsche Bank en het enige bankkantoor in Wall Street, en 120 Wall Street. Aan de straat staan echter ook kleinere monumenten zoals de Trinity Church, Federal Hall, National City Bank Building en natuurlijk de beurs van New York.\nIn de ongeveer 800 m lange Wall Street en omliggende straten kan de zon door de hoge gebouwen nauwelijks doordringen, vandaar dat deze straten wel de \"canyons van New York\" worden genoemd.\nMetrostations.\nHet drukke zakendistrict brengt een groot vervoersprobleem met zich mee. Aan Wall Street liggen 3 metrostations aan verschillende metrolijnen:"}
{"id": "10214", "revid": "146462", "url": "https://nl.wikipedia.org/wiki?curid=10214", "title": "New York Stock Exchange", "text": "De New York Stock Exchange (NYSE) is gemeten naar marktkapitalisatie de grootste aandelenbeurs ter wereld. In aantal noteringen en verhandelde aandelen is het de nummer twee na de schermenbeurs NASDAQ. NYSE kwam in november 2013 in handen van de Intercontinental Exchange (ICE). Het hoofdkantoor in New York is gevestigd op Broad Street 18 op Lower Manhattan in de stad New York in de gelijknamige Amerikaanse staat. (Dit moet niet verward worden met de gebouwen, zoals dat op Wall Street, waar de handel plaatsvindt.)\nTraditionele vloerhandel.\nIn tegenstelling tot wat het geval is bij de meer \"virtuele\" beurzen (zoals de NASDAQ), was er bij de handel die onder de NYSE valt altijd sprake van directe communicatie tussen personen, dus op dezelfde fysieke locatie. Er was \u00e9\u00e9n \"podium\" voor elk op de beurs verhandeld aandelenfonds. Beursleden die namens hun klanten een bepaald aandeel willen kopen of verkopen gaan naar het betreffende podium (\"pit\"), waar een zogenoemde \"specialists\" de transacties doen. Dit gaat soms gepaard met rumoer en hectiek, die weergegeven zijn in verschillende films, waaronder \"Wall Street\" van Oliver Stone.\nTegenwoordig hanteert de beurs een hybride model waarbij zowel handel plaatsvindt via schermen als via de specialists op de vloer. Veruit het grootste deel van de handel verloopt anno 2007 via de schermen.\nGeschiedenis.\nHet begin.\nHet begin van de NYSE gaat terug tot de ondertekening, op 17 mei 1792, van het \"Buttonwood Agreement\", een overeenkomst getekend door 24 aandelenhandelaren. Dit gebeurde onder een Buttonwood-boom voor een gebouw op Wall Street 68. Op 8 maart 1817 schreef de organisatie een eerste statuut en werd de naam New York Stock &amp; Exchange Board aangenomen. Het statuut bevatte regels voor de transacties en de board kreeg ook het recht boetes uit te delen als de regels werden overtreden. De nieuwe beurs huurde een kamer op Wall Street 40, voor US$\u00a0200 per maand in 1817, waar de makelaars twee keer per dag bijeenkwamen. Er waren 30 aandelen en obligaties te verhandelen en vanaf een podium riep de president de naam van elk effect. De makelaars riepen dan de prijzen en of ze het effect wilde kopen of verkopen vanuit de stoelen die hen waren toegewezen. Dit was de oorsprong van de term 'zetel' (seat) zoals het lidmaatschap van de NYSE wordt aangeduid.\nHet aantal effecten dat verhandeld werd nam belangrijk toe. Banken, verzekeringsmaatschappijen en spoorwegen gaven aandelen uit om hun activiteiten te financieren. Tegen het einde van de Amerikaanse burgeroorlog werden er al meer dan 300 verschillende effecten verhandeld. In 1863 veranderd de naam in de huidige.\nVerhuizing naar eigen gebouw.\nIn 1865 verhuisde de beurs naar een eigen gebouw aan Broad Street. Door de toegenomen handel werkte de oude handelsmethode niet meer. De effecten werden toegewezen aan specifieke locaties op de open handelsvloer en de makelaars verhandelde de effecten zonder tussenkomst van de president. In 1870 werd ook het luiden van de bel, aanvankelijk een gong, gebruikt om de opening en sluiting van de handel aan te geven. De eerste telefoons verschenen in 1878 in het beursgebouw. Op 15 december 1886 werden voor het eerste meer dan een miljoen effecten op een dag verhandeld. Door de toegenomen handel was de beursvloer te klein geworden en in 1903 verhuisde de beurs naar een nieuw gebouw met een grotere handelsvloer.\nOp 24 oktober 1929 daalden de koersen van de effecten fors, dit was het begin van de beurskrach van 1929. Die dag werden meer dan 16 miljoen effecten verhandeld, een record dat 39 jaar stand zou houden. De beurs hield zelf toezicht op de handel, maar het Amerikaanse congres besloot een eigen toezichthouder op te richten, de Securities and Exchange Commission (SEC) waarvan de activiteiten op 6 juni 1934 van start gingen. Op 1 oktober 1934 werd de beurs erkend als nationale beurs door de SEC. De organisatie werd vanaf toen geleid door een voorzitter en een bestuur van 33 leden. Op 18 februari 1971 werd het huidige bedrijf gevormd, dat nog slechts 25 bestuursleden telt.\nVan dinsdag 11 september tot vrijdag 14 september 2001 was de beurs gesloten als gevolg van de terroristische aanslagen van die dinsdag. De beurs was in de twee eeuwen daarvoor nog nooit eerder zoveel opeenvolgende werkdagen achter elkaar dicht gebleven.\nFusie met Archipelago.\nOp 21 april 2005 kondigde NYSE aan dat ze gaan fuseren met een schermenbeurs Archipelago uit Chicago. De leden van de New Yorkse beurs stemden in december 2005 voor de fusie en kregen 70% van de aandelen in handen. Hierdoor worden twee belangrijke struikelpunten binnen de beurs opgelost: ten eerste het feit dat er nog steeds gewerkt wordt met een \"leden-systeem\", in plaats van met aandeelhouders. Door de fusie met het aan de NASDAQ beursgenoteerde Archipelago, zal NYSE ook gelijk beursgenoteerd zijn en werken met aandeelhouders. Een tweede punt is het feit dat NYSE nog steeds met een echte beursvloer werkt. Door de fusie met Archipelago, die werkt via een computersysteem, zal NYSE beschikken over de benodigde technologie om ook over te stappen op een systeem van handelen via computerschermen. In 2007 verliep al meer dan 70% van de transacties via computerschermen, en neemt het percentage dat nog via de handelsvloer verhandeld wordt steeds verder af.\nBod op Euronext.\nOp 2 juni 2006 deed NYSE een overname bod op Euronext. Door de samenvoeging ontstond de grootste beurs ter wereld. Uiteindelijk kwam de fusie er in april 2007; NYSE betaalde US$ 10 miljard voor Euronext. De twee beursbedrijven gingen samen verder onder de naam NYSE Euronext.\nOvername door ICE.\nIn december 2012 maakte de Amerikaanse grondstoffen- en energiebeurs Intercontinental Exchange (ICE) bekend NYSE Euronext over te willen nemen. ICE werd in 2000 opgericht en is groot geworden met de handel in grondstoffen en rentederivaten. ICE bood 6,5 miljard euro in aandelen en geld. Het hoofdkantoor van het nieuwe beursbedrijf komt in Atlanta, waar het hoofdkantoor van ICE staat. Op 12 november 2013 werd de overname van NYSE Euronext afgerond. Na de overname zijn de beurzen op het Europese vasteland verzelfstandigd en zijn verder gegaan onder de oude naam Euronext.\nVanaf 1 juni 2018 is Stacey Cunningham benoemd tot nieuwe voorzitter van de NYSE. Ze is de eerste vrouw die deze functie bekleedt in de 226 jaar dat het bedrijf bestaat. In december 2021 besloot ze op te stappen. Op 3 januari 2022 werd ze opgevolgd door Lynn Martin."}
{"id": "10216", "revid": "1280881", "url": "https://nl.wikipedia.org/wiki?curid=10216", "title": "Al Gore", "text": "Albert Arnold (Al) Gore jr. (Washington D.C., 31 maart 1948) is een Amerikaans oud-politicus van de Democratische Partij. Hij was de 45e vicepresident van de Verenigde Staten van 1993 tot 2001 onder president Bill Clinton.\nGore was van 1977 tot 1985 lid van het Huis van Afgevaardigden, eerst voor het 4e district en later voor het 6e district. Van 1985 tot 1993 was hij senator voor Tennessee. Tijdens de Amerikaanse presidentsverkiezingen van 1992 werd hij door de kandidaat van de Democratische Partij Bill Clinton gevraagd als diens running mate. Clinton versloeg de zittende president George H.W. Bush en vicepresident Dan Quayle. Gore werd vicepresident. Na het winnen door Clinton van de Amerikaanse presidentsverkiezingen van 1996 kreeg hij een tweede termijn als vicepresident.\nGore was de kandidaat van de Democratische Partij voor de Amerikaanse presidentsverkiezingen van 2000, maar werd in de verkiezingen na diverse hertellingen en gerechtelijke procedures verslagen door de Republikeinse kandidaat George W. Bush. Op Bush hadden weliswaar minder kiesgerechtigde Amerikanen gestemd dan op Gore, maar hij wist niettemin het (doorslaggevende) grootste aantal kiesmannen achter zich te verzamelen.\nOp 12 oktober 2007 werd in Oslo bekendgemaakt dat aan Al Gore en het Intergovernmental Panel on Climate Change (IPCC) van de Verenigde Naties de Nobelprijs voor de Vrede 2007 was toegekend \"voor het vergroten en verspreiden van de kennis over de door de mens veroorzaakte klimaatverandering en voor het bevorderen van maatregelen om deze tegen te gaan\".\nGore is tegenwoordig werkzaam als milieuactivist en ondernemer en was oprichter van Current TV.\nLevensloop.\nAl Gore junior is de zoon van Albert Gore senior, ooit senator voor de staat Tennessee voor de Democraten, en Pauline Gore. In zijn jeugd woonde hij gedurende het schooljaar in een hotel in de Amerikaanse hoofdstad Washington D.C., waar zijn vader werkte. In de zomer woonde hij in Carthage in Tennessee, waar hij op de boerderij van de familie werkte.\nIn 1965 werd Gore toegelaten tot Harvard, waar hij Tipper Aitcheson ontmoette, met wie hij later trouwde. Hij studeerde af in juni 1969, met als hoofdvak \"Government\", bestuurskunde.\nKort daarna gaf hij zich vrijwillig op voor het dienen in het leger in de Vietnamoorlog. Hij was er oorlogscorrespondent tot 1971. Hierna was hij vijf jaar werkzaam als verslaggever voor de \"Tennessean\", een dagblad zetelend in Nashville.\nIn de lente van 1976 werd Gore gekozen in het Huis van Afgevaardigden. In 1978, 1980 en 1982 werd hij herkozen. In 1984 werd hij senator voor Tennessee, wat hij bleef tot 1992, toen hij vicepresident werd. Hij deed een gooi naar de presidentsverkiezingen van 1988, maar werd in de Democratische voorverkiezingen verslagen door Michael Dukakis. In 1992 werd hij vicepresident onder Bill Clinton, en in 2000 was hij de Democratische kandidaat voor het presidentschap, maar hij werd verslagen door de Republikein George W. Bush. Sinds maart 2003 is Al Gore lid van de raad van bestuur van Apple Inc..\nOp 1 juni 2010 werd bekendgemaakt dat Gore en zijn vrouw Tipper, na 40 jaar huwelijk, uit elkaar gingen.\nControverses.\nEr waren enige controverses rondom Al Gore. Zo is het onduidelijk of hij tijdens zijn vijf maanden in Vietnam werkelijk enig gevaar heeft gelopen en, zo nee, of de invloed van zijn beroemde vader daar dan iets mee te maken had.\nIn 1999, tijdens een interview met CNN, zei Gore dat hij als lid van het Congres \"het initiatief nam om het internet te cre\u00ebren\". Al snel werd dit door critici vervormd tot \"Al Gore beweert dat hij het internet heeft uitgevonden!\", wat strijdig is met het feit dat het ARPANET, de voorloper van het internet, ontstond in 1971, dus vijf jaar voordat Gore politicus werd. Direct bij het ontstaan van het internet betrokkenen zoals Vinton Cerf en Robert Kahn benadrukten later dat Gore, in tegenstelling tot vele andere politici, begreep dat het internet ook voor andere dan de oorspronkelijke, militaire doeleinden gebruikt kon worden. Een initiatief dat hij bijvoorbeeld samen met Bill Clinton nam was een wereldwijd bulletinboard genaamd SchoolLink, met als doel scholen wereldwijd met elkaar te verbinden. In die zin heeft Gore wel degelijk een zeer belangrijke bijdrage geleverd aan initiatieven die van het internet gemaakt hebben wat het nu is; het hierboven vermelde citaat is wel onhandig geformuleerd.\nVooral tijdens de verkiezingen van 2000 werd er door de media kritiek geleverd op de door Gore op de universiteit behaalde cijfers. Bij tests bleek Gore overigens een IQ van 134 te hebben.\nPresidentsverkiezingen 2000.\nWaarom Gore de Amerikaanse presidentsverkiezingen van 2000 verloor is een onderwerp van veel discussies.\nEen veel genoemd punt is dat Gore zich te duidelijk distantieerde van de door schandalen geplaagde Bill Clinton. Ondanks de schandalen was de politiek van Clinton zeer gewaardeerd, en men was van mening dat Gore een beter resultaat had kunnen behalen indien hij zich, met distanti\u00ebring van de schandalen, duidelijker voor Clintons politiek had uitgesproken.\nAndere kritiek luidde dat Gore zich te stijf en neerbuigend gedroeg in de campagne. Een voorbeeld hiervan was dat hij hoorbaar zuchtte tijdens een debat terwijl zijn opponent Bush vragen beantwoordde. Ook deed Gore tijdens de campagne uitspraken die door sommigen als misleidend of onjuist werden beschouwd.\nOok de invloed van Ralph Nader is genoemd. Als kandidaat voor de groene partij kreeg hij in totaal bijna 3% van de stemmen. Omdat men ervan uitgaat dat Nader meer stemmen bij Gore dan bij Bush wegtrok, neemt men aan dat dit in het nadeel van Gore werkte.\nDe verkiezingen waren wellicht de krapste in de geschiedenis van de Amerikaanse presidentsverkiezingen. Gore kreeg meer stemmen dan Bush, maar door het systeem van kiesmannen, waarbij de winnaar in een staat alle stemmen van die staat krijgt (het zogenaamde \"winner takes all\"-principe), werd Bush uiteindelijk de winnaar. Bovendien was het verschil in de staat Florida uiterst klein (537 stemmen). Er werden hertellingen uitgevoerd, maar na een rechtszaak tussen Bush en Gore heeft het Hooggerechtshof die laten stoppen. De negen rechters van het Hooggerechtshof stemden 5-4.\nAn Inconvenient Truth.\nNa zijn nederlaag bij de verkiezingen van 2000, begaf Gore zich in het lezingencircuit. Hierbij uitte hij voornamelijk zijn bezorgdheid over de ecologische evolutie van onze planeet en de rol van de mens daarin. Gores lezingen vormden de basis voor de documentaire \"An Inconvenient Truth\", een film over het broeikaseffect en de gevolgen ervan voor de mens in de komende vijftig jaar. Deze film was een groot succes in Amerikaanse bioscopen. Het is zelfs de op twee na meest bezochte documentaire ooit in Amerika, na \"Fahrenheit 9/11\" en \"March of the Penguins\". De film kreeg zeer lovende kritieken, maar ook kritische kanttekeningen uit wetenschappelijke hoek. Ook zorgde Gores verschijning in de film ervoor dat velen hem opnieuw naar voren schoven als kandidaat voor de presidentsverkiezingen van 2008. Op 25 februari 2007 kreeg deze documentaire tijdens de 79e uitreiking van de Oscars de prijs voor 'Beste documentaire'. De Oscar werd uitgereikt aan filmmaker Davis Guggenheim.\nDoor zijn politieke tegenstanders wordt er vaak op gewezen dat Gore enige moeite lijkt te hebben om zijn eigen theorie\u00ebn in de praktijk te brengen. Zo zouden cijfers van de Nashville Electric Service aantonen dat zijn energieverbruik tussen de 12 en 20 keer van dat van een modaal gezin is en dat het verbruik sinds het uitbrengen van \"An Inconvenient Truth\", in 2005, is gestegen. In augustus 2006 verbruikte de familie Gore 22.619 kilowattuur, meer dan tweemaal wat een modaal gezin verbruikt in een jaar.\nDe documentaire zelf is omstreden vanwege een aantal wetenschappelijke onjuistheden. Na het horen van een aantal deskundigen besloot het High Court in Londen op 10 oktober 2007 dat de documentaire alleen over scholen in het Verenigd Koninkrijk verspreid mag worden indien tevens een schrijven wordt toegevoegd waarin leerlingen gewezen wordt op 9 wetenschappelijke onjuistheden in de documentaire.\nOp 14 oktober 2008 bracht Al Gore een bezoek aan Nederland. Hij sprak in Aalsmeer voor meer dan 2000 aanwezigen. Hieronder bevonden zich onder andere personen uit het bedrijfsleven, politici zoals Jacqueline Cramer, Job Cohen, de burgemeester van Aalsmeer Pieter Litjens en studenten. In 2010 kreeg Gore een eredoctoraat van de Universiteit van Tilburg. Op 29 september 2011 bracht Gore opnieuw een bezoek, hij sprak in Groningen op het congres van de Economische en Bedrijfskundige Faculteitsvereniging.\nAn Inconvenient Sequel: Truth To Power.\nIn 2017 verscheen het vervolg op \"An Inconvenient Truth\", \"\".\nThe Virgin Earth Challenge.\nOp 9 februari 2007 startte Gore samen met Richard Branson \"The Virgin Earth Challenge\". Hierbij werd er een prijs van 25 miljoen dollar beloofd aan diegene die een ontwerp kan laten zien dat de aarde tegen het broeikaseffect helpt en aan de stabiliteit van het klimaat van de aarde kan bijdragen. In 2019 werd de prijsvraag door Virgin met stille trom opgeheven zonder de prijs uit te keren, hoewel er in 2011 al 11 genomineerden waren bekendgemaakt. Al Gore stapte voordien uit de jury en was naar eigen zeggen \"geen onderdeel van de beslissing om de prijs stop te zetten\".\nLive Earth.\nOp 15 februari 2007 maakte Gore bekend dat hij samen met producer Kevin Wall een wereldwijd benefietconcert zou organiseren om mensen bewust te maken van de gevolgen van de opwarming van de Aarde. Het concert - Live Earth geheten - vond plaats op 7 juli 2007 en werd verdeeld gehouden in acht belangrijke steden (minstens \u00e9\u00e9n stad per continent, inclusief Antarctica). Onder anderen Madonna, Pharrell Williams, Genesis, Red Hot Chili Peppers, Keane en Snoop Dogg hebben hun medewerking verleend.\nKritiek.\nGore is sinds november 2007 partner in de durfkapitaal-onderneming Kleiner, Perkins, Caufield &amp; Byers (KPCB) die investeert in alternatieve energie en energie besparende technologie. Bovendien is hij medeoprichter van de Londense firma Generation Investment Management, die belangen heeft in eco-energie-ondernemingen. Hier is hij tevens \"chairman\". Gore is hierom verschillende keren bekritiseerd vanwege conflicterende belangen, in 2009 door Republikein Marsha Blackburn en, later dat jaar, door de National Center for Public Policy Research: de ex-vicepresident zegt publiekelijk dat belastinggeld moet worden gebruikt voor het subsidi\u00ebren van groene technologie, terwijl hij hier tevens aan verdient vanwege zijn partnerschap bij KPCB. In 2008 investeerde de onderneming van Gore 75 miljoen dollar in Silver Springs Networks, een firma die hard- en software ontwikkelt om het elektriciteitsnet effici\u00ebnter te maken. Gore werd hierop adviseur van deze onderneming. In november 2009 kreeg Silver Springs van het Energy Department een subsidie van 560 miljoen dollar. Verwacht wordt dat KPCB een veelvoud van haar investering zal terugverdienen.\nThe Climate Reality Project.\nIn juli 2011 fusioneerden twee door Al Gore gestichte milieugroepen, \"Alliance for Climate Protection\" en \"Climate Project\", tot The Climate Reality Project. Deze NGO heeft vooral een educatief doel, onder meer door zich af te zetten tegen klimaatsceptici. Een van de \"leaders\" in het trainingsprogramma was Ingmar Rentzhog, CEO van We Don\u2019t Have Time, een Zweedse tech start-up die onder meer Greta Thunberg coachte.\nCurrent TV.\nIn 2005 richtte Gore samen met advocaat Joel Hyatt kabeltelevisiekanaal Current TV op. Reden voor de oprichting was dat er volgens Gore een alternatief moest zijn voor de rechtse Amerikaanse media.\nIn maart 2009 werden twee Amerikaanse journalisten van Current TV Euna Lee en Laura Ling gevangengenomen door de regering van Noord-Korea wegens het illegaal oversteken van de Noord-Koreaanse grens via Zuid-Korea. Gore heeft zich voor hun vrijlating ingezet. Ze werden uiteindelijk na onderhandelingspogingen van oud-president Bill Clinton op 4 augustus 2009 vrijgelaten.\nTrivia.\nIn 2009 werd de kikkersoort \"Allobates algorei\" naar Gore vernoemd."}
{"id": "10217", "revid": "166195", "url": "https://nl.wikipedia.org/wiki?curid=10217", "title": "Marmer", "text": "Marmer (Oudgrieks: \u03bc\u03ac\u03c1\u03bc\u03b1\u03c1\u03bf\u03c2, \"marmaros\") is gemetamorfoseerd kalksteen, bestaande uit zeer puur calciumcarbonaat. De verschillende marmersoorten hebben dichtheden die tussen de 2500 en 2800\u00a0kg/m3 liggen. Vanwege zijn prachtige, bijna transparante lichtval, vastheid, relatieve isotropie en homogeniteit is marmer zeer gewild als bouwmateriaal en in de beeldhouwkunst, hoewel het een vrij harde steen is om handmatig te bewerken. De temperaturen en drukken die nodig zijn om kalksteen om te vormen tot marmer zijn dermate hoog dat eventueel in de kalksteen aanwezige fossielen vernietigd worden.\nSoorten marmer (genoemd naar de plaats waar het gewonnen wordt):\nSinds de klassieke oudheid wordt witte marmer gebruikt in de beeldhouwkunst. Zowel Griekse als Romeinse beeldhouwers hadden een voorkeur voor dit materiaal, onder meer omdat het licht enkele millimeters in de steen doordringt.\nIn de bouwwereld wordt de term marmer ook wel gebruikt voor andere bruikbare kalkachtige en niet kalkachtige steensoorten. Het woord \"marmer\" komt van het Griekse woord \"marmaros\" (\u03bc\u03ac\u03c1\u03bc\u03b1\u03c1\u03bf\u03c2) dat \"glanzende steen\" betekent.\nMarmer is een kostbare bouwsteen. Daarom worden er soms geschilderde namaakmarmerpatronen aangebracht op hout, dit wordt marmeren genoemd. Ook het aanbrengen van marmerachtige motieven met waterverf op papier staat als marmeren bekend.\nIn de folklore wordt marmer geassocieerd met het dierenriemteken Tweelingen. Egaal wit marmer geldt als een teken van puurheid en onsterfelijkheid en van succes met studie.\nKleuren.\nMarmer kent verschillende kleuren, vari\u00ebrend van grijs, tot roze en wit. Zwart marmer is echter geen marmer, maar een zwarte natuursteen."}
{"id": "10218", "revid": "475045", "url": "https://nl.wikipedia.org/wiki?curid=10218", "title": "Geuzen (Tachtigjarige Oorlog)", "text": "De geuzen waren aanvankelijk Nederlandse edelen, tegenstanders van de Spaanse koning Filips II. Later verwees de term specifiek naar de strijders die te land (bosgeuzen, soms ook \"wilde geuzen\") of te water (watergeuzen) het leger van de koning bevochten.\nEtymologie.\n Het woord geus is afgeleid van het Franse \"gueux\". Dat woord betekent \"armoedzaaier\" of \"schooier\", maar het kreeg een positieve betekenis voor al wie in die tijden niet Spaansgezind was. De oorsprong van de benaming 'geus' ligt waarschijnlijk in de uitspraak die Karel van Berlaymont richtte aan landvoogdes Margaretha van Parma op het moment dat de verenigde lage adel haar een smeekschrift kwam aanbieden (5 april 1566). Traditioneel worden de woorden van Berlaymont weergegeven als: \"N'ayez pas peur, Madame, ce ne sont que des gueux\" (vertaling: 'Wees niet bang, mevrouw, het zijn slechts bedelaars'). In het oudste verslag, door Jacob van Wesenbeke, zei Berlaymont tegen Margaretha: \"Voil\u00e0 entrer des beaux gueux\" (vrij vertaald: 'Zie welke fraaie schooiers daar binnenkomen'). Andere auteurs gaven hierop varianten, terwijl de doorgaans goed ge\u00efnformeerde Joachim Hoppers schreef dat het niet bekend was hoe de naam geus was ontstaan. De Spaanse correspondentie van de landvoogdes aan Filips II van Spanje spreekt zich ook uit in die zin en speculeert dat de naam iets te maken had met de Goten. Die hypothese wordt door moderne taalkundigen ernstig genomen.\nHet schimpwoord van Berlaymont \u2013 aangenomen dat hij het effectief uitsprak \u2013 was bedoeld om de landvoogdes gerust te stellen over de geringe slagkracht van de verenigde aristocratie, die haar onder leiding van Hendrik van Brederode het smeekschrift aanbood. De tegenstanders van de Spanjaarden, in het begin voornamelijk calvinisten, namen het scheldwoord over en veranderden het daarmee van een pejoratieve in een positieve benaming. Dit zou gebeurd zijn op het geuzenbanket in het Hof van Culemborg, eveneens beschreven in de versleutelde correspondentie van de landvoogdes. De opstandige edelen zaten er aan tafel met de bedelzak om de nek, wat erop zou wijzen dat ze zich de geuzennaam al voordien hadden toege\u00ebigend.\nWat er historisch ook van zij, de term geuzennaam wordt nog altijd op de traditionele manier gebruikt (een scheldnaam die door de geviseerde wordt omgebogen en met trots toege\u00ebigend). Zie ook Geuzenpenning (prijs) en voor de uitvoering van vroege geuzenpenningen Geuzen- en aanverwante penningen.\nGeschiedenis.\nDe geuzen waren van afkomst zeer gemengd. De geuzenvloot bestond vooral uit verarmde adel die verbeurdverklaarde bezittingen terug wilde (zoals Arent VII van Duivenvoorde) met daarbij avonturiers, werkloze zeelui en marginale elementen, zelfs gewone misdadigers. De geuzenvloot was in de periode 1567-1572 het enige werkelijk effectieve machtsmiddel dat prins Willem van Oranje tegen de Spaanse koning kon inbrengen. Vooral in 1572 bleek de grote betekenis van deze geuzenvloot.\nDe eerste geuzen.\nOp 27 december 1566 werden Vlaamse calvinisten en geuzen uitgemoord te Wattrelos. Deze watergeuzen werden door Willem van Oranje, wiens bezittingen verbeurd verklaard waren, voorzien van kaperbrieven.\nDe geuzen begonnen in de traditie van Frans van Brederode, Grote Pier en Wijerd Jelckama. De hertog van Alva reageerde op de aanvallen met het konvooieren en bewapenen van koopvaardijschepen, een geslaagde tactiek uit de periode van de oorlogen met Frankrijk tien jaar eerder. De poging van Lodewijk van Nassau om Groningen te veroveren, de Slag bij Heiligerlee (1568), markeerde het ontstaan van de Watergeuzen. Zij zorgden voor de bevoorrading van de troepen en kaapten Hollandse schepen. Daarop gaven Alva en Maximiliaan van H\u00e9nin-Li\u00e9tard opdracht om schepen uit te rusten om tegen de kaperij van de geuzen op te treden, waarvoor Amsterdam drie karvelen en een boeier leverde. Tijdens de eerste zeeslag van de Tachtigjarige Oorlog die volgde, behaalde de sterkere geuzenvloot in juli 1568 een overwinning op het Hollandse eskader van viceadmiraal Francois van Boshuizen in de Zeeslag op de Eems.\nGeuzenplunderingen 1569-1571.\nNa de verloren Slag bij Jemmingen was er van de samenhang van de Watergeuzen niet veel over. Doordat Holland echter niet bereid was de kosten te dragen van de door Alva gewenste Bourgondische vloot, was er in 1569 geen tegenstand waardoor Dolhain, een hugenoot, in 1569 tientallen schepen kon nemen op het Vlie. Bossu wist de geuzen daarna uit het noorden te verdrijven, maar moest vervolgens de vierde bruid van Filips II, Anna van Oostenrijk (1549-1580), naar Spanje escorteren. Op de terugweg, eind december 1570, kwam hij aan in La Rochelle om beschutting te zoeken voor het zware weer. La Rochelle was echter een centrum voor hugenoten geworden en Lodewijk van Nassau bevond zich hier, waarop een artillerieduel volgde.\nAangezien de commandant van de watergeuzen, Louis de Bergues, broer van Dolhain, tegen de afspraken in neutrale schepen bleef overvallen, benoemde Willem van Oranje in augustus 1570 Guislain de Fiennes, heer van Lumbres (Artesi\u00eb), als admiraal, de eerste van de gehele geuzenvloot. Deze had contacten met Elizabeth I van Engeland. De geuzen mochten ook gebruikmaken van Engelse havens. Hij was evenwel geen zeeman, maar moest met zijn diplomatieke gaven van de geuzen een eenheid maken. Ondanks plannen voor een grootscheepse aanval komt men niet verder dan de verovering van Texel onder leiding van Lancelot van Brederode, halfbroer van Hendrik van Brederode.\nIn het voorjaar van 1571 plunderden de geuzen Monnickendam, Schellingwoude en omgeving. Een paar van deze schepen rustte ook de watergeus Lenaert Jansz de Graeff uit, die zich later met de vloot van Willem van der Marck bij de inname van Den Briel verenigden. Als reactie hierop werd een deel van de Spaanse soldaten in Utrecht naar Holland overgebracht en op 21 mei liet Alva elf schepen uitvaren onder Boshuizen, die een maand later de geuzen versloeg bij Emden. De hoofdmacht van de geuzen in het Kanaal ontvluchtte Boshuizen naar Dover.\nVoor de tweede maal zijn er plannen voor een grote aanval met behulp van Karel IX van Frankrijk, de hugenoten en Elizabeth I, waar echter niets van kwam, doordat veel kapiteins meer voordeel zagen in de kaapvaart. De Fiennes trok zich daarom terug en werd opgevolgd door Willem van der Marck, bekend als heer van Lumey.\nDe Geuzenopstand.\nOndertussen wilde Elizabeth de relaties met Spanje verbeteren en verdreef de geuzen uit de Engelse havens. Een van de gevolgen was de inname van Den Briel op 1 april 1572, door de watergeuzen onder aanvoering van Bloys van Treslong en Willem II van der Marck en Lumey door de Noordpoort. Het wordt wel gezien als het begin van de opstand in de Nederlanden, maar voor Alva was het verlies van Vlissingen op 6 april schokkender. Vanaf hier maakten de \"bosgeuzen\" zich los van de watergeuzen; onder leiding van Jacob Blommaert trokken zij door Vlaanderen en veroverden Oudenaarde op 7 september.\nOndertussen verbreidde de opstand zich over de gewesten Holland en Zeeland, met uitzondering van de steden Middelburg, Amsterdam en Goes. Bovendien kregen de geuzen steun van Willem van Oranje, die zijn tweede invasie begon vanuit de oostelijke Nederlanden.\nIn juni 1572 sloot Enkhuizen zich aan bij de opstandelingen. De gewesten Holland en Zeeland en de Gelderse steden Zaltbommel en Buren sloten de Unie van Dordrecht.\nDoordat Den Briel, Vlissingen en Enkhuizen zich bij de opstand hadden aangesloten, hadden de geuzen de controle over de handelsroutes. Een ander gevolg was dat deze watergeuzen niet meer hoefden rond te zwerven. Ze vielen nu onder de magistraten van deze steden, die ook zorgden voor de financiering van de opstand. Op de eerste vrije vergadering van de Staten van Holland werd besloten alle commissiebrieven in te trekken. Ook probeerde men zich te ontdoen van de ongedisciplineerde elementen die de opstand schade berokkenden. Op grote schaal werden namelijk katholieke burgers en geestelijken vermoord en kloosters geplunderd. Willem van Oranje ontsloeg Van der Marck en Lumey voor de moord op de Martelaren van Gorcum. Van een opstand door het gewone volk was echter geen sprake.\nLatere jaren.\nDe Slag op de Zuiderzee werd aangevoerd door Cornelis Dirkszoon, burgemeester van Monnickendam. Al op 11 oktober 1573 werd de Spaanse admiraal Bossu gevangengenomen.\nBij het ontzet van Alkmaar en Leiden waren de watergeuzen van vitaal belang.\nOp 29 januari 1574 versloegen de geuzen de Spaanse vloot op de Oosterschelde in de Slag bij Reimerswaal, op 19 februari werd Middelburg door geuzen veroverd.\nDe betekenis van de watergeuzen tijdens de eerste jaren van de Tachtigjarige Oorlog kan moeilijk worden overschat. Dankzij de inname van Den Briel en de daaropvolgende Geuzenopstand wisten zij de Staatse partij vaste grond te bieden in de strijd tegen de Spanjaarden, waar Willem van Oranje ondanks zijn eigen inzet niet in was geslaagd."}
{"id": "10219", "revid": "291828", "url": "https://nl.wikipedia.org/wiki?curid=10219", "title": "Jan Adriaanszoon Leeghwater", "text": "Jan Adriaanszoon Leeghwater (De Rijp, 1575 \u2013 Amsterdam, 1650) was een Nederlandse molenmaker en waterbouwkundige. Hij bedacht de houten achtkant en de bovenkruiende oliemolen. Daarmee was het mogelijk de molen altijd recht in de wind te zetten, te kruien. Hij was betrokken bij diverse droogmakerijen. Bovendien heeft hij geholpen bij het plaatsen van nieuwe uurwerken en carillons voor de Amsterdamse Zuidertoren en Westertoren.\nBiografie.\nLeeghwater werd geboren als zoon van timmerman Adriaan Symonszoon. Hij had twee oudere broers, Symon en Adriaan. \nHet huis waarin hij geboren werd zou volgens sommigen hebben gestaan aan de weg van De Rijp naar Wormerveer. Dit houten huis met stenen voorpui was rond 1960 het oudste van De Rijp. Er waren destijds plannen van monumentenzorg om het toen sterk vervallen gebouw te herstellen, maar omdat de eigenaar niet wilde meewerken, is dit huis uiteindelijk verdwenen.\nLeeghwater trouwde drie keer.\nHij kreeg het oppertoezicht over de poldermolens die bij de droogmaking van de Beemster in 1612 werden gebruikt. Mede onder zijn leiding werden in Noord-Holland tussen 1607 en 1643 diverse plassen drooggelegd: Heerhugowaard 1625, Purmer 1622, Schermer 1635, Starnmeer en De Wormer 1626.\nBij het Beleg van 's-Hertogenbosch in 1629 had hij de leiding bij het droogleggen van de moerassen rondom het door de Staatse troepen belegerde 's-Hertogenbosch (De Dommel en De Dieze).\nIn het buitenland adviseerde hij ook bij het droogleggen van moerassen: bij Bordeaux 1628, bij Metz 1630 en in 1633 was hij in Sleeswijk-Holstein betrokken bij de afsluiting van het Bottschlotter Tief in de buurt van Dageb\u00fcll. Daar overleefde hij in oktober 1634 de Burchardivloed. In 1629 vertrok Leeghwater ook naar Engeland, nadat koning Karel I zijn hulp had gevraagd bij het droogmalen van landerijen. Leeghwater werkte daarvoor samen met Cornelis Vermuyden. De plaatselijke bevolking verzette zich echter zeer hevig en bedreigde de dijkwerkers met de dood.\nIn 1641 publiceerde Leeghwater zijn \"Haarlemmermeer-boek\". Hij was hiermee een van de eersten die pleitten voor drooglegging van het gevaarlijk groeiende Haarlemmermeer, ook wel de Waterwolf genoemd. Pas in 1852 werd dit gerealiseerd. Een van de drie grote gemalen die hierbij werden gebruikt, werd naar hem genoemd. Dit Gemaal De Leeghwater, aan de zuidrand van de Haarlemmermeer, is nog steeds in gebruik.\nDe laatste jaren van zijn leven was hij timmerman en metselaar in Amsterdam, waar hij meewerkte aan de bouw van het stadhuis op de Dam (het huidige Paleis op de Dam) onder leiding van Jacob van Campen. Hij hielp ook mee aan het restaureren van de door een brand geheel verwoeste Nieuwe Kerk, en maakte in 1645 een duidelijk op de Bavo in Haarlem ge\u00efnspireerd, onuitgevoerd gebleven ontwerp voor een nieuwe toren. In deze kerk is hij ook begraven.\nAfkomst.\nVolgens doopsgezinde afstammelingen was Leeghwater van doopsgezinde huize. Zijn vader en diens moeder zouden mennoniet zijn geweest, zijn oudoom van moederskant abt van de abdij van Egmond.\nOver de naam.\nLeeghwater is geboren als Jan Adriaenszoon in de Rijp. De naam Leeghwater heeft hij pas later aangenomen in verband met een octrooi dat hem in 1605 werd verleend voor het principe van de duikerklok. De schrijfwijze van de naam Leeghwater is niet geheel duidelijk. Zelf schreef Jan Adriaenszoon zijn naam als Leegwater. Leeg daarin verwijst naar laag. Er wordt in oude documenten ook wel verwezen naar Jan Adriaanszoon als Leeghwater.\nKritiek.\nIn het artikel van Andr\u00e9 Lehr over het klokkengieten en uurwerkmaken van Leeghwater komt naar voren dat veel van de beweringen die door Leeghwater op latere leeftijd zijn gedaan, niet kloppen. De biograaf van Leeghwater, J.G. de Roever schrijft dat Leeghwater een ijdeltuit en een opschepper was. Zo had hij op grond van archiefonderzoek veel minder van doen gehad met de droogmakerijen dan hij ons wilde doen geloven. De geschiedschrijving over de droogmakerijen en molenbouw was in de 19e eeuw nogal geromantiseerd voorgesteld waar men kennelijk in die tijd behoefte aan had. Bovendien is het zo goed als zeker dat hij nooit klokken heeft gegoten, maar deze liet gieten bij andere klokkengieters. Voor de Zuidertoren in Amsterdam heeft hij waarschijnlijk de oudere klokken van Jacob Waghevens &amp; Adriaan Steylaert, die eerder op de Oudekerkstoren dienst hadden gedaan opnieuw gebruikt en voor de Westertoren werden mogelijk klokken gegoten bij Assuerus Koster de toenmalige stadsklokkengieter van Amsterdam. Van deze Koster zijn nog steeds de uurslagklokken uit 1636 in de Amsterdamse Westertoren aanwezig. De uurwerken die hij volgens de archieven voor deze torens leverde zullen niet van goede kwaliteit zijn geweest, want nog geen dertig jaar later werden ze vervangen door Jurriaan Spraeckel die met de Gebroeders Hemony samenwerkte op veel plaatsen. Er is tot op heden geen enkel oud uurwerk of klok van Leeghwater teruggevonden."}
{"id": "10220", "revid": "68331410", "url": "https://nl.wikipedia.org/wiki?curid=10220", "title": "Kroati\u00eb", "text": "Kroati\u00eb (Kroatisch: \"Hrvatska\", Italiaans: \"Croazia\"), officieel Republiek Kroati\u00eb (\"Republika Hrvatska\", \"Repubblica di Croazia\"), is een land in Zuidoost-Europa. Het grenst aan Sloveni\u00eb en Hongarije in het noorden, Bosni\u00eb en Montenegro in het zuiden en Servi\u00eb in het oosten. In het westen ligt de Adriatische Zee, waar de Kroatische territoriale wateren grenzen aan die van Itali\u00eb. Geografisch wordt het zuidelijke deel van Kroati\u00eb gezien als onderdeel van het Balkanschiereiland. Het strekt zich uit van de uiterste oostelijke hellingen van de Alpen de Pannonische Vlakte en de Donau in het oosten. Het centrale deel wordt bedekt door de Dinarische Alpen. De hoofdstad is Zagreb, andere belangrijke steden zijn onder meer Split, Osijek, Rijeka, Zadar en Dubrovnik.\nDe laatste offici\u00eble census dateert van september 2021 (3,871,833 inwoners). De Kroaten vormen met circa 91,6% de grootste bevolkingsgroep, de Servi\u00ebrs de belangrijkste minderheid met 3,2%. Andere minderheden zoals Bosniakken, Hongaren (zie: Hongaarse minderheid in Kroati\u00eb), Slovenen, Roma, Tsjechen en Albanezen maken samen ongeveer 5,2% van de bevolking uit.\nKroati\u00eb werd een soevereine staat nadat het op 25 juni 1991 zijn onafhankelijkheid uitriep. V\u00f3\u00f3r de onafhankelijkheidsverklaring maakte Kroati\u00eb deel uit van het voormalige Joegoslavi\u00eb als \"Socialistische Republiek Kroati\u00eb\".\nKroati\u00eb heeft de parlementaire republiek als staatsvorm; het is lid van de Europese Unie, de Verenigde Naties, de Raad van Europa, de NAVO, de Wereldhandelsorganisatie en stichtend lid van de Mediterrane Unie. Ook is het land sinds 2023 lid van de Schengenzone.\nGeschiedenis.\nVroege geschiedenis.\nDe omvangrijke collecties fossielen van Neanderthalers van circa 130.000 jaar oud, gevonden in het noorden van Kroati\u00eb, zijn het bewijs dat het huidige Kroati\u00eb al in de prehistorie werd bewoond.\nIn de klassieke oudheid was Kroati\u00eb onderdeel van een gebied dat Illyri\u00eb genoemd werd. Illyri\u00eb werd in het jaar 168 voor Christus een vazalstaat van het Romeinse Rijk. Keizer Augustus splitste dit gebied vervolgens in de provincies Pannonia en Dalmatia. Istri\u00eb was in de bestuurlijke indeling van de Romeinen echter onderdeel van Italia. Twee van de belangrijkste overblijfselen uit de Romeinse tijd zijn het Amfitheater van Pula uit de 1e eeuw en het Paleis van Diocletianus in Split uit het begin van de 4e eeuw.\nIn de eerste helft van de 7e eeuw werd het gebied geteisterd door invasies van de Avaren, een Turks nomadenvolk. De Romeinen die deze veroveringen overleefden trokken zich terug naar de kust om die beter te kunnen verdedigen. Vervolgens stichtten zij de beroemde stad Dubrovnik.\nKoninkrijk Kroati\u00eb.\nDe Kroaten, over wier oorsprong verschillende theorie\u00ebn bestaan, arriveerden ook in de 7e eeuw in het gebied na Slavische expansie naar de Balkan. Zij organiseerden zich in twee stamhertogdommen, \"Pannonisch Kroati\u00eb\" en \"Dalmatisch Kroati\u00eb (Primorska Kroati\u00eb)\".\nGrote delen van de kust hoorden destijds echter nog bij het Byzantijnse Rijk. Hier vanuit werd de kerstening van de Kroaten bewerkstelligd. Hoewel Kroati\u00eb in de volgende eeuwen door diverse machten zou worden veroverd, is het koninkrijk tot 1918 formeel blijven bestaan.\nPersonele Unie met Hongarije.\nIn de oorlog tegen de Hongaren overleed de laatste Kroatische koning Petar Sva\u010di\u0107 waardoor in 1091 Ladislaus I van Hongarije de koning van Kroati\u00eb werd. Omdat niet iedereen het hiermee eens was leidde het tot een oorlog van 10 jaar met Hongarije, die werd be\u00ebindigd met een verdrag. Hierin werd beloofd dat Kroati\u00eb niet zou worden gekoloniseerd door Hongaren, werd zelfbestuur onder een Ban gegeven en werd een eigen koninkrijk met zijn eigen rechten en privileges toegestaan.\nVanaf 1433 werd Kroati\u00eb geteisterd door Osmaans-Turkse invasies vanuit het zuiden. In 1526 de Slag bij Moh\u00e1cs kwam de Hongaarse koning Lodewijk II om, waardoor vervolgens de Kroaten de Habsburgers als de nieuwe leiders van het Koninkrijk Kroati\u00eb kozen. Het koninkrijk moest vervolgens troepen leveren tegen de islamitische overheersers en bleef door de Osmaanse veroveringen erg klein.\nOsmaanse Rijk.\nGrote delen van Kroati\u00eb werden onderdeel van het Turkse Rijk, die werden opgedeeld in sanjaks. Deze sanjaks waren op hun beurt weer onderdeel van de Bosnische pasjaluk met als hoofdstad afwisselend Sarajevo, Travnik en Banja Luka.\nGedurende de Grote Turkse Oorlog werden Slavoni\u00eb en andere delen van het Kroatische binnenland heroverd. De grens was echter onstabiel en grote delen, waaronder Bosni\u00eb, bleven onder Turkse heerschappij.\nIn de 17e en 18e eeuw ontstond de Kroatische Krajina, militaire districten tegen de Turkse bedreiging. In 1717 werd het laatste Turkse gebied in het Dalmatische achterland met de plaats Imotski veroverd door de Venetianen, die al eeuwenlang onderdelen van de kust bezaten. De term Turks Kroati\u00eb werd echter gebruikt door de Osmaanse en westerse kaartenmakers om de Bosnische Krajina aan te duiden.\nOostenrijk-Hongarije en Franse bezetting.\nDe Habsburgse heerschappij bleek een effici\u00ebnt middel te zijn tegen de oprukkende Ottomanen en tegen het einde van de 18e eeuw was het grootste deel van Kroati\u00eb niet meer in handen van de Turken. Dalmati\u00eb was destijds echter in handen van de Venetianen.\nAan het eind van de 18e eeuw waren de Kroatische vorsten de Franse Revolutie vijandig gezind. Na een korte overheersing van de Franse keizer Napoleon werd in 1815 heel Kroati\u00eb deel van het Habsburgse rijk. Onder de Fransen is een eind gekomen aan de republiek Ragusa (Dubrovnik). Deze republiek leefde van de handel en werd beschermd door de Habsburgers en de Osmanen tot 1808 toen het een onderdeel werd van de Franse Illyrische Provincies.\nIn 1868 werden het koninkrijk Kroati\u00eb en Slavoni\u00eb verenigd en na de annexatie van Bosni\u00eb en Herzegovina leefden de Kroaten weer in een staatkundige eenheid. Na de annexatie werden de militaire frontlinies in de krajina's afgeschaft. Gedurende de Oostenrijks-Hongaarse overheersing was Kroati\u00eb verdeeld: zo vielen het Koninkrijk Kroati\u00eb en Slavoni\u00eb onder Hongarije en het Koninkrijk Dalmati\u00eb (inclusief de Baai van Kotor) en Istri\u00eb (onderdeel van het K\u00fcstenland) vielen onder Oostenrijk.\n1e Joegoslavi\u00eb.\nNa het verlies van de Centralen, waaronder Oostenrijk-Hongarije in de Eerste Wereldoorlog verklaarde de Sabor op 29 oktober 1918 zich onafhankelijk, om vervolgens de Staat der Slovenen, Kroaten en Serven op te richten.\nOp 1 december 1918 werd de staat verenigd met het Koninkrijk Servi\u00eb en Montenegro. Dit werd het Koninkrijk der Servi\u00ebrs, Kroaten en Slovenen, dat in 1929 werd omgedoopt tot Koninkrijk Joegoslavi\u00eb met koning Alexander I als staatshoofd. Vanaf dat moment was het land een dictatuur waarin de Servi\u00ebrs domineerden. In 1934 werd deze koning door middel van een samenzwering van de Binnenlandse Macedonische Revolutionaire Organisatie en de Kroatische Usta\u0161abeweging in Marseille vermoord.\nTweede Wereldoorlog.\nIn 1941 werd Joegoslavi\u00eb vanuit diverse windrichtingen aangevallen door nazi-Duitsland, Itali\u00eb en hun bondgenoten. Het koninklijke leger werd in 10 dagen verslagen en Kroati\u00eb werd met Bosni\u00eb en Herzegovina en Syrmi\u00eb verenigd in de Onafhankelijke Staat Kroati\u00eb, een fascistische vazalstaat onder de Usta\u0161a's van Ante Paveli\u0107, die zich hoofdzakelijk richtte op de Servische bevolking. In Kroati\u00eb werden gedurende de Tweede Wereldoorlog 250.000 tot 500.000 Servi\u00ebrs omgebracht.\nHet brute regime van Paveli\u0107 genoot weinig populariteit onder de bevolking. Veel Kroaten steunden daarom de Joegoslavische Partizanen onder Josip Broz Tito, die Joegoslavi\u00eb uiteindelijk bevrijdden van de Asmogendheden. Na de bevrijding werd er afgerekend met de Usta\u0161a's. Het bekendste voorbeeld hiervan is het Bloedbad van Bleiburg, waarbij duizenden Kroaten, onder wie ook duizenden moslims, werden vermoord.\n2e Joegoslavi\u00eb.\nNa de overwinningen van de communistische partizanen werd het Joegoslavi\u00eb van voor de oorlog weer herenigd. Dit keer echter met een communistisch regime onder Tito, waarin Kroati\u00eb een deelrepubliek werd. Tito slaagde erin de volkeren van Joegoslavi\u00eb bijeen te houden door middel van het onderdrukken van nationalisme. Een voorbeeld hiervan is het neerslaan van de Kroatische Lente begin jaren zeventig. Enkele gearresteerde Kroatische emigranten afkomstig uit Australi\u00eb, die naar Joegoslavi\u00eb zouden zijn teruggekeerd om daar het federale gezag te ondermijnen, werden in 1973 ter dood veroordeeld en ge\u00ebxecuteerd wegens terrorisme.\nOnder het milde communisme van maarschalk Tito werd Kroati\u00eb een geliefde bestemming voor toeristen. Toen Tito in 1980 overleed leefde het nationalisme van de bevolkingsgroepen op en begonnen de Kroaten meer autonomie en later onafhankelijkheid na te streven.\nRepubliek Kroati\u00eb.\nOp 25 juni 1991 verklaarde Kroati\u00eb zich, tegelijk met Sloveni\u00eb, onafhankelijk. Dit gebeurde onder president Franjo Tudjman, die in 1990 bij de eerste democratische verkiezingen sinds de Tweede Wereldoorlog werd gekozen als president van Kroati\u00eb.\nHet federale nationale leger van Joegoslavi\u00eb JNA, dat merendeels nog slechts uit Servi\u00ebrs en Montenegrijnen bestond, accepteerde dit niet en viel Kroati\u00eb binnen.\nDit leger, dat vanuit Belgrado bestuurd werd, streefde steeds meer een Groot-Servi\u00eb na en wilde de 650.000 Servi\u00ebrs woonachtig in de Krajina's bij overig 'Joegoslavi\u00eb' voegen.\nDe Kroatische Servi\u00ebrs hadden echter al in 1991 de republiek Servisch Krajina uitgeroepen, waardoor Kroati\u00eb over een derde van zijn grondgebied geen gezag had. Hier maakte het offensief van generaal Ante Gotovina een einde aan. In Operatie Storm veroverde hij grote delen van de Krajina wat resulteerde in een massale exodus van Servi\u00ebrs.\nKroati\u00eb is op 25 april 1996 lid geworden van de Raad van Europa. Sinds de onafhankelijkheid heeft Kroati\u00eb zich economisch ontwikkeld, en in 2004 werd het officieel kandidaat-lid van de Europese Unie. Op 1 juli 2013 trad Kroati\u00eb als tweede land van het voormalige Joegoslavi\u00eb en als 28e lidstaat toe tot de EU. Kroati\u00eb behoort tot de Schengenlanden. Het land werd op 9 december 2022 lid van de Eurogroep; men betaalde er nog niet met de euro maar met de kuna. Op 1 januari 2023 voerde Kroati\u00eb de euro in.\nSinds 1 april 2009 is het land lid van de NAVO.\nGeografie.\nKroati\u00eb is gelegen tussen Centraal-, Zuid- en Oost-Europa. Zijn vreemde vorm, die iets weg heeft van een halvemaan of een hoefijzer, zorgt voor vele buurlanden en lange grenzen: Sloveni\u00eb, Hongarije, Servi\u00eb, Bosni\u00eb en Herzegovina, Montenegro en via de Adriatische Zee ook Itali\u00eb. Het vasteland is in het zuidoosten gescheiden door een miniem stukje kustlijn van Bosni\u00eb en Herzegovina vlak bij Neum. Hierdoor vormt het gebied rond Dubrovnik een exclave tussen Bosni\u00eb en Herzegovina en Montenegro.\nHet Kroatische landschap is gevarieerd en omvat onder meer:\nKroati\u00eb telt een groot aantal nationale parken en natuurparken. Er zijn meer dan duizend Kroatische eilanden, waarvan Cres en Krk de grootste zijn. Het klimaat is gevarieerd. In het noorden en oosten heerst een landklimaat, langs de kust is het klimaat mediterraan.\nDemografie.\nDe laatste offici\u00eble census dateert van 31 maart 2001 en telde 4.437.460 inwoners, 2.301.560 vrouwen en 2.135.900 mannen.\nIn 2021 is het bevolkingsaantal gedaald naar 3,9 miljoen. De oorlog in Kroati\u00eb tussen 1991 en 1995 zorgde voor massale verplaatsing van bevolkingsgroepen en bevorderde de emigratie.\nDe gemiddelde levensverwachting is 75,1 jaar (79,3 jaar voor vrouwen en 72,5 jaar voor mannen). 1,5% van de bevolking is analfabeet. De gemiddelde leeftijd is 39,3 jaar (41 jaar voor vrouwen en 37,5 voor mannen).\nIn 2009 werden er 44.577 kinderen geboren tegenover 52.414 mensen die stierven, een negatieve groei van 7.837 personen. De natuurlijke bevolkingsgroei is negatief (minder dan ongeveer 1%), aangezien een halve eeuw geleden het aantal geboorten en sterfgevallen sterk is afgenomen. De oorlog bracht ook grote verplaatsing van volkeren met zich mee. Zo zijn de Servi\u00ebrs in Kroati\u00eb in aantal afgenomen en hebben Kroaten uit overige delen van voormalig Joegoslavi\u00eb zich in Kroati\u00eb gevestigd.\nIn 1996 had Kroati\u00eb een positief migratiesaldo. Er vestigden zich namelijk meer mensen in Kroati\u00eb dan er vertrokken. Ditzelfde was het geval in 2005 toen er zich 14.230 mensen in Kroati\u00eb vestigden (met name uit Bosni\u00eb en Herzegovina) en 6.012 mensen vertrokken, voornamelijk naar Servi\u00eb en Montenegro.\nDe Kroatische diaspora over diverse delen van de wereld is relatief groot. Zo zijn er aanzienlijke aantallen Kroaten te vinden in Noord-Amerika, Australi\u00eb, West-Europa en Centraal-Europa, met name in Duitsland en Oostenrijk.\nEtniciteit.\nKroatische Servi\u00ebrs:\nDe Servi\u00ebrs leven voornamelijk in de Krajina, het grensgebied met Bosni\u00eb en Herzegovina en delen van Baranja en oostelijk Slavoni\u00eb. Dit waren voormalige militaire grensdistricten, waar zij al eeuwen woonden. In 1991 werden meer dan 400.000 Kroaten en andere niet-Servi\u00ebrs uit de overwegend Servische gebieden van het land verdreven door Kroatisch-Servische krachten, of vluchtten voor het dreigende geweld. Operatie Storm bracht in 1995 echter een verandering in de bevolkingssamenstelling van het gebied. Gedurende deze offensieven vluchtten meer dan 120.000 Kroatische Servi\u00ebrs naar Servi\u00eb en de Servische Republiek in Bosni\u00eb en Herzegovina. Deze dorpen werden vervolgens gevuld met Kroatische vluchtelingen uit Bosni\u00eb en Herzegovina, met name uit de Servische Republiek. Er woont in het gebied echter nog steeds een aanzienlijk aantal Servi\u00ebrs, en sommigen keerden terug naar hun geboortestreek. In 2001 was 4,54% (201.631) van de bevolking Servisch; in 1991 (voor de oorlog) was dit 12,6% (581.663) en voor de Tweede Wereldoorlog Akrisie 18,45% (633.000).\nIstrische Italianen:\nBij de census van 2001 woonden er slechts 19.636 Italianen in Kroati\u00eb, deze zijn met name woonachtig in het uiterste noordwesten van Istri\u00eb. Voor de Tweede Wereldoorlog was Istri\u00eb een gemengd gebied waar Italianen, Kroaten, Slovenen en Vlachen samenwoonden en hun eigen taal spraken. In de exodus die duurde tot 1953, nadat Istri\u00eb definitief bij Joegoslavi\u00eb kwam, vestigden de meeste Italianen zich onder dwang in Itali\u00eb. Volgens Italiaanse bronnen 250.000/300.000 Er wonen aanzienlijke aantallen Italianen in onder andere Gro\u017enjan (51%), Buje (39,6%) en Brtonigla (37%).\nOverigen:\nDe overige bevolkingsgroepen wonen vaak verspreid over Kroati\u00eb, met name in stedelijke gebieden.\nReligie.\nDe grondwet voorziet in godsdienstvrijheid. Het overgrote deel van de Kroatische bevolking (87,83%) is katholiek. Minderheden omvatten orthodoxen (4,4%), voornamelijk etnische Servi\u00ebrs. Of iemand Kroatisch of Servisch is, wordt namelijk in hoofdzaak bepaald door het aanhangen van de katholieke respectievelijk orthodoxe godsdienst. 1,3% is soennitisch moslim, voornamelijk Bosniakken en Albanezen. Er zijn ook een aantal Kroaten die agnost of uitgesproken athe\u00efst zijn; dit is een resultaat van het vroegere communistische bewind. De patroonheilige van Kroati\u00eb is de Heilige Jozef.\nTaal.\nDe offici\u00eble en meest gebruikte taal is Kroatisch, dat geschreven wordt in het Latijnse alfabet. Deze taal is de moedertaal van 96,12% van de inwoners. Italiaans is als offici\u00eble taal erkend in de provincie Istri\u00eb, waar het de moedertaal is van circa 20.000 inwoners.\nHet Kroatisch is een Zuid-Slavische taal, in wezen identiek aan het Bosnisch, Servisch en Montenegrijns hoewel die het Cyrillische alfabet gebruiken. Deze talen samen werden voor het uiteenvallen van Joegoslavi\u00eb ook het Servo-Kroatisch of Kroato-Servisch genoemd. Er is een dialectcontinu\u00fcm tussen deze talen. Na de onafhankelijkheid is er een bewuste poging gedaan een Kroatische standaard te ontwikkelen die afwijkt van de taal die in Servi\u00eb gebruikt wordt. In het Kroatisch zijn drie dialectgroepen: het \u0160tokavisch (de standaardtaal), Kajkavisch en \u010cakavisch. In deze dialectgroepen zijn diverse spraakvari\u00ebteiten te vinden, namelijk het (I)jekavisch, Ikavisch en Ekavisch.\nPolitiek.\nStaatsinrichting.\nSinds de nieuwe Kroatische grondwet van 1990 is Kroati\u00eb een parlementaire republiek.\nDe president van de republiek (de \"Predsjednik\", sinds 2020: Zoran Milanovi\u0107) is het staatshoofd en wordt iedere vijf jaar democratisch gekozen. Naast het leiderschap van het Kroatische leger is de president, met toestemming van het parlement, verantwoordelijk voor het aanstellen van de minister-president. Ook heeft de president enige invloed op de buitenlandse politiek van Kroati\u00eb.\nHet parlement van Kroati\u00eb (de \"Sabor\") werkt volgens een eenkamerstelsel; deze wetgevende macht bestaat uit niet minder dan 100 en niet meer dan 160 vertegenwoordigers, allen gekozen voor een termijn van vier jaar. Tussen 15 januari en 15 juli en tussen 15 september en 15 december vinden de plenaire vergaderingen van de Sabor plaats.\nAan het hoofd van de Kroatische regering (de \"Vlada\") staat de minister-president (sinds 2016: Andrej Plenkovi\u0107). De regeringsleider heeft zelf twee vicepremiers en veertien ministers die aan het hoofd staan van verschillende ministeries. De uitvoerende macht is verantwoordelijk voor het voorstellen van wetgeving en een begroting, het uitvoeren van wetten en het begeleiden van het binnenlandse en buitenlandse beleid van de republiek.\nDe rechtsprekende instanties van Kroati\u00eb bestaan uit drie lagen: het Hooggerechtshof, provinciale rechtbanken en lokale rechtbanken. De Constitutionele Rechtbank gaat over zaken betreffende de Grondwet.\nBuitenlands beleid.\nSinds de onafhankelijkheid in 1991 is het land verwikkeld in een geschil omtrent de territoriale en maritieme grenzen met het tegelijkertijd onafhankelijk geworden noordelijke buurland Sloveni\u00eb, dat het op vreedzame wijze met arbitrage tracht te beslechten (zie Sloveens-Kroatisch grensgeschil). Het gaat om de Baai van Piran en de noordelijke kuststrook van het schiereiland Istri\u00eb. Op 4 november 2009 sloten de regeringen van beide staten een arbitrage-overeenkomst die voorziet in gezamenlijke besprekingen, die plaatsvinden in Den Haag.\nDe weg naar aansluiting bij de Europese Unie begon voor Kroati\u00eb op 29 oktober 2001, toen Kroati\u00eb het \"Stabilisatie- en Associatieverdrag\" met de EU tekende. Het tekenen van dit verdrag is noodzakelijk om erkend te worden als kandidaat-lidstaat. Op 21 februari 2003 diende Kroati\u00eb formeel het verzoek in toe te mogen treden tot de Europese Unie. De Europese Commissie gaf vervolgens op 20 april 2004 een positief advies, waarop de Europese Raad Kroati\u00eb op 18 juni 2004 erkende als een offici\u00eble kandidaat-lidstaat. Er werd besloten de onderhandelingen te beginnen op 17 maart 2005. Een dag voor het begin van de onderhandelingen stelde de Europese Raad de onderhandelingen echter voor onbepaalde tijd uit, omdat Kroati\u00eb niet goed genoeg zou meewerken met het Joegoslavi\u00eb-tribunaal. Het feit dat de voormalige generaal Ante Gotovina nog steeds niet was opgespoord was de EU een doorn in het oog.\nOnder druk van Oostenrijk werd er alsnog begonnen met de gesprekken. Oostenrijk dreigde de toetredingsonderhandelingen met Turkije namelijk stil te leggen. Op 4 oktober 2005 werd begonnen met onderhandelen. Het zogenaamde \"screeningsproces\" begon op 20 oktober. Op 7 december 2005 werd Ante Gotovina op het eiland Tenerife opgepakt. Op 9 december 2011 werd tijdens een EU-top in Brussel het toetredingsverdrag getekend. Op 1 juli 2013 trad Kroati\u00eb toe tot de Europese Unie.\nSinds 1 april 2009 is Kroati\u00eb lid van de NAVO.\nCultuur.\nDoor de geografische ligging van Kroati\u00eb en de verschillende staten die ooit over Kroati\u00eb regeerden zijn er diverse invloeden in de Kroatische cultuur te vinden. Be\u00efnvloed door haar overheersers, de Venetianen, Hongaren, Turken, Fransen en Oostenrijkers, is de Kroatische cultuur rijk aan diversiteit en invloeden. De Kroatische cultuur is onder te verdelen in een Centraal-Europese en mediterrane cultuur waarin ook kenmerken van de Balkan zijn verweven.\nDe Kroatische cultuur trekt een dertien eeuwen oude cultuur met zich mee. In deze tijd zijn er veel Kroatische monumenten en steden gekomen, waar vele genie\u00ebn geboren zijn. Deze kennen invloeden uit de Oud-Griekse, Romeinse en Illyrische culturen. In Kroati\u00eb zijn zes monumenten van de Werelderfgoedlijst te vinden en acht nationale parken.\nDrie Nobelprijswinnaars hadden hun wieg in Kroati\u00eb staan, samen met vele belangrijke uitvinders en andere belangrijke personen - de eerste vulpen is in Kroati\u00eb uitgevonden. Kroati\u00eb verdient ook een plaats in de geschiedenis van kleding aangezien hier de oorsprong van de stropdas (\"cravat\") ligt, net zoals de vulpen en de parachute. Nikola Tesla, een Kroatische Servi\u00ebr, ontwikkelde vele nieuwe elektrische componenten en verbeterde, op dikwijls radicale wijze, al bestaande verlichtingssystemen en dergelijke. Het land heeft een lange artistieke, literaire en muzikale traditie. Kroati\u00eb heeft ook een diverse keuken.\nNationale symbolen.\nEen van de belangrijkste nationale symbolen is het \"\u0161ahovnica\", het wit-rode schaakbord dat terug te vinden is in de vlag en het wapen van Kroati\u00eb. Dit symbool is tevens aanwezig op sportkleding, logo's en dergelijke. Het symbool wordt gebruikt door Kroaten over de gehele wereld.\nKroatische keuken.\nDe keuken van Kroati\u00eb is veelzijdig en kent drie hoofdinvloeden. Aan de kust is de mediterrane invloed het grootst, te vergelijken met de Italiaanse en Griekse keuken. Zo worden veel vis en schaaldieren gebruikt en heeft Kroati\u00eb eigen pasta's en risotto's \"(ri\u017eot)\". Bekend is ook de Dalmatische vorm van gerookte ham \"(dalmatinski pr\u0161ut)\", die vaak met olijven als delicatesse wordt gegeten. Daarnaast heeft Kroati\u00eb diverse soorten witte, rode en prosecco-wijnen \"(pro\u0161ek)\".\nIn het binnenland is de keuken meer Centraal-Europees geori\u00ebnteerd, te vergelijken met de Hongaarse en Oostenrijks-Weense keuken. Kenmerkend zijn de diverse variaties van goulash \"(gula\u0161)\" en een groot aanbod van taarten en gebak.\nDaarnaast zijn typische Balkangerechten erg populair, deze gerechten kennen grote Turkse invloeden. Hieronder horen \"\u010bevap\u010di\u010bi\" (Balkanversie van kebab), vaak gegeten in een pita met \"ajvar\" of \"kajmak\", \"burek\" en \"sarma\". Ook wordt vaak Turkse koffie gedronken en is de lokale alcoholische drank \"rakija\". Ook is de Kroatische keuken vanuit Bosni\u00eb en Herzegovina in hoge mate door de Turkse/Osmaanse keuken be\u00efnvloed.\nMuziek.\nDe muziek uit Kroati\u00eb is net als veel andere culturele uitingen te verdelen in een Centraal-Europese, mediterrane en Balkantak. In Kroati\u00eb is zowel pop- als rockmuziek erg populair. Beide genres zijn echter vaak be\u00efnvloed door volkselementen uit Slavoni\u00eb en Dalmati\u00eb. Dit is ook op te merken in de liedjes die Kroati\u00eb inzendt voor het Eurovisiesongfestival.\nOnder volksmuziek verstaat men onder andere ganga, lin\u0111o en de Dalmatische klapa. Hierbij kunnen traditionele muziekinstrumenten worden gebruikt als de tamburica, mandoline, gusle en gaida.\nTegenwoordig is Kroatische popfolk en turbofolk een populair muziekgenre. Dit genre is voor sommige Kroaten controversieel omdat het uit Servi\u00eb afkomstig is en zich gedurende de oorlog heeft ontwikkeld.\nKroati\u00eb kent, met name in de zomer, veel verschillende festivals waar muziek en dans centraal staan. Populaire zangers of groepen zijn op dit moment o.a. Jelena Rozga, Colonia, Severina, Thompson, Neda Ukraden en Tony Cetinski.\nSport.\nDe populairste sport in Kroati\u00eb is voetbal. Daarnaast zijn ook tennis, waterpolo, handbal en ski\u00ebn geliefd. Dit komt mede omdat Kroati\u00eb als klein land hier grote successen in geboekt heeft. Sinds de onafhankelijkheid van Kroati\u00eb heeft het nationale voetbalelftal slechts \u00e9\u00e9n WK en \u00e9\u00e9n EK gemist. In het Wereldkampioenschap voetbal in 1998 wist Kroati\u00eb de derde plaats te halen en werd Davor \u0160uker topscorer van het toernooi. Kroati\u00eb haalde ook de finale in het WK van 2018. Landelijke clubs, waaronder Dinamo Zagreb en Hajduk Split, nemen het tegen elkaar op in de Eerste Kroatische voetballiga.\nHet Kroatische handbalteam is tweemaal olympisch kampioen (1996 en 2004) geworden en heeft 3 zilveren medailles gewonnen op de wereldkampioenschappen in 1995, 2003 en 2009.\nDe basketbal- en waterpoloploegen hebben door de jaren heen aanzienlijke successen geboekt. Het Kroatisch nationaal basketbalteam won een zilveren medaille op het Olympische basketbaltoernooi van 1992, een bronzen medaille op het Wereldkampioenschap basketbal 1994 en een bronzen medaille op Eurobasket 1993 en Eurobasket 1995. Kroatische basketbalclubs waren bij de mannen vijfmaal EuroLeague-kampioen: KK Split in 1989, 1990 en 1991, en KK Cibona in 1985 en 1986. Kroatische basketballers als Drazen Petrovic, Kre\u0161imir \u0106osi\u0107 en Toni Kuko\u010d behoorden tot de eerste succesvolle buitenlanders in de NBA.\nJanica Kosteli\u0107 is de succesvolste alpineski\u00ebr in de geschiedenis van de Olympische Winterspelen. Haar broer Ivica Kosteli\u0107 heeft 3 zilveren medailles gewonnen en werd in 2003 wereldkampioen in de slalom.\nEconomie.\nDe Kroatische economie bestaat veelal uit verschillende dienstensectoren en enkele, voornamelijk lichte industrie. Toerisme is een belangrijke bron van inkomsten. In 2023 was het geschatte bruto nationaal product per hoofd van de bevolking uitgedrukt in koopkrachtpariteit $45,910 oftewel 76% van het gemiddelde van de Europese Unie in datzelfde jaar.\nDe Kroatische economie is postcommunistisch. Aan het einde van de jaren tachtig voerde Kroati\u00eb economische hervormingen door, haar positie was gunstig maar het land werd getroffen door de\u00efndustrialisatie en oorlogsschade.\nHet belangrijkste probleem is de structurele werkloosheid, tezamen met onvoldoende economische hervormingen. Het rechterlijke systeem werkt vaak tegen; voorts is het bestuur ineffici\u00ebnt, vooral op het gebied van grondbezit.\nRecentelijk heeft het land een snellere economische groei gekend en is in 2013 als achtentwintigste land toegetreden tot de EU. Dit nadat het in februari 2005 de stabilisatie- en associatieovereenkomst van de EU aangenomen had.\nKroati\u00eb exporteert het meeste naar landen van de EU, waarvan Itali\u00eb en Duitsland de belangrijkste afzetmarkten zijn. De voornaamste exportgoederen zijn scheepsbouwgoederen, transportbenodigdheden, chemische producten, petroleum en nucleaire brandstof.\nDe landen van de EU, met name Itali\u00eb en Duitsland, zijn tevens belangrijke importpartners. Daarnaast nemen ook Rusland en China een belangrijke plaats in. De voornaamste importgoederen zijn machines, transportbenodigdheden, chemische producten en voedingsmiddelen.\nSinds 1 januari 2023 is de euro de munteenheid van Kroati\u00eb.\nTransport.\nOp het vasteland van Kroati\u00eb verplaatst men zich het snelst over de auto(snel)wegen. De bouw van het Kroatische autosnelwegnet is in de Joegoslavische periode begonnen, maar is sinds het eind van de jaren negentig sterk versneld. Kroati\u00eb heeft ruim 1200 kilometer snelweg, vooral in het noorden, en is verbonden met de snelwegnetwerken van Sloveni\u00eb, Hongarije en Servi\u00eb. De meeste snelwegen zijn tolwegen. De A1 verbindt Zagreb met Split en het zuiden van het land. Echter, even voorbij Mali Prolog stopt de autosnelweg. Wil men van daar verder naar het zuiden, dan moet men via een brede autoweg kustwaarts, om bij Plo\u010de aan te sluiten op de bochtige kustweg richting Dubrovnik. Om Dubrovnik te kunnen bereiken, moest men tot in de zomer van 2022 enkele kilometers door Bosni\u00eb en Herzegovina rijden. Door middel van een nieuwe verbinding via het schiereiland Pelje\u0161ac kan men de kustweg volgen richting Dubrovnik zonder Kroati\u00eb te verlaten.\nHet spoorwegnetwerk is in het noorden van Kroati\u00eb vrij uitgebreid. In Dalmati\u00eb en Istri\u00eb liggen tamelijk weinig spoorlijnen, die bovendien weinig gebruikt worden. Het station van Split, dat de tweede grootste stad van het land bedient, ontvangt dagelijks maar enkele doorgaande treinen. Het openbaar vervoer in en naar Dalmati\u00eb vindt voornamelijk met bussen plaats. Kroati\u00eb kent een dicht net van korte- en langeafstandsbussen, verzorgd door particuliere maatschappijen. Er gaan vele buslijnen naar Balkanbestemmingen buiten Kroati\u00eb.\nKroati\u00eb heeft drie belangrijke internationale luchthavens, in Zagreb, Split en Dubrovnik. Andere belangrijke vliegvelden zijn er in Zadar, Krk, Osijek, Bol, Lo\u0161inj en Pula. Croatia Airlines is de nationale luchtvaartmaatschappij.\nDe vele eilanden en eilandjes in de Adriatische Zee worden door middel van de veerboten van Jadrolinija met de kuststeden verbonden. Jadrolinija verzorgt ook veerdiensten naar de Italiaanse steden Ancona en Bari.\nBekende Kroaten.\n\"Zie ook\": Lijst van heersers van Kroati\u00eb\nNobelprijswinnaars\nLiteratuur\nWetenschap\nBekende kunstenaars\nBekende topsporters\nBekende acteurs\nBekende staatslieden\nBekende televisiepersoonlijkheden\nZie ook.\nLiteratuur.\nAminatta Forna, Het huis met de schaduw: fictieroman over de burgeroorlog in 1991"}
{"id": "10221", "revid": "67779128", "url": "https://nl.wikipedia.org/wiki?curid=10221", "title": "Frankfurt am Main", "text": "Frankfurt am Main (verouderd Nederlands: \"Frankfort aan de Main\", veelal afgekort tot Frankfurt) is de grootste stad in de Duitse deelstaat Hessen en de op vier na grootste stad van Duitsland. De stad ligt aan de oevers van de Main en telt inwoners (). Op had van de inwoners een niet-Duits staatsburgerschap ( niet-Duitsers) en hadden inwoners het Nederlandse staatsburgerschap. De agglomeratie Frankfurt/Rhein-Main, waar Frankfurt het middelpunt van vormt en waar verder onder andere Mainz, Wiesbaden en Offenbach am Main toe behoren, telt meer dan 5,5 miljoen inwoners. Bestuurlijk is Frankfurt een kreisfreie Stadt.\nDe stad werd voor het eerst vermeld als \"Frankonovurd\" aan het eind van de achtste eeuw. In de eeuwen daarna groeide de stad en in de hoge middeleeuwen verkreeg Frankfurt de status van vrije rijksstad. In de vrije stad Frankfort werden gedurende enige eeuwen de keizers van het Heilige Roomse Rijk gekozen en later ook gekroond. In de 19e eeuw was de stad de zetel van de Duitse Bond en de locatie van het Frankfurter Parlement, het eerste vrij gekozen Duitse parlement.\nFrankfurt is uitgegroeid tot een Europese metropool. De stad heeft vrijwel alle kenmerken van een wereldstad. De stad is het voornaamste financi\u00eble centrum van Duitsland: de Deutsche Bundesbank en de Duitse beurs zijn er gevestigd, evenals de hoofdkantoren van verscheidene grote banken. Frankfurt staat daarnaast bekend als beurzenstad dankzij onder meer de \"Frankfurter Buchmesse\", de jaarlijkse internationale uitgeversbeurs. Als zetel van de Europese Centrale Bank speelt de stad bovendien een grote rol in de Europese economie. Door de centrale ligging, het internationale vliegveld, het snelwegenknooppunt Frankfurter Kreuz en het treinstation is de stad een verkeersknooppunt binnen Duitsland en Europa.\nFrankfurt is een van de weinige Europese steden die worden gedomineerd door hoge wolkenkrabbers. Hieraan heeft de stad haar bijnaam \"Mainhattan\" te danken.\nNaamgeving.\nDe twee oudste vermeldingen van de naam Frankfurt dateren beide uit het eind van de achtste eeuw, en duiden de stad aan als \"Frankonovurd\" (Oudhoogduits) of \"Vadum Francorum\" (Latijn). Beide betekenen hetzelfde: voorde van de Franken. Deze voorde, een doorwaadbare plaats in een waterweg, lag in de Main en maakte het bij normale waterstand mogelijk om deze rivier, die destijds veel breder was dan nu het geval is, gevaarloos over te steken. De naam heeft waarschijnlijk zijn oorsprong rond 500 n.Chr., toen de Franken hun gebied uitbreidden en de Alemannen verdreven.\nVolgens een legende zou de stad zijn gesticht door Karel de Grote tijdens de Saksenoorlogen. Toen hij en zijn troepen, teruggedrongen door de Saksen en onwetend van een voorde, aankwamen bij de Mainoever, werd hen de weg gewezen door een hinde en konden de Franken veilig oversteken, zo vertelt het verhaal. Deze legende verwierf vooral bekendheid dankzij een vermelding in een middeleeuwse kroniek van Thietmar van Merseburg.\nDe naamsvorm \"Franconofurd\" ontwikkelde zich in de middeleeuwen tot \"Frankenfort\" of \"Frankinfort\" en later tot \"Frankfort\" en \"Frankfurth\". De schrijfwijze Frankfurt is sinds het begin van de negentiende eeuw in gebruik geraakt. Ook het naamsdeel \"am Main\" (aan de Main) bestaat al lang, reeds in de 14e eeuw kwam het veelvuldig voor in documenten. De stad wordt vaak kortweg aangeduid als Frankfurt, de volledige naam wordt vooral gebruikt als het nodig is om de stad te onderscheiden van 'het andere Frankfurt', namelijk Frankfurt (Oder). Andere aanduidingen zijn \"Frankfurt/Main\", \"Frankfurt a. M.\" en \"Ffm\" in de omgangstaal en \"Frankfurt (Main)\" in de spoorinfrastructuur.\nGeschiedenis.\nFrankfurt was al in de late steentijd bewoond, en de Romeinen hadden er een nederzetting. De Frankische koning Lodewijk de Vrome maakte Frankfurt tot zijn residentie.\nIn het Heilige Roomse Rijk werd Frankfurt in 1372 een vrije rijksstad, die direct onder de keizer viel.\nTussen 1356 en 1792 werden de Duitse keizers in Frankfurt gekozen, vanaf 1562 ook gekroond.\nIn de zestiende eeuw werd de stad een belangrijk centrum van boekdrukkunst en boekhandel in Europa. Frankfurt was aanvankelijk een toevluchtsoord voor hugenoten, die een eigen voorstad Neu-Isenburg stichtten. Hun calvinistische versie van het christendom werd door de lutherse Frankfurters niet gewaardeerd, en latere vluchtelingenstromen verkozen de Rijnpalts boven Frankfurt.\nNa de napoleontische tijd werd Frankfurt in 1815 als vrije stad deel van de Duitse Bond. In 1866 echter werd het geannexeerd door Pruisen. Mede door samenvoegingen met omliggende plaatsen groeide het inwonertal snel, via 35.000 begin 19e eeuw, naar 180.000 in 1890, naar 548.000 in 1928.\nHet nazi-bewind betekende een schrikbewind voor communisten, sociaaldemocraten, vakbondsleden, Roma, Sinti en Joden, maar daartegen protesteren was voor overige Frankfurters levensgevaarlijk. Ruim elfduizend Frankfurters werden wegens hun Jood-zijn door de nazi\u2019s afgevoerd en vermoord. Door geallieerde bombardementen tussen 1942 en 1945 werd de gehele middeleeuwse oude stad vrijwel weggevaagd, waarbij ruim vijfduizend Frankfurter burgers omkwamen.\nNa 1945 werd de stad grotendeels modern herbouwd. Frankfurt nam, mede door zijn gunstige ligging, grootstedelijke functies over die voorheen door Berlijn of Leipzig waren vervuld en werd onder andere het financi\u00eble centrum van West-Duitsland en, na de Duitse hereniging in 1990, van heel Duitsland, de stad met het grootste beurzencomplex van heel Europa, de Frankfurter Messe. In 1998 werd het ook het financi\u00eble centrum van de Europese Unie. De stad kreeg de bijnamen \"Bankfurt\" wegens de honderden banken en \"Mainhattan\" wegens zijn stedelijk silhouet van wolkenkrabbers. Tussen 2012 en 2018 werd via het Dom-R\u00f6mer-Projekt een deel van de oude binnenstad gereconstrueerd.\nGeografie.\nTopografie.\nFrankfurt ligt in de deelstaat Hessen in het zuidwesten van Duitsland. De stad bevindt zich in het uiterste noorden van de Boven-Rijnslenk en ten zuidoosten van de Taunus, een middelgebergte met toppen tot 880 meter. De stad is gelegen aan beide oevers van de rivier de Main, met het zwaartepunt aan de noordzijde.\nDe Main ontstaat bij Kulmbach in Noord-Beieren en stroomt in westelijke richting door de deelstaten Beieren en Hessen, om ongeveer 30 kilometer ten zuidwesten van het centrum van Frankfurt uit te monden in de Rijn. Dat centrum bevindt zich, zoals het grootste deel van de stad, aan de noorder- of rechteroever van de rivier. In het plaatselijke dialect spreekt men van \"Hibb de Bach\" (\"deze kant van de beek\") en \"Dribb de Bach\" (\"de overkant van de beek\") als men naar respectievelijk de binnenstads- en Sachsenhausenzijde van de Main verwijst. De beide oevers worden door een groot aantal bruggen en een veerdienst met elkaar verbonden. De tweede rivier van formaat die door Frankfurt stroomt is de Nidda, die over een lengte van ruim 18 kilometer door de stad stroomt. Frankfurt telt daarnaast meer dan 50 meren en vijvers.\nDe stad heeft een totale oppervlakte van \u00a0km\u00b2. Grote steden in de nabije omgeving van Frankfurt zijn Offenbach am Main, Darmstadt, Wiesbaden en Mainz. De metropoolregio Frankfurt/Rijn-Main is met meer dan 5 miljoen inwoners een van de grootste metropoolregio's van Duitsland.\nFrankfurt ligt op een hoogte van 112 meter boven Normalnull. Het hoogste natuurlijke punt van de stad ligt op 212 meter boven Normalnull bij de \"Berger Warte\" op de Berger R\u00fccke in het stadsdeel Seckbach. Het laagste punt bevindt zich op 88 meter boven Normalnull en is te vinden aan de oever van de Main in het stadsdeel Sindlingen.\nStadsindeling.\nFrankfurt am Main is in verschillende niveaus opgedeeld. Er zijn 46 \"Stadtteile\", waarvan er 40 ten noorden en 6 ten zuiden van de Main liggen. Het oudste Stadtteil is de \"Altstadt\", dat met een oppervlakte van 0,48\u00a0km\u00b2 tevens het kleinste Stadtteil is. In een halve cirkel rond de Altstadt ligt de Innenstadt, waarvan de geschiedenis eveneens teruggaat tot de middeleeuwen. Rond de Innenstadt liggen, van west naar oost, de Stadtteile Bahnhofsviertel, Westend, Nordend en Ostend. Tegenover de Altstadt, aan de andere zijde van de Main, ligt Sachsenhausen. Hoewel Westend, Nordend en Sachsenhausen historisch en gevoelsmatig als Stadtteil overkomen, zijn ze administratief alle drie verdeeld in een zuidelijk en noordelijk of oostelijk en westelijk deel. De Stadtteile hierbuiten zijn veelal voormalige zelfstandige plaatsen en voorsteden. Zo werden tussen 1877 en 1910 de gemeenten van het Landkreis Frankfurt bij de stad gevoegd en volgden delen van het Landkreis H\u00f6chst. De laatste annexatie was die van Bergen-Enkheim in 1977, als slotstuk van een reeks gemeentelijke herindelingen in Hessen in de jaren zeventig van de 20e eeuw. Ook zijn er Stadtteile die eerder behoorden tot andere Stadtteile, zoals Frankfurter Berg, dat in 1996 ontstond uit delen van hoofdzakelijk Bonames en in mindere mate Eschersheim en Berkersheim.\nDe Stadtteile hebben niet zozeer een bestuurlijke, maar vooral een statistische functie. De twee andere niveaus hebben wel een bestuurlijke rol. De onderste laag wordt gevormd door de 121 \"Stadtbezirke\", die vergelijkbaar zijn met een buurt of wijk en een bevolkingscijfer hebben dat varieert van enkele honderden tot een kleine 20.000 inwoners. Wat in de rest van Duitsland vaak wordt aangeduid als Stadtbezirk, wordt in Frankfurt \"Ortsbezirk\" genoemd. Het Ortsbezirk is het hoogste bestuurlijke niveau onder het stadsbestuur en beschikt over een stadsdeelraad en een stadsdeelvoorzitter. De stad is in totaal opgedeeld in 16 Ortsbezirke.\nKlimaat.\nHet klimaat van Frankfurt am Main is gematigd. De zomers en winters in de Boven-Rijnslenk behoren tot de warmste respectievelijk mildste van Duitsland. De jaargemiddelde temperatuur is 9,7\u00b0C, gebaseerd op klimaatgegevens van de luchthaven gedurende de periode 1961-1990. Dat is hoger dan andere grote Duitse steden als Hamburg (9,0\u00a0\u00b0C) Berlijn (8,9\u00a0\u00b0C) en M\u00fcnchen (7,6\u00a0\u00b0C). In de periode 1971-2000 was de jaargemiddelde temperatuur opgelopen met 0,4\u00a0\u00b0C tot 10,1\u00a0\u00b0C. De warmste maand is juli (gemiddeld 18,9\u00a0\u00b0C), de koudste maand is januari (gemiddeld 0,7\u00a0\u00b0C). In de stad zelf kan het nog warmer worden dat op de luchthaven. Dit wordt veroorzaakt door de beschutte ligging aan de Main en aan de zuidkant van de Taunus, gecombineerd met het hitte-eilandeffect effect omdat het stadscentrum compact is met relatief weinig groen. Het groeiseizoen is in Frankfurt langer dan in de rest van Duitsland: vergeleken met bijvoorbeeld Berlijn krijgen de bladeren een paar weken later hun herfstkleuren en beginnen ze in de lente een paar weken eerder uit te lopen.\nTussen 1961 en 1990 viel er jaarlijks gemiddeld 675\u00a0mm regen, tussen 1971 en 2000 bedroeg de jaargemiddelde neerslag 611\u00a0mm. In juni valt gemiddeld de meeste neerslag (70,2\u00a0mm), in februari het minst (39,8\u00a0mm).\nBevolking.\nBevolkingssamenstelling.\nOnder de 758.574 inwoners die Frankfurt op 31 december 2019 had, waren 227.392 buitenlanders, een percentage van 30. De tien omvangrijkste buitenlandse bevolkingsgroepen waren op 31 december 2019 de Turken (25.212), Kroaten (16.268), Italianen (15.218), Polen (12.116), Roemenen (10.726), Bulgaren (8.726), Servi\u00ebrs (9.545), Indi\u00ebrs (7.841), Spanjaarden (7.455) en Grieken (6.431). Op deze datum waren er 655 Belgen en ongeveer 1.652 Nederlanders geregistreerd als inwoners van Frankfurt.\nDoor zijn lange en veelbewogen geschiedenis, immigratiegolven en zijn internationale karakter telt Frankfurt een groot aantal verschillende religies. Sinds de Reformatie geldt de stad van oudsher als protestants, maar de katholieke geloofsgemeenschap is nooit helemaal uit de stad verdwenen en heeft een vergelijkbare omvang als de protestantse kerkgemeente. Frankfurt beschikt voorts over een van 's lands grootste joodse gemeenschappen en sinds de Tweede Wereldoorlog hebben ook andere wereldreligies in de stad voet aan de grond gezet. Bovendien hebben ook niet-religieuze levensbeschouwingen een noemenswaardige aanhang.\nEconomie.\nEconomische basis.\nFrankfurt heeft een wereldwijde reputatie als centrum van financi\u00ebn en beurzen. In de stad zijn meer dan 56.000 bedrijven gevestigd en hebben twintig van de honderd grootste Duitse ondernemingen hun hoofdzetel.\nDe hoofdkantoren van de drie grootste Duitse banken, Deutsche Bank, Commerzbank en DZ Bank, bevinden zich in Frankfurt am Main. In totaal hadden in 2006 zes van de tien grootste banken hun hoofdzetel in Frankfurt. Verder zijn ook de Deutsche Bundesbank, de Duitse centrale bank, en de Europese Centrale Bank, de centrale bank van de eurozone, in de stad gevestigd.\nDe Frankfurter Wertpapierb\u00f6rse, eigendom van Deutsche B\u00f6rse, is de belangrijkste effectenbeurs van Duitsland en na de London Stock Exchange de belangrijkste effectenbeurs van Europa. De belangrijkste aandelenindex van de Wertpapierb\u00f6rse is de DAX, andere aandelenindices zijn onder meer de MDAX, de TecDAX en de SDAX.\nNaast effectenbeurzen, is Frankfurt ook een stad van handelsbeurzen. De Messe Frankfurt, waarvan de stad Frankfurt en de deelstaat Hessen alle aandelen bezitten, is een van de grootste handelsbeursbedrijven ter wereld. In 2019 behaalde de onderneming een omzet van \u20ac756,5 miljoen en had ze ruim 2600 werknemers in dienst.\nOok andere sectoren speelden en spelen een rol in de economie van Frankfurt en omgeving. Het in 1863 opgerichte Hoechst AG was een van de grootste Duitse chemische en farmaceutische concerns. Hoewel het bedrijf inmiddels is opgegaan in het Franse bedrijf sanofi-aventis, vindt op het oorspronkelijke bedrijventerrein, het Industriepark H\u00f6chst, nog een groot aantal activiteiten plaats. Op dit ruim 4\u00a0km\u00b2 grote industrieterrein hebben zich inmiddels ook meer dan 90 andere bedrijven gevestigd, waaronder Akzo Nobel, Pfizer en Siemens.\nDe Duitse spoorwegbeheerder DB Netz heeft haar hoofdkantoor in het stadsdeel Gallus. Verder is Frankfurt onder meer de zetel van de \"Radeberger Gruppe\", een van Duitslands grootste bierbrouwers, en van de Duitse takken van de levensmiddelenconcerns Nestl\u00e9 en Ferrero en accountants- en belastingsadviseursbedrijf PricewaterhouseCoopers. Naast PricewaterhouseCoopers hebben ook de andere bedrijven van de \"Grote Vier\", de grootste zakelijke dienstverleners, een vestiging in Frankfurt: KPMG, Deloitte en Ernst &amp; Young.\nWerk, inkomen en levenskwaliteit.\nIn Frankfurt am Main waren in 2018 722.800 personen aan het werk. In dat jaar bedroeg het aantal arbeidsplaatsen per 1000 inwoners 953. Dit hoge aantal is te verklaren uit de vele forensen uit de omgeving: in 2019 waren dat er 387.518. Het werkloosheidspercentage bedroeg in 2019 5%. De luchthaven is de grootste werkplek van Duitsland met circa 70.000 personeelsleden, verspreid over ongeveer 500 bedrijven en instellingen.\nHoewel Frankfurt maar 1,7% van de oppervlakte en ongeveer 12% van de bevolking van de metropoolregio Frankfurt/Rhein-Main voor haar rekening neemt, was de stad in 2007 goed voor 22,7% van het bbp van het gebied.\nOp een ranglijst van de universiteit van Liverpool uit 2001 van de rijkste steden in Europa naar bbp per inwoner eindigde Frankfurt als eerste, voor Karlsruhe, Parijs en M\u00fcnchen. Het bbp per inwoner bedroeg in 2019 \u20ac 70.639. In de \"Quality of living city ranking 2019\" bezette de stad de zevende positie in een lijst van steden met de hoogste levenskwaliteit wereldwijd. Van de Duitse steden deden M\u00fcnchen (gedeeld 3e) en D\u00fcsseldorf (6e) het beter.\nDetailhandel.\nDe grootste en belangrijkste winkelstraat van de stad is de 600 meter lange Zeil in de Innenstadt. Een andere winkelstraat is de Goethestra\u00dfe.\nStadsbeeld.\nSachsenhausen en de rivier de Main.\nAan de overzijde van de Main ligt Sachsenhausen. Ook dit stadsdeel heeft een zelfstandige geschiedenis - de oudste vermelding dateert uit 1193 - maar ook een lange geschiedenis met Frankfurt: aan het eind van de Middeleeuwen lag Sachsenhausen al binnen de verdedigingswerken van de stad. In Sachsenhausen bevinden zich de \"Henninger Turm\", de \"Dreik\u00f6nigskirche\" en de \"Museumsufer\".\nDe linker- en rechterzijde van de Main worden door 19 bruggen verbonden. Historisch gezien is vooral de Alte Br\u00fccke, die tussen de Altstadt over het Maininsel naar Sachsenhausen loopt, noemenswaardig: ten minste sinds de 13e eeuw \u2014mogelijk zelfs de 11e eeuw\u2014 is hier al sprake van een brug, maar deze werd door de eeuwen heen talloze malen beschadigd en herbouwd. Ook de karakteristieke \"Eiserner Steg\", een voetgangersbrug, en de moderne \"Holbeinsteg\", die de oevers verbindt ter hoogte van de Museumsufer, zijn opvallend.\nArchitectuur.\nDe Frankfurter binnenstad ligt aan de noordelijke oever van de Main. Het stadsbeeld van deze middeleeuwse \"Altstadt\", die ooit de grootste was van Duitsland, is sterk be\u00efnvloed door de Tweede Wereldoorlog. Van de vakwerkhuizen in de Altstadt doorstond enkel het \"Haus Wertheim\" de oorlog intact. Desondanks is het gebied, mede dankzij de herbouw van een groot aantal monumentale bouwwerken, nog steeds rijk aan bezienswaardigheden. Het centrale plein in de binnenstad is sinds de middeleeuwen de R\u00f6merberg. Aan dit plein liggen onder meer de R\u00f6mer\u2014het middeleeuwse stadhuis van Frankfurt\u2014, de \"Alte Nikolaikirche\", de ingang van het \"Historische Museum\" en een aantal vakwerkhuizen; midden op het plein staat de \"Gerechtigkeitsbrunnen\". Verder bevinden zich in dit gebied de Sint-Paulskerk, de Sint-Catharinakerk en de Dom van Frankfurt, en verscheidene musea. Aan het adres Gro\u00dfer Hirschgraben 23 bevindt zich het \"Goethe-Haus\", het in 1947 herbouwde geboortehuis van de beroemde schrijver Johann Wolfgang von Goethe.\nAndere kerkgebouwen in Frankfurt zijn de Sint-Justinuskerk, Sint-Leonarduskerk, Oude Nicolaaskerk en Driekoningenkerk.\nDe vakwerkhuizen rond de markt zijn reconstructies en werden lang na de oorlog, in 1981, herbouwd. De historiserende reconstructie was een reactie op de bouw van het omstreden \"Historisches Museum Frankfurt\", een modern betonnen gebouw dat ook aan de R\u00f6mer ligt.\n In september 2018 kwam naast de markt een nieuw gereconstrueerd gebied gereed met smalle straatjes en pleinen, met 19 reconstructies van middeleeuwse huizen met originele onderdelen in de gevels die bewaard waren gebleven en 20 bijpassende nieuwbouwhuizen.\nRond de Altstadt ligt de \"Innenstadt\", die in de 14e eeuw als \"Neustadt\" werd aangelegd en door een stadsmuur werd omgeven. Een al in de hoge middeleeuwen aangelegde stadsmuur rond de Altstadt bleef nog enkele eeuwen bestaan en scheidde zo de Alt- en Neustadt. Pas in de 16e eeuw werd begonnen met de afbraak van deze oorspronkelijke stadsomwalling. In de 17e eeuw werd de bestaande stadsmuur uitgebreid tot een schans, maar al vroeg in de 19e eeuw werd ook deze stadsmuur afgebroken. Er bevinden zich op de plaats van deze verdedigingswerken de \"Wallanlagen\", een ringvormig park rond de twee oude stadsdelen. De Innenstadt telt ook een aantal bezienswaardigheden, zoals de \"Alte Oper\", de \"Eschenheimer Turm\", de Hauptwache, de Wertpapierb\u00f6rse, de grote winkelstraat Zeil en enkele wolkenkrabbers.\nDe Frankfurter hoogbouw begon in de jaren 50 van de 20e eeuw, met gebouwen van maximaal tegen de 70 meter. In de jaren 60 en 70 werden de grenzen van 100 respectievelijk 150 meter overschreden. Begin 21e eeuw is Frankfurt in zowel Duitsland als Europa een van de weinige steden met een groot aantal wolkenkrabbers. Tien bouwwerken halen de hoogte van 150 meter. Daarnaast waren tot 2013 twee wolkenkrabbers van deze hoogte in aanbouw. Deze twee meegerekend bezet Frankfurt de eerste acht plaatsen in een overzicht van de hoogste gebouwen in Duitsland en zelfs de eerste dertien plaatsen in de top-14. Alleen Bonn heeft als andere Duitse stad een toren met een hoogte boven de 150 meter (de \"Post Tower\", met een hoogte van 163 meter). De meeste wolkenkrabbers staan in het westelijk deel van het stadscentrum, dat bekendstaat als het \"Bankenviertel\". De hoogste wolkenkrabber in Frankfurt is de 259 meter hoge Commerzbank Tower, het hoofdkwartier van Commerzbank en van 1997 tot 2003 het hoogste gebouw van Europa, een titel die eerder al in handen was van het Westend Gate, de Silver Tower en de Messeturm. Het hoogste bouwwerk in Frankfurt is echter geen wolkenkrabber, maar de Europaturm, een telecommunicatiezendmast met een hoogte van 337,5 meter.\nIn geannexeerde plaatsen.\nIn de eerste helft van de 19e eeuw werd Frankfurt buiten de Innenstadt uitgebreid met de stadsdelen Westend, Nordend en Ostend, later ontstond op de plaats van drie voormalige treinstations het Bahnhofsviertel. In de 20e eeuw breidde Frankfurt daarnaast uit door een groot aantal omliggende gemeenten te annexeren en tot \"Stadtteil\" te maken. Een van deze gemeenten was het in 1928 geannexeerde H\u00f6chst, dat in tegenstelling tot de meeste andere nieuwe Stadtteilen een echte oude stad was met een eigen geschiedenis. In 2015 is H\u00f6chst, gelegen aan de monding van de Nidda, in het westen van Frankfurt, nog altijd een belangrijk stedelijk subcentrum. H\u00f6chst bezit een eigen binnenstad, die onder andere het oudste nog bestaande bouwwerk van heel Frankfurt herbergt: de 9e-eeuwse \"Justinuskirche\". Een andere stadsdeel met een eigen geschiedenis is Bergen-Enkheim, dat ligt in het oosten van Frankfurt en reeds in de 13e eeuw als \u00e9\u00e9n gezamenlijke dorpsgemeenschap bestond en kort voor de annexatie in 1977 de status van stad verkreeg. Bergen-Enkheim en de andere in de jaren zeventig geannexeerde plaatsen - Harheim, Kalbach, Nieder-Eschbach en Nieder-Erlenbach - hebben hun landelijk karakter door de annexatie niet verloren.\nNatuur.\nNatuurgebieden namen qua oppervlakte in Frankfurt in 2007 meer dan 3.800 hectare in, ruim 15% van de totale oppervlakte van de stad. Er zijn meer dan 50 groene gebieden in de stad, verspreid over de verschillende stadsdelen.\nRondom de stad ligt de uitgestrekte, 8.000 hectare grote \"Frankfurt Gr\u00fcng\u00fcrtel\". In 1991 werd door het stadsbestuur besloten het gebied als groengordel te ontwikkelen en in 1994 werd het door de deelstaat tot beschermd natuurgebied verklaard. Globaal loopt de gordel vanaf de monding van de Nidda in H\u00f6chst in westelijke richting mee met deze rivier tot aan Berkersheim, buigt dan in zuidelijke richting af naar de Main en loopt aan de andere kant van de Main rond de zuidelijke wijken terug naar de Main bij H\u00f6chst. Onderdeel van de Gr\u00fcng\u00fcrtel is het \"Frankfurter Stadtwald\" in het zuiden van de stad, dat met een oppervlakte van circa 5.000 hectare het grootste binnenstedelijke bos van Duitsland is. Ook de Schwanheimer D\u00fcne, het Volkspark Niddatal, de Berger R\u00fccke, het Huthpark, het Enkheimer Ried, het Seckbacher Ried behoren tot de Gr\u00fcngurtel, net als nog vele andere parken en natuurgebieden. Een groot park dat in de stad zelf ligt en niet tot de groengordel behoort, is het Gr\u00fcneburgpark, dat zich bevindt op de plaats van een voormalig slot. Op de plaats van de vroegere, gesloopte stadsmuur liggen tegenwoordig de \"Wallanlagen\".\nFrankfurt telt twee botanische tuinen: de gemeentelijke Palmengarten en de aangrenzende botanische tuin van de Goethe-universiteit. Oostelijk van de Innenstadt ligt de Zoo Frankfurt, de op een na oudste dierentuin van Duitsland en het onderkomen van meer dan 4500 dieren van zo'n 500 verschillende soorten. Van veel kleinere omvang is de Kobelt-Zoo in het zuidwesten van de stad, dat enkele tientallen diersoorten herbergt. Er zijn daarnaast bijna 50 begraafplaatsen, waarvan een groot aantal parkachtig zijn aangelegd. De grootste begraafplaats is de \"Hauptfriedhof\". De begraafplaats, die een oppervlakte van ruim 70 hectare omvat, vormt samen met twee naastgelegen joodse begraafplaatsen een groengebied in de wijken Nordend en Eckenheim. In het zuidelijke stadsdeel Oberrad bevindt zich het ereveld Frankfurt, waar enkele honderden Nederlandse soldaten en oorlogsslachtoffers begraven liggen en herdacht worden op een monument.\nCultuur.\nBezienswaardigheden.\nMusea.\nFrankfurt heeft een uitgebreid en gevarieerd aanbod aan culturele instellingen. In totaal zijn er 60 musea en galerie\u00ebn, waarvan een belangrijk deel zich bevindt aan de oevers van de Main. Sinds de jaren tachtig is met name de zuidzijde van de rivier, de Schaumainkai, uitgebouwd tot de \"Museumsufer\" (museumoever). Dit museumcluster, vergelijkbaar met het Museumsinsel in Berlijn en het Kunstareal in M\u00fcnchen, strekt zich uit van de Eiserner Steg tot de Friedensbr\u00fccke en telt 13 musea, waaronder het \"Liebieghaus\", het \"Deutsches Architekturmuseum\", het \"Deutsches Filmmuseum\", het \"Museum F\u00fcr Kommunikation\", het \"Museum der Weltkulturen\" en het \"Museum f\u00fcr Angewandte Kunst\". Het belangrijkste museum hier is echter het \"St\u00e4delsches Kunstinstitut und St\u00e4dtische Galerie\", dat Europese beeldende kunst uit de afgelopen zeven eeuwen herbergt in de vorm van 2700 schilderijen (waarvan er 600 tentoongesteld worden), 600 beelden en 10.000 tekeningen en drukgrafieken. Jaarlijks vindt er het Museumsuferfest plaats.\nNaast de Museumsufer herbergt ook de \"Altstadt\", aan de noordzijde van de Main, verschillende musea. Voor moderne kunst is er het Museum f\u00fcr Moderne Kunst en voor exposities is er sinds 1986 de Schirn Kunsthalle Frankfurt. Beide bevinden zich in de omgeving van de R\u00f6merberg en de Kaiserdom, die zelf ook over een museum beschikt. Voorts valt er kunst te bezichtigen in de Frankfurter Kunstverein, gevestigd tegenover de Schirn Kunsthalle, de Neue Portikus, de expositieruimte van de St\u00e4delschule, en een groot aantal andere musea en galerie\u00ebn.\nHet \"Arch\u00e4ologische Museum\", het \"Historische Museum\" en het \"J\u00fcdische Museum\" belichten alle drie de geschiedenis van de stad. Naturmuseum Senckenberg is het grootste natuurhistorische museum van Duitsland en omvat onder meer een grote verzameling dinosaurusskeletten. Op technisch gebied zijn er naast het eerder genoemde Museum f\u00fcr Kommunikation het \"Verkehrsmuseum\" over de geschiedenis van stads- en streekvervoer in de stad en de regio, het \"Feldbahnmuseum\" met een verzameling operationele smalspoortreinen, de toeristische spoorweg van de vereniging \"Historische Eisenbahn\" en de \"Technische Sammlung Hochhut\" met een collectie van historische auto's, motoren en motorfietsen. Verder zijn er het \"Geldmuseum\" van de Deutsche Bundesbank, het museum \"EXPLORA\" over optische en andere illusies en het Hindemith Kabinett over het leven en werk van de componist en musicus Paul Hindemith.\nEvenementen.\nFrankfurt staat bekend om zijn handelsbeurzen, die al sinds de middeleeuwen in de stad worden gehouden. Anno 2015 is het grote beurzencomplex \"Messe Frankfurt\" jaarlijks het toneel van ongeveer 40 beurzen en tentoonstellingen, waaronder de traditionele Frankfurter Buchmesse en de tweejaarlijkse Internationale Automobilausstellung (IAA), die beide internationale faam genieten en wereldwijd de grootste in hun soort zijn. Met ongeveer 38.000 exposanten en 2,5 miljoen bezoekers (2007) is Frankfurt de grootste beurzenaccommodatie van Europa.\nHet jaarlijks georganiseerde Museumsuferfest is een van de grootste culturele evenementen van Duitsland, dat verspreid over drie dagen meer dan 3 miljoen bezoekers trekt. Het evenement wordt georganiseerd in het laatste weekend van augustus, hoofdzakelijk aan de oevers van de Main in de stadskern. Veel musea, zowel aan de rivieroevers als daarbuiten, zijn tot laat geopend en verder zijn er tal van podia voor kunst, muziek en dans. Onderdeel van het evenement zijn onder meer een reeks orgelconcerten, een drakenbotenrace over de Main en een afsluitende vuurwerkshow.\nOnder de naam \"W\u00e4ldchestag\" vindt vanaf Pinksterzaterdag tot en met de dinsdag erna, de eigenlijke W\u00e4ldchestag, in het Stadtwald een kermis plaats. Omdat in het verleden tijdens het festival veel winkels gesloten waren en arbeiders vrij kregen, wordt het festival schertsend aangeduid als Frankfurts eigen nationale feestdag. Een andere kermis is de \"Dippemess\", die tweemaal per jaar wordt gehouden en de grootste kermis in het Rijn-Main-gebied is. De geschiedenis en de naam zijn terug te voeren op de oorspronkelijke, middeleeuwse inhoud: een markt voor huishoudartikelen, met name aardewerken potten, die in het lokale dialect \"Dippe\" genoemd worden.\nZoals veel Duitse steden, heeft Frankfurt een kerstmarkt. Met een geschiedenis die teruggaat tot 1393, met 200 kramen en tot 3 miljoen bezoekers behoort de Frankfurter Weihnachtsmarkt zelfs tot de grootste kerstmarkten van het land.\nOp de evenementenkalender staan verder onder andere de grote carnavalsoptocht, het \"Mainfest\", de \"Christopher Street Day\", de \"Nacht der Museen\", het \"Rosen- und Lichterfest\", het \"Opernplatzfest\", de \"Rheingauer Weinmarkt\" en het onregelmatig gehouden \"Wolkenkratzer-Festival\". Ook in de wijken worden vaak lokale evenementen georganiseerd, zoals het \"H\u00f6chster Slo\u00dffest\" in de binnenstad van H\u00f6chst, de \"Bernemer Kerb\" in Bornheim, de \"Berger Markt\" in Enkheim en het \"Schweizer Stra\u00dfenfest\" in Sachsenhausen.\nVerder wordt sinds het jaar 2000 om de twee jaar het lichtfestival Luminale georganiseerd.\nGastronomie.\nDe traditionele drank uit Frankfurt en omgeving is de appelwijn (Duits: \"Apfelwein\" of \"\u00c4bbelwoi\" in het lokale dialect), die al enige eeuwen in de streek geproduceerd wordt. Typische gerechten zijn de Gr\u00fcne So\u00dfe (groene saus: een saus met karnemelk, kwark, yoghurt en kruiden), Frankfurter Rippchen of Rippchen mit Kraut (krabbetjes met zuurkool) en de Handk\u00e4s mit Musik (handkaas met muziek, een naam die verwijst naar de \"winderige\" eigenschappen van de uien in de marinade).\nBeroemde zoetigheden uit de Frankfurter keuken zijn de Frankfurt Brenten en Bethm\u00e4nnchen, de Haddekuche en de Frankfurter Kranz.\nSport.\nIn 1894 werd met Frankfurter FC Germania 1894 de eerste club van de stad opgericht. Tot begin jaren dertig was deze club meestal actief in de hoogste klasse. Eintracht Frankfurt, dat begin jaren twintig ontstond door een fusie is de bekendste club van de stad. Van bij de oprichting van de Bundesliga in 1963 tot midden jaren negentig was de club een vaste waarde, sindsdien zijn ze enkele keren op en neer gegaan. Sinds 2012 speelt de club terug in de Bundesliga. FSV Frankfurt was voor de Tweede Wereldoorlog ook redelijk succesvol, maar zakte later weg. Na enkele promoties speelde de club van 2008 tot 2016 in de 2. Bundesliga. Sinds 2017 komt FSV Frankfurt uit in de Regionalliga S\u00fcdwest. De vrouwenvoetbalclub: 1. FFC Frankfurt is de succesvolste club in het Duitse vrouwenvoetbal.\nFrankfurt was speelstad bij het WK Voetbal van 1974 en 2006 en het EK Voetbal van 1988 en 2024. De wedstrijden werden gespeeld in het stadion dat het meest bekend staat onder de naam Waldstadion.\nNiet alleen op voetbalgebied speelt Frankfurt mee op het hoogste niveau. De ijshockeyclub \"Frankfurt Lions\" en de basketbalclub Skyliners Frankfurt komen eveneens uit in de hoogste nationale divisie van hun sport. Het voormalige American footballteam Frankfurt Galaxy was ook afkomstig uit de stad, maar toen in 2007 de NFL Europa ophield te bestaan, werd ook team opgeheven. De Frankfurt Universe is de opvolger van de Frankfurt Galaxy.\nDe wielerwedstrijd Rund um den Henninger-Turm, inmiddels omgedoopt tot \"Eschborn-Frankfurt City Loop\", heeft zijn start en aankomst in Frankfurt en wordt sinds de oprichting in 1962 jaarlijks verreden op 1 mei, de Dag van de Arbeid. De marathon van Frankfurt is de oudste stadsmarathon van Duitsland en met 9464 gefinishten in 2008 een van de grootste marathons van het land.\nVerkeer en vervoer.\nDankzij de centrale ligging is Frankfurt am Main een van de belangrijkste verkeersknooppunten in Europa. Spoorwegen, wegverkeer, de binnenscheepvaart en de luchtvaart komen samen ter hoogte van Frankfurt.\nAutoverkeer.\nDe Autobahnen rond om Frankfurt behoren tot de drukste wegen van Duitsland. De stad is direct aangesloten op in totaal 5 \"Bundesautobahnen\". Tussen het centrum van de stad en H\u00f6chst ligt van noord naar zuid de A5, die vanaf Hattenbach langs Frankfurt tot Bazel in Zwitserland voert. Ten zuiden van de stad ligt de A3, die in zuidoostelijke richting Midden- en Zuid-Duitsland doorkruist. De A66 uit Wiesbaden wordt in de stad deels onderbroken en voert vervolgens verder richting Fulda. De 40 kilometer lange A661 voert vanuit de Taunus tot Egelsbach. Nog kleiner is de A648, die over een afstand van 6 kilometer het centrum met de A5 en de A66 verbindt. Daarnaast zijn nog verschillende autowegen deels tot snelweg uitgebouwd.\nDe A5 in het westen, A661 in het noordoosten en A3 in het zuiden vormen samen een grote ringweg rond de stad. Deze ringweg vormt de begrenzing van de in 2008 ingevoerde \"Umweltzone\", een milieuzone die de luchtkwaliteit moet verbeteren. Op kleinere schaal zijn er nog twee andere ringwegen: de dubbele \"Anlagenring\" omsluit de Innenstadt en de \"Alleenring\" omringt de aan de Innenstadt grenzende wijken Nordend, Westend en Ostend.\nOp het Frankfurter Kreuz, in de buurt van het vliegveld, komen de A3 en A5 samen. Dagelijks passeren ongeveer 330.000 motorvoertuigen dit verkeersknooppunt, dat het drukste van Duitsland en een van de drukste in Europa is.\nSpoorwegen.\nNet als de luchthaven heeft ook het hoofdstation van Frankfurt een spilfunctie. Het station, door spoorwegmaatschappij Deutsche Bahn aangemerkt als belangrijkste draaischijf voor het Duitse treinverkeer en als station van de hoogste \"Bahnhofskategorie\", verwerkt dagelijks ongeveer 350.000 reizigers en bezoekers. Naar oppervlakte - 9.000 m\u00b2 - behoort Frankfurt Hauptbahnhof samen met de stations van Leipzig en Z\u00fcrich tot de grootste van Europa. Het station fungeert niet alleen als knooppunt voor openbaar vervoer in de stad en de regio, maar heeft snelle verbindingen met grote steden in binnen- en buitenland, waaronder Berlijn, Parijs, Wenen, Brussel, Amsterdam en Utrecht. Door een hogesnelheidslijn tussen Frankfurt en Keulen bedraagt de reistijd tussen de twee steden slechts \u00e9\u00e9n uur.\nFrankfurt beschikt naast Hauptbahnhof over een tweede station dat in de eerste stationscategorie: Flughafen Fernbahnhof bij de luchthaven. Dit station verwerkt ongeveer 23.000 reizigers en bezoekers per dag en is er enkel voor langeafstandsverbindingen binnen en buiten Duitsland. Voor lokaal en regionaal vervoer wordt het vliegveld bediend door het kleinere Flughafen Regionalbahnhof. Een ander belangrijk station is S\u00fcdbahnhof in Sachsenhausen, dat gelegen is aan verschillende lokale en regionale lijnen en \u00e9\u00e9n ICE-lijn.\nStads- en streekvervoer.\nFrankfurt en omgeving kunnen leunen op een uitgebreid netwerk van stads- en streekvervoer. De S-Bahn en de metro zijn beide deels ondergronds aangelegd, bovengronds zijn er daarnaast een tram- en busnet.\nDe S-Bahn Rhein-Main verbindt Frankfurt met de omliggende plaatsen en steden in de Rhein-Main-regio. Acht van de in totaal negen S-Bahnlijnen maken gebruik van de Citytunnel, een tunnel onder het centrum van de stad die de kern van de S-Bahn vormt. Buiten het centrum rijdt de S-Bahn bovengronds naar steden als Wiesbaden, Mainz en Darmstadt. Het netwerk heeft een totale lengte van ruim 300 kilometer en telt meer dan 100 stations.\nDe metro van Frankfurt is sinds de opening in 1968 uitgegroeid tot een netwerk met 9 lijnen en 87 stations. Het net bevindt zich in het centrum ondergronds en bestaat daarbuiten uit bovengrondse trajecten en is daarmee in opzet vergelijkbaar met een Stadtbahn of sneltram. De stations Hauptbahnhof, Hauptwache, Konstablerwache en S\u00fcdbahnhof zijn belangrijke knooppunten van de lijnen van de S-bahn en U-bahn.\nDe tram van Frankfurt bestaat sinds 1872 en is daarmee de oudste van de drie openbaarvervoersnetwerken. Tegenwoordig telt het tramnet negen lijnen en een totale lengte van 63,55\u00a0km.\nNaast een netwerk van stadsbussen, beschikt de stad ook over busverbindingen met andere grote Duitse steden, zoals Berlijn, Hamburg en M\u00fcnchen. Op het vliegveld rijdt sinds 1994 de \"SkyLine\", een volledig automatische people mover die de beide terminals van de luchthaven verbindt.\nLuchtvaart.\nFrankfurt heeft een belangrijke positie in de luchtvaart. De eerste luchtvaartmaatschappij ter wereld, de DELAG, werd in 1909 in Frankfurt opgericht. Tegenwoordig is luchthaven Frankfurt am Main een grote en moderne luchthaven. In aantallen passagiers is luchthaven Frankfurt am Main de op twee na grootste in Europa, na de luchthavens Londen Heathrow en Parijs-Charles de Gaulle. Op het gebied van vrachtvervoer staat de luchthaven zelfs op de eerste plaats in Europa. In 2019 werden 70,6 miljoen passagiers en 2,0 miljoen ton vracht afgehandeld. In 2020 was dit onder invloed van de Coronapandemie gedaald tot 18,8 miljoen passagiers en 1,9 miljoen ton vracht.\nLuchthaven Frankfurt-Hahn ligt niet dicht bij Frankfurt, maar ongeveer 125\u00a0km ten westen van de stad bij de plaats Lautzenhausen. Het vliegveld is bereikbaar met de auto of de bus. In de gemeente Egelsbach, 17 kilometer ten zuiden van Frankfurt, ligt de \"Flugplatz Frankfurt-Egelsbach\", een klein vliegveld met twee start- en landingsbanen dat gebruikt wordt voor algemene luchtvaart.\nMedia.\nIn Frankfurt verschijnen een landelijk dagblad en drie plaatselijke dagbladen. De \"Frankfurter Allgemeine Zeitung\" (FAZ), die sinds 1949 wordt uitgegeven, is een van de voornaamste kranten van Duitsland. De krant heeft een gematigd conservatief profiel en is bekend om zijn sobere opmaak. Tot 2007 ontbraken er foto's op de voorpagina. De plaatselijke editie van de krant verschijnt onder de naam \"Rhein-Main-Zeitung\". Daarnaast verschijnen in Frankfurt en omgeving de \"Frankfurter Rundschau\" en de \"Frankfurter Neue Presse\". De \"Frankfurter Rundschau\" was in 1945 de derde krant die in bezet Duitsland werd opgericht en wordt net als de FAZ in heel Duitsland gelezen. De krant is vanouds op de hand van de SPD. De \"Frankfurter Neue Presse\" werd in 1946 opgericht als conservatieve tegenhanger van de \"Frankfurter Rundschau.\" Tot 2018 vielen alle Frankfurter dagbladen onder de Fazit-Stiftung, maar deze verkocht de \"Rundschau\" en de \"Neue Presse\" in dat jaar aan de Zeitungsholding Hessen.\nDe Hessischer Rundfunk (hr), de publieke omroep van de deelstaat Hessen, is gevestigd in het \"Funkhaus am Dornbusch\" in Frankfurt-Nordend. Het gebouw was oorspronkelijk bedoeld om de Bondsdag te huisvesten, maar nadat Bonn tot hoofdstad van de Bondsrepubliek was aangewezen, werd het gebouw als omroepgebouw ingericht.\nStedenbanden.\nDe stad Frankfurt am Main heeft jumelages met elf steden:\nDaarnaast heeft Frankfurt nog vriendschapsbanden met de volgende vijf steden:\nOok het \"Stadtteil\" Nieder-Eschbach, een voormalige zelfstandige gemeente, heeft een stedenband: sinds 1967 is er een jumelage met de Franse stad Deuil-la-Barre."}
{"id": "10222", "revid": "12885", "url": "https://nl.wikipedia.org/wiki?curid=10222", "title": "Gen\u00e8ve (stad)", "text": "Gen\u00e8ve (Arpitaans: \"Geneva\"; Zwitserduits: \"G\u00e4mf\", \"G\u00e4nf\"; Duits: \"Genf\"; Italiaans: \"Ginevra\"; Reto-Romaans: \"Genevra\") is een stad in Zwitserland. Het is na Z\u00fcrich de grootste stad van het land. Per 31 december 2023 telde de stad 205.372 inwoners. Gen\u00e8ve is ook de naam van het omliggende, westelijkste kanton van het land.\nDemografie.\nVan de 194.565 inwoners die de stad in 2015 telde, was 43% afkomstig uit het buitenland.\nGeografie.\nDe stad ligt aan de westpunt van het Meer van Gen\u00e8ve en wordt doorsneden door de rivieren de Rh\u00f4ne, die uit het meer stroomt, en de Arve.\nGeschiedenis.\nDe stad ontstond als nederzetting van het Keltische volk de Allobroges. Na verovering door de Romeinen maakte deze deel uit van de Provincia Romana (Gallia Narbonensis). Nabij Gen\u00e8ve hield Julius Caesar de naar het westen oprukkende Helveti\u00ebrs tegen.\nIn de vijfde eeuw, ten tijde van de Grote Volksverhuizing, vestigden de Bourgondi\u00ebrs zich in de streek. Ze stichtten in de buurt van Gen\u00e8ve een staatje dat reeds in 533 ten onder ging en deel werd van het Frankische Rijk. De regio kwam bekend te staan als \"Transjuraan Bourgondi\u00eb\". Als gevolg van de verdelingen van het Frankische Rijk in 843 en 855 kwam Gen\u00e8ve opeenvolgend in het Frankische Middenrijk en het koninkrijk Lotharingen (als \"Opper-Bourgondi\u00eb\") te liggen. Het Frankische gezag in het voormalige Middenrijk versplinterde nadat het centrale gezag in beide rijken was ineengestort. Uit twee koninkrijken Hoog- en Neerbourgondi\u00eb, die in 930 werden verenigd, ontstond het koninkrijk Arelat. Dit werd in 1033 deel van het Heilige Roomse Rijk.\nIn de 16e eeuw was Gen\u00e8ve voor de protestanten wat Rome voor de katholieken is, namelijk het middelpunt van het calvinisme. Gen\u00e8ve was toen een zelfstandige republiek.\nIn 1781 kwamen burgerij en arbeiders aan de macht. waarna een representatief-democratische grondwet werd aangenomen. Een jaar daarna greep het patriciaat met hulp van Bernse en Savoyse troepen opnieuw de macht en gingen vele burgers in ballingschap. Op 15 april 1798 werd Gen\u00e8ve door Frankrijk geannexeerd en maakte daar tot 1813 als departement L\u00e9man deel van uit. In 1815 sloot Gen\u00e8ve zich als kanton bij Zwitserland aan.\nIn 1875 nam in Gen\u00e8ve Marie Brechb\u00fchl een bescheiden schooltje over, de huidige \u00c9cole Brechb\u00fchl, en voerde er al vroeg het gemengd onderwijs in.\nOp 10 september 1898 vond in Gen\u00e8ve de moord op Elisabeth van Oostenrijk plaats.\nBij de schietpartij in Gen\u00e8ve op 9 november 1932 opende het Zwitsers leger het vuur tegen antifascistische demonstranten. Er vielen 13 doden en 65 gewonden.\nCultuur.\nMusea.\nEnkele musea in Gen\u00e8ve zijn:\nVerkeer en vervoer.\nHet stadsvervoerbedrijf \"Transports Publics Genevois\" exploiteert vijf tramlijnen, zes trolleybuslijnen en meerdere dieselbuslijnen.\nDe luchthaven van Gen\u00e8ve ligt dicht bij de stad en wordt ook bediend vanuit het belangrijkste treinstation van de stad, station Gen\u00e8ve-Cornavin.\nSinds 2020 kent het kanton het deelfietssysteem V\u00e9loPartage, uitgebaat door Donkey Republic, waarvan 370 fietsen (klassiek of elektrisch) in de stad zelf.\nSport.\nServette FC Gen\u00e8ve is de professionele voetbalclub van Gen\u00e8ve. De club is veelvoudig Zwitsers landskampioen en speelt zijn wedstrijden in het Stade de Gen\u00e8ve. Gen\u00e8ve was in 2008 speelstad bij het EK voetbal. De wedstrijden werden gespeeld in het Stade de Gen\u00e8ve. Eerder al was Gen\u00e8ve in 1954 met het Stade des Charmilles speelstad bij het WK voetbal.\nGen\u00e8ve is tien keer etappeplaats geweest in de wielerkoers Ronde van Frankrijk. Dit was voor het eerst het geval in 1913. De Italiaan Massimo Ghirotto was in 1990 voorlopig de laatste ritwinnaar in Gen\u00e8ve.\nGen\u00e8ve was in 1961 en 1971 gastheer van het WK ijshockey.\nInternationale organisaties.\nDe stad Gen\u00e8ve huisvest veel internationale organisaties, waaronder (enige onderdelen van):\nOnderwijs.\nDe stad huisvest ook onderwijs- en onderzoeksinstellingen, zoals:"}
{"id": "10223", "revid": "780746", "url": "https://nl.wikipedia.org/wiki?curid=10223", "title": "Hamburg", "text": "Hamburg (Duits, officieel: \"Freie und Hansestadt Hamburg\", Nedersaksisch: \"Hamborg\" [\u02c8ha\u02d1mb\u0254\u02d0\u03c7]) is een kreisfreie Stadt en metropool in Duitsland. Het is de op een na grootste stad van het land en tevens de belangrijkste havenstad: de rivier de Elbe verbindt Hamburg met de Noordzee. De stad maakt geen deel uit van een deelstaat, maar vormt er zelf een. Binnen de offici\u00eble grenzen, die ongeveer 755\u00a0km\u00b2 omsluiten, wonen inwoners (). In aangrenzende stedelijke gebieden wonen er nog eens 750.000. In de Metropoolregio Hamburg wonen op ruim 26.000\u00a0km\u00b2 vijf miljoen mensen.\nOp had van de inwoners een niet-Duits staatsburgerschap ( niet-Duitsers) en hadden inwoners het Nederlandse staatsburgerschap.\nHamburg kent diverse vormen van industrie, en heeft een metro en vliegvelden (\"Flughafen Hamburg\"). De \"Alter Elbtunnel\" (1911) was de eerste rivierondertunneling op het Europese continent. Er zijn diverse wetenschappelijke instellingen, onder andere een universiteit, twee Max-Planck-Instituten en DESY. De meeste historische gebouwen zijn in de Tweede Wereldoorlog verwoest tijdens het bombardement op Hamburg.\nGeschiedenis.\nDe ontwikkeling tot handelsstad.\nDe geschiedenis begint omstreeks 825 met de aanleg van de \"Hammaburg\", een klein kasteel aan de noordoostgrens van het Karolingische Rijk onder keizer Lodewijk de Vrome. In 834 wordt het kerkje binnen de burcht de zetel van het nieuwe aartsbisdom Hamburg. De zetel van het aartsbisdom wordt echter al in 848 naar Bremen verlegd, waarna er sprake is van het aartsbisdom Hamburg-Bremen. Bijna 300 jaar lang speelt Hamburg alleen een rol in de kerkgeschiedenis als basis voor de kerstening van Noord-Europa.\nDe belening van de graaf van Schaumburg met de graafschappen Holstein en Stormarn vormt een keerpunt in de geschiedenis van Hamburg. De graaf van Holstein wordt beschouwd als de tweede stichter van de stad. In 1143 sticht hij L\u00fcbeck, maar hij raakt deze stad in 1158 kwijt aan hertog Hendrik de Leeuw van Saksen. Daarop besluit hij bij de Altstadt van Hamburg een handelsstad te stichten. Deze marktstad Nieuw-Hamburg ontwikkelt zich in hetzelfde tempo als L\u00fcbeck. Op 7 mei 1189 krijgt de nieuwe stad handels- en scheepvaartprivileges van keizer Frederik I. Als aan de bedreiging door Denemarken in 1227 door de slag bij Bornh\u00f6ved een eind is gekomen, groeit de stad gedurende die eeuw uit tot de viervoudige omvang. De oude aartsbisschoppelijke stad wordt door de graaf van Holstein in 1228 gekocht, zodat beide stadsdelen nu in handen van de graaf van Holstein zijn. In 1284 vond in Hamburg een grote stadsbrand plaats.\nDe sterke groei is te danken aan de centrale ligging ten opzichte van de belangrijkste handelsroutes op de Noordzee en de Oostzee en het lidmaatschap van de Duitse Hanze, een handelsverbond.\nVorming van het territorium.\nOm de handelsroutes te beschermen voert de stad een actieve territoriale politiek. In eigendom of pandbezit krijgt de stad: Tatenberg (1434), Billwerder Ausschlag (1375), Hammer Brook (1383), Billwerder (1385), Ochsenwerder en Moorwerder (1395), en Bergedorf en de Vierlanden (1420). Ten westen van Hamburg koopt de stad in 1375 het Glindesmoor en bouwt daar in 1390 de Moorburg. Vervolgens in 1445 als pand de noordelijke helft van Finkenwerder. In 1393 worden het ambt en het slot Ritzeb\u00fcttel veroverd, waardoor de stad ook de monding van de Elbe beheerst. In 1359 krijgt Hamburg van keizer Karel IV het recht rovers op haar gebied te berechten. De stad interpreteert dit recht zeer ruim. Van 1433 tot 1493 bezit Hamburg de stad Emden in Oost-Friesland.\nOm de defensie van de stad te versterken worden de volgende dorpen gekocht: Wohldorf, Volksdorf (1437), Gro\u00df Hansdorf (1444) en Ohlstedt (1463).\nVan Holsteinse stad tot rijksstad.\nSinds het midden van de vijftiende eeuw gedraagt Hamburg zich als een vrije stad, hoewel het die status niet heeft. De stad betaalt geen belasting aan de graaf van Holstein, maar weigert ook rijksbelasting met als argument dat Hamburg geen rijksstad is, maar een Holsteinse stad.\nIn 1529 wordt de reformatie ingevoerd. Door de secularisatie van geestelijke bezittingen komen de dorpen Eimsb\u00fcttel, Harvestehude, Eppendorf, Winterhude, Gro\u00df-Borstel, Ohlsdorf en delen van St. Pauli in het bezit van de stad.\nNa 1550 streeft de stad L\u00fcbeck voorbij en wordt Hamburg de grootste handelsplaats van Noord-Europa.\nIn de 16e en 17e eeuw nam de handel van en naar Hamburg sterk toe. De stadsbevolking groeide ook sterk van zo\u2019n 17.000 mensen omstreeks het midden van de 16e eeuw naar 40.000 in 1616. Het stadsbestuur nam de Nederlandse vestingbouwer Jan van Valckenbourgh in dienst om nieuwe stadswallen aan te leggen. Het werk duurde van 1616 tot 1628 en de ruimte binnen de stadsmuren verdubbelde door de toevoeging van Neustadt aan de westoever van de Alster. Dankzij de sterke verdediging bleef de stad relatief gespaard gedurende de Dertigjarige Oorlog.\nPas op 27 mei 1768, met het verdrag van Gottorf tussen Denemarken en Hamburg, komt er een eind aan de onduidelijkheid rond de status van Hamburg. Het is nu een keizerlijke vrije rijksstad en kan zijn zetels innemen op de Rijksdag en de Kreitsdag. Ook verwerft de stad de eilanden in de Elbe, waar een eeuw later de nieuwe havens zullen worden aangelegd.\nIn de Reichsdeputationshauptschluss van 25 februari 1803 wordt in paragraaf 27 geregeld dat Hamburg als een van de weinige (6) Rijkssteden zelfstandig blijft. Alle bezittingen en rechten die het domkapittel nog binnen zijn gebied heeft, vallen aan de stad. Drie maanden later al bezetten Franse troepen het neutrale Hamburgse ambt Ritzeb\u00fcttel.\nVrije en Hanzestad.\nAls keizer Frans II op 6 augustus 1806 de kroon neerlegt, komt er aan het Heilige Roomse Rijk een einde. Hamburg wordt daardoor een soevereine staat onder de titel Vrije Hanzestad.\nAan deze zelfstandigheid komt al in 1810 een eind, doordat de stad wordt ingelijfd bij het keizerrijk Frankrijk. Wanneer op 30 mei 1814 de Franse troepen de stad verlaten, nemen de bestuurders van het oude bewind de regering in handen. Het congres van Wenen in 1815 bevestigt de zelfstandigheid van de stad binnen de Duitse Bond. Sinds 1819 noemt de stad zich Vrije en Hanzestad.\nIn de nacht van 5 mei 1842 breekt in een huis aan de Deichstra\u00dfe nummer 42 brand uit. Het vuur breidt snel uit en kan pas na vier dagen worden gedoofd. Grote delen van de stad worden in de as gelegd. Ruim 1750 gebouwen gaan verloren, waaronder de St.-Petri-Kirche, de Nicolaaskerk (waarvan de toren nog staat) en het stadhuis. Bij de brand kwamen 51 mensen om het leven.\nIn 1867 wordt de stad lid van de onder Pruisische leiding staande Noord-Duitse Bond, waardoor op 31 maart 1868 een eind komt aan de soevereiniteit. De Hamburgse consulaten worden gesloten en er varen niet langer schepen onder de vlag van Hamburg. Economisch blijft Hamburg nog tot 1881 los van het Duitse Rijk. In 1892 brak in Hamburg een cholera-epidemie uit waardoor 17.000 personen ziek werden en 8.600 inwoners overleden. De stad leverde een infanterieregiment aan het Duitse leger en een groot aantal matrozen. Voor de militairen werd in 1915 het Hanseatenkruis ingesteld.\nHet gebied van Hamburg wordt tijdens het Derde Rijk sterk uitgebreid. In de Groot-Hamburgwet van 26 januari 1937 worden onder andere de Pruisische steden Altona, Harburg en Wandsbek bij de stad gevoegd.\nIn de nacht van 16 op 17 februari 1962 richtte een zware storm in de noordelijke delen van Duitsland veel schade aan. Dijken langs de Elbe bezweken en leidde tot grote overstromingen. In Hamburg zorgde de watersnoodramp vooral in Wilhelmsburg voor veel schade. Helmut Schmidt's energieke crisismanagement hierbij maakte hem over de gehele Bundesrepubliek bekend; het werd een basis voor zijn latere landelijke politieke loopbaan.\nGeweldloos verzet tegen het nationaalsocialisme.\nNiet zo bekend is dat tijdens de Tweede Wereldoorlog een verzetsbeweging actief was. Deze wordt wel Wei\u00dfe Rose Hamburg genoemd en was actief vanaf 1935 tot 1943. Vaak worden leraren en leerlingen van de Lichtwarkschule hierin aangehaald. Opvallend was hun geweldloosheid. Men organiseerde bijvoorbeeld leesavonden van verboden boeken. Toch zijn ook hierom mensen (als Margaretha Rothe) omgebracht. \n&lt;poem&gt;\nOok waren er contacten met de Wei\u00dfe Rose in M\u00fcnchen, zoals een relatie tussen Traute Lafrenz (Hamburg) en Hans Scholl (M\u00fcnchen).\n&lt;/poem&gt;\nLuchtaanvallen in de Tweede Wereldoorlog.\nTijdens de Tweede Wereldoorlog onderging Hamburg een reeks geallieerde luchtaanvallen, die een groot deel van de stad en de haven verwoestten. Op 23 juli 1943 cre\u00eberde de RAF met brandbombardementen een vuurstorm, die zich vanaf het Hauptbahnhof verspreidde, snel naar het zuidoosten trok en hele stadsdelen volledig vernietigde. Duizenden mensen kwamen om in deze dichtbevolkte arbeidersbuurten. De aanvallen, met de codenaam \"Operation Gomorrah\", doodden minstens 42.600 burgers; het precieze aantal is niet bekend.\nGeografie.\nStadsindeling.\nDe Freie und Hansestadt Hamburg is ingedeeld in zeven districten of Bezirke die op hun beurt zijn ingedeeld in totaal 104 stadsdelen of Stadtteile.\nDemografie.\nOp had Hamburg 1.904.444 inwoners. Daarvan had 14,2% niet de Duitse nationaliteit (vooral Turken, ex-Joegoslaven en Polen). In 1964 had Hamburg een bevolkingsaantal van 1.857.431.\nReligie.\nHamburg is sinds de Reformatie hoofdzakelijk een evangelisch-lutherse stad. In 2007 was 30,7 % van de bevolking ingeschreven bij de Evangelische Kirche en 10,3 % bij de Katholieke Kerk. Er zijn ook gemeenschappen van moslims en hindoes.\nTaal.\nTot ver in de 19e eeuw was het Nederduits de omgangstaal van de Hamburgers. Deze taal werd langzamerhand verdrongen door het Hoogduits, dat al vanaf de 16e eeuw de schrifttaal was. Het Hamburgs wordt nog steeds gesproken en heeft veel kenmerken uit het Nederduits. Door de komst van immigranten in de jaren 60 is de taal ook be\u00efnvloed, vooral door het Portugees, Turks, Russisch en het Pools.\nVolkslied.\n\"\" is al sinds 1828 het volkslied van Hamburg.\nPolitiek.\nWetgevende macht.\nDe wetgevende macht van de deelstaat Hamburg berust bij de \"Hamburgische B\u00fcrgerschaft\", het parlement. Verkiezingen voor de \"B\u00fcrgerschaft\" worden om de vier jaar gehouden. De samenstelling van de 22e naoorlogse \"B\u00fcrgerschaft\" (sinds 2020) ziet er als volgt uit:\nUitvoerende macht.\nDe \"B\u00fcrgerschaft\" kiest de regering (uitvoerende macht) van Hamburg, de Senaat \"(Senat)\" genaamd. Iedere senator heeft een ministerie onder zijn of haar hoede. De door de \"B\u00fcrgerschaft\" uit het midden van de Senaat gekozen eerste burgemeester \"(Erste B\u00fcrgermeister)\" treedt op als voorzitter van de Senaat. De eerste burgemeester wordt bijgestaan door een tweede burgemeester \"(Zweite B\u00fcrgermeister)\".\nDe deelstaatverkiezingen van 2011 en 2015.\nIn februari 2011 werden in Hamburg tussentijdse verkiezingen gehouden nadat de regerende coalitie van CDU en de groene partij GAL (B\u00fcndnis 90/Die Gr\u00fcnen) gevallen was. Bij deze verkiezingen behaalde de SPD een absolute meerderheid van 62 zetels, terwijl de CDU een verlies leed van rond de 20% (28 zetels). B\u00fcndnis 90/Die Gr\u00fcnen wist twee zetels te winnen. SPD-politicus Olaf Scholz werd de nieuwe burgemeester.\nBij de verkiezingen van 2015 bleef de SPD veruit de grootste partij, maar met een verlies van vier zetels verloren de sociaaldemocraten wel hun meerderheid. Burgemeester Scholz vormde hierop een coalitie met B\u00fcndnis 90/Die Gr\u00fcnen. De CDU viel nog verder terug en moest nog eens acht zetels inleveren, maar bleef desondanks de tweede partij. De linkse partijen B\u00fcndnis 90/Die Gr\u00fcnen en Die Linke behaalden een winst van respectievelijk \u00e9\u00e9n en drie zetels. De FDP bleef met negen zetels stabiel, terwijl de nieuwe partij Alternative f\u00fcr Deutschland vanuit het niets acht zetels bemachtigde.\nStedenbanden.\nHamburg heeft met verschillende steden een stedenband:\nEconomie.\nHaven.\nDe haven van Hamburg is de grootste zeehaven van Duitsland. Het zwaartepunt ligt op containeroverslag. Hamburg is in dat opzicht de derde Europese haven en de 18de op wereldschaal (2020). Het havenareaal telt 7399\u00a0ha (waarvan 6480\u00a0ha in gebruik), hiervan is 4331\u00a0ha landoppervlak. Door steeds groter wordende schepen dreigt verlies van overslag aan andere havens. Om dit te keren zou een uitdieping van de Elbe noodzakelijk zijn.\nStadsbeeld.\nHet traditionele bouwmateriaal in de stad bleef tot ver in de 20e eeuw baksteen, waardoor Hamburg zowel de stad van de baksteengotiek als de stad van het baksteenexpressionisme is.\nHamburg leed door luchtbombardementen in de Tweede Wereldoorlog grote schade, die slechts gedeeltelijk werd hersteld. Het stadsbeeld wordt gedomineerd door vijf kerktorens en de toren van het uit 1897 daterende raadhuis. Van de torens van de vijf hoofdkerken was die van de \"St. Nikolai\" van 1874 tot 1876 kortstondig de hoogste van de wereld. De bijbehorende kerk is na de oorlog niet meer herbouwd. Als het symbool van de stad geldt een andere toren, die van de Sint-Michielskerk (1751-1762). De andere belangrijke kerken zijn de neogotische Sint-Petruskerk (1842, met 14e-eeuwse delen), de Sint-Jacobikerk met zijn beroemde Schnitgerorgel en Drievuldigheidsaltaar (1518; meester Johan van Collen) en de Sint-Catharinakerk (1380-1426). Slechts enkele recentere gebouwen in de binnenstad, waaronder de Elbphilharmonie, steken boven de kerktorens uit.\nOp een eiland in de Elbe bevindt zich de \"Speicherstadt\", een groot complex van op palen gebouwde pakhuizen uit het eind van de 19e eeuw. Karakteristieke 20e-eeuwse bakstenen gebouwen bevinden zich in het \"Kontorhausviertel\", waaronder het \"Chilehaus\" van Fritz H\u00f6ger (1924). Deze beide locaties werden op 5 juli 2015 door de UNESCO uitgeroepen tot cultureel werelderfgoed en toegevoegd aan de werelderfgoedlijst. Aan de Elbeoever is een grootscheeps stadsvernieuwingsproject bezig in de wijk HafenCity met de Elbphilharmonie als nieuw landmark voor de stad.\nOver de kanalen in Hamburg liggen in totaal meer dan 2500 bruggen. Daarmee heeft Hamburg meer bruggen dan Amsterdam en Veneti\u00eb samen, waarbij moet worden opgemerkt dat onder die bruggen ook veel viaducten en spoorbruggen worden gerekend, die in het Duits alle onder de noemer \"Br\u00fccke\" vallen.\nTen westen van het stadscentrum ligt de uitgaanswijk Sankt Pauli, waar de Reeperbahn, bijgenaamd \"die s\u00fcndige Meile\", de bekendste straat is.\nDe waddeneilanden Neuwerk en Scharh\u00f6rn, zo'n 100 kilometer van Hamburg gelegen, vallen ook onder Hamburg (district Hamburg-Mitte).\nCultuur.\nSport.\nGeschiedenis.\nDe omnisportvereniging Hamburger Turnerschaft 1816 is een van de oudste sportclubs ter wereld. Voetbal kwam pas zeventig jaar later op, toch altijd nog vroeger dan in veel andere Duitse steden.\nSportinfrastructuur.\nDe Volksparkstadion van HSV is het grootste stadion van de stad en het werd gebruikt tijdens het WK 2006 en EK 2024. Ook bij het WK voetbal van 1974 en EK voetbal van 1988 was Hamburg met een nog niet gerenoveerd Volksparkstadion speelstad.\nDe O2 World is een multifunctioneel stadion dat voor handbal en hockey gebruikt wordt. Verder zijn er nog de Alsterschwimmhalle en Sporthalle Hamburg.\nVoetbal.\nVoetbal werd al vroeg beoefend in de havenstad. In 1887 werd SC Germania 1887 opgericht en een jaar later HFC 1888. In 1895 werd een stadscompetitie van Hamburg en de buurstad Altona georganiseerd. Germania, Altonaer FC 1893 en later ook door FC Victoria 1895 domineerden deze competitie en werden bovendien een aantal keren Noord-Duits kampioen. In 1919 fuseerden de clubs tot HSV. Vanaf 1921 was er de Groot-Hamburgse competitie, gedomineerd door de fusieclub HSV, die in de jaren twintig twee keer landskampioen werd. Tot 2018 was het de enige Duitse club die nooit was gedegradeerd uit de hoogste klasse. Thuisbasis van de club is het Volksparkstadion in Altona.\nBehalve HSV kon alleen FC St. Pauli actief blijven in de hogere reeksen. De club speelde voornamelijk in de hoogste klasse, waaronder acht seizoenen in de Bundesliga, die in 1963 werd ingevoerd als hoogste klasse. Sinds 2011 speelt de club in de Tweede Bundesliga en is sinds 2020 ook koploper wat betreft het aantal seizoenen in de 2. Bundesliga. Deze club speelt in het Millerntor-Stadion in St. Pauli.\nTot aan de competitiehervormingen van 1933 behoorde de Hamburgse competitie tot de hoogste Duitse klasse, maar in dat jaar werd hij ingeschaald op het tweede niveau. Vanaf 1945 behoorde de Stadtliga Hamburg opnieuw tot de hoogste klasse. Deze is later samengegaan met de Oberliga Hamburg. Na vele veranderingen in de competitieopzet dit anno 2018 de vijfde klasse, een amateurklasse.\nIn 1895 werd een stadscompetitie van Hamburg en de buurstad Altona georganiseerd.\nIJshockey.\nHet professioneel ijshockeyteam Hamburg Freezers kwam uit in de Deutsche Eishockey Liga. In het voorjaar van 2016 viel echter het doek, toen de Amerikaanse investeerders niet langer bereid waren geld in de club te steken.\nHandbal.\nHet handbalteam HSV Hamburg is een succesvol handbalteam dat in 2013 Europees kampioen werd. Rond kerst 2015 ging de club failliet, mede vanwege malversaties, maar na een doorstart speelt hij sinds 2021 weer op het hoogste niveau.\nAtletiek.\nDe Marathon van Hamburg vindt elk jaar in april plaats.\nWielrennen.\nIn augustus wordt sinds 1996 jaarlijks de EuroEyes Cyclassics verreden. Deze wordt beschouwd als de belangrijkste eendaagse wielerwedstrijd van Duitsland en maakt deel uit van de UCI World Tour.\nVerkeer en vervoer.\nSpoorwegen.\nHet belangrijkste station van de stad is Hamburg Hauptbahnhof. Andere stations zijn Hamburg-Altona, Hamburg-Bergedorf, Hamburg Dammtor, Hamburg-Eidelstedt, Hamburg-Harburg, Hamburg-Harburg Rathaus, Hamburg Hasselbrook, Hamburg Sternschanze en Hamburg-Wandsbek.\nMedia.\nIn Hamburg worden en werden verschillende belangrijke kranten en tijdschriften uitgegeven. Het grootste Duitse weekblad, \"Der Spiegel\", verhuisde er in 1952 naartoe en de prestigieuze wekelijkse krant Die Zeit is er sinds zijn oprichting in 1946 gevestigd. Hamburg is ook de bakermat van de Axel-Springer-Verlag, de uitgever van \"Die Welt\" en de \"Bildzeitung\", maar deze verhuisde in 1966 naar Berlijn, waar de beide dagbladen sinds respectievelijk 1966 en 1993 ook vandaan komen. Van beide Springer-kranten en ook van de \"Tageszeitung\", eveneens een Berlijnse krant, verschijnen er in Hamburg wel plaatselijke edities. Uit Hamburg zelf komen het \"Hamburger Abendblatt\", dat in 1948 door Axel Springer werd opgericht en in 2014 aan de Funke Mediengruppe werd verkocht, en de \"Hamburger Morgenpost\", een boulevardkrant van de DuMont Mediengruppe.\nHamburg is ook de vestigingsplaats van de Deutsche Presse-Agentur (DPA), het voornaamste persbureau van Duitsland.\nDe Norddeutscher Rundfunk (NDR), de publieke omroep voor Hamburg, Nedersaksen, Sleeswijk-Holstein en Mecklenburg-Voor-Pommeren, is in Hamburg gevestigd, zoals dat ook gold voor zijn voorloper, de Nordwestdeutscher Rundfunk. De televisiestudio's bevinden zich in Hamburg-Lokstedt en de radiostudio's in Hamburg-Rothenbaum."}
{"id": "10224", "revid": "170851", "url": "https://nl.wikipedia.org/wiki?curid=10224", "title": "Antonio Vivaldi", "text": "Antonio Lucio Vivaldi (Veneti\u00eb, 4 maart 1678 \u2013 Wenen, 28 juli 1741) was een Italiaans violist, priester en componist. Hij is vooral bekend van \"Le Quattro Stagioni (De vier jaargetijden)\", een cyclus van vier vioolconcerten, maar heeft meer dan 700 composities op zijn naam staan, in vele instrumentale en vocale genres.\nBiografie.\nVivaldi werd geboren in Veneti\u00eb en kreeg onmiddellijk een nooddoop door de vroedvrouw omdat hij in levensgevaar was. Mogelijk hield dit verband met een aardbeving die dag. Ruim twee maanden later, op 6 mei, volgde zijn kerkelijke doop in de San Giovanni in Bragora, en in \u00e9\u00e9n moeite door een duiveluitdrijving. Zijn vader was Giovanni Battista (Giambattista) Vivaldi, geboren in Brescia tussen 1655 en 1657 en aanvankelijk kapper van beroep. Zijn moeder was de kleermakersdochter Camilla Calicchio, gehuwd met Giambattista op 11 juni 1676. In de doopakte van Antonio staat als beroep van zijn vader \"sonador\" (muzikant) vermeld, en van 1685 tot 1729 was die in dienst bij het orkest van de San Marco, aanvankelijk als violist. Antonio was de oudste van minstens 8 kinderen en de enige die muzikant werd.\nOver zijn muzikale opleiding is niet veel bekend. Vader Giambattista leerde Antonio vioolspelen en bezorgde hem op jonge leeftijd een baan bij het orkest waar hij zelf werkte. Rond dezelfde tijd leerde Vivaldi orgel, waarschijnlijk van Giovanni Legrenzi.\nVivaldi volgde de priesteropleiding aan de \"scuole sestierali\" van de parochies \"San Giovanni in Oleo\" en \"San Geminiano.\" Hij onderging de tonsuur op 18 september 1693 en ontving de priesterwijding op 23 maart 1703. Hij kreeg al snel de bijnaam \"Il Prete Rosso\" (\"de rode priester\"), vermoedelijk vanwege zijn rode haar. Vanaf 1704 hoefde hij niet meer deel te nemen aan de heilige mis in verband met zijn slechte gezondheid: hij leed aan astma. Maar volgens sommigen mocht hij de mis niet meer opdragen omdat, als hij inspiratie kreeg voor een nieuw muziekstuk, hij dat gewoon ging opschrijven tijdens de mis.\nVivaldi werd violist in een meisjesweeshuis in Veneti\u00eb, het Pio Ospedale della piet\u00e0. De musicerende wezen stegen snel in aanzien, ook in het buitenland. Omdat meisjes eigenlijk geen muziek mochten spelen, gaven zij concerten van achter een doek. Voor hen schreef Vivaldi de meeste van zijn concerten, cantates en gewijde muziek.\nIn 1705 werd de eerste verzameling (\"raccolta\") van zijn werk gepubliceerd en er zouden er nog vele volgen.\nAls hij niet op een van zijn vele reizen was, vervulde Vivaldi verschillende taken in het weeshuis. In 1713 kreeg hij de verantwoordelijkheid voor alle muzikale activiteiten in het instituut.\nVanaf 1718 reisde Vivaldi veelvuldig. Van 1718 tot 1720 verbleef hij als kapelmeester aan het hof van de gouverneur van Mantua, prins Filips van Hesse-Darmstadt. In de periode 1715-1720 verbleef hij tijdens het carnavalseizoen (traditioneel het operaseizoen) in diverse Italiaanse steden, waaronder minstens twee keer in Rome. Op het einde van de jaren 1720 kwam hij in contact met de Oostenrijkse keizer Karel VI en hij bezocht op een bepaald moment ook Wenen. In 1730 reisde hij naar Praag, maar het is onzeker of hij daar lang gebleven is. Tussen 1737 en 1739 probeerde hij tevergeefs een opera te laten uitvoeren in Ferrara. In 1740 vertrok de 62-jarige Vivaldi op reis naar Wenen, misschien op uitnodiging van Karel VI, maar misschien ook omdat zijn mogelijkheden in Veneti\u00eb uitgeput raakten. Hij was in Wenen ten laatste op 28 juni 1741 en overleed een maand later aan een inwendige ontsteking. Hij woonde toen in het huis van de weduwe van een zadelmaker met de naam Waller of Wahler. Vivaldi was op dat moment niet rijk en kreeg een uiterst bescheiden begrafenis.\nWerken.\nVivaldi was een zeer productieve componist. Zijn werk omvat onder andere:\nWeinig bekend is het feit dat het grootste deel van zijn werk in de eerste helft van de twintigste eeuw werd herontdekt, maar pas in de tweede helft uitgegeven.\nSommige fluitsonates, zoals \"Il Pastor Fido\", worden ten onrechte wel aan hem toegeschreven in plaats van aan Nicolas Chedeville.\nTijdens zijn leven werden er al verschillende werken gepubliceerd. Zij kregen allen een opusnummer (van opus 1 tot opus 13). In de 20ste eeuw werden er verschillende pogingen ondernomen om een volledige catalogus van zijn werk op te stellen. De volledigste catalogus is die van Peter Ryom, genaamd de Ryom-Verzeichnis, gepubliceerd in 1973. De afkorting RV met nummer wordt meestal gebruikt om een werk te identificeren.\nInvloed en receptiegeschiedenis.\nVivaldi's muziek is vernieuwend. Zijn composities waren helder, met harmonische contrasten, en Vivaldi slaagde er vaak in vernieuwende melodie\u00ebn en thema's te bedenken. Van belang is ook dat zijn muziek bedoeld was om ook de massa aan te spreken, in plaats van alleen de intellectuele elite.\nHet vrolijke karakter van zijn muziek weerspiegelt Vivaldi's eigen plezier in het componeren, en is een belangrijke reden voor de enorme populariteit van zijn werk. Vivaldi werd hierdoor ook snel beroemd in Frankrijk, een land dat toentertijd muzikaal gesproken erg opgesloten zat in bestaande structuren. \nHij wordt wel beschouwd als een van de componisten die ervoor zorgde dat de Barokmuziek een impressionistische stijl kon ontwikkelen. Daarmee wordt hij soms gezien als voorloper van de componisten van de Romantiek.\nJohann Sebastian Bach werd sterk be\u00efnvloed door de concerten van Vivaldi. Waarschijnlijk in Weimar kort na 1708 en ten laatste in 1717 schreef Bach transcripties van enkele Vivaldiconcerten naar toetsinstrumenten. Johann Nikolaus Forkel, die twee zonen van Bach persoonlijk had gekend, schreef in 1802 dat die oefening cruciaal was in het muzikaal leren denken van Bach. Die opinie is door anderen, zoals Julius R\u00fchlmann in 1867, betwist, maar werd wel geformuleerd in een onverdachte periode toen noch Bach, noch Vivaldi een grote faam genoten. Albert Schweitzer hield er grotendeels dezelfde mening op na als Forkel toen hij in 1905 schreef:\nIn latere tijden waren niet alle componisten even enthousiast: Igor Stravinsky zei chargerend dat Vivaldi niet honderden concerten had geschreven, maar slechts honderden variaties op \u00e9\u00e9n en hetzelfde concert.\nVivaldi was een populaire componist en uitvoerder in zijn eigen tijd. Tijdens de tweede helft van de 18de eeuw werden nog enkele afzonderlijke werken van hem uitgevoerd, maar vanaf 1775 genoot hij minder en minder belangstelling. In de 19de eeuw benadrukten Duitse musicologen zijn invloed op Johann Sebastian Bach of Joseph Haydn, soms vergezeld van een vergelijking die ongunstig uitviel voor Vivaldi. Rond 1860 kwam een belangrijke collectie manuscripten aan het licht in een muziekarchief van de Dresdener Hofkirche. Pas vanaf de jaren 1920 groeide een nieuwe belangstelling voor \"oude muziek\". Bovendien werd in de nalatenschap van de in 1922 overleden Italiaanse markies Durazzo een uitgebreide collectie manuscripten ontdekt, die de Nationale Bibliotheek van Turijn in 1930 verwierf. Vanaf een \"vivaldiweek\" aan de Accademia Musicale Chigiana in Siena in september 1939, maar internationaal vooral pas na de Tweede Wereldoorlog, kreeg Vivaldi zijn huidige plaats als een historische topcomponist. De wetenschap der vivaldibiografie nam een hoge vlucht sinds de jaren 1960 en zijn 300ste verjaardag in 1978 droeg bij tot zijn popularisering.\nVandaag de dag worden ook zijn opera's langzamerhand herontdekt, zoals \"Dorilla in Tempe\", \"Ottone in villa\" en \"Orlando furioso\".\nDe Vlaamse Opera bracht in 2008 \"Villa Vivaldi,\" een herinterpretatie door Jan Van Outryve van de opera \"Orlando furioso.\" Nationale Opera en Ballet in Nederland vertolkte in 2019 het oratorium \"Juditha Triumphans.\"\nAnekdotes.\nHoewel Vivaldi priester was, wordt hij verondersteld vele liefdesaffaires gehad te hebben, onder meer met de zangeres Anna Giraud. Met haar werd hij ervan verdacht plagiaat gepleegd te hebben ten aanzien van enkele oude Venetiaanse opera's die hij een beetje aanpaste aan haar stem. Dit bracht hem in conflict met Benedetto Marcello, die een pamflet tegen Vivaldi schreef.\nVolgens Gr\u00e9goire Orloff zou Vivaldi zich ooit tijdens het opdragen van de mis even teruggetrokken hebben in de sacristie om een fugasubject dat hem obsedeerde, uit te schrijven.\nVerfilmingen.\nDiverse films gaan over het leven van Vivaldi:"}
{"id": "10225", "revid": "264532", "url": "https://nl.wikipedia.org/wiki?curid=10225", "title": "Paard van Troje", "text": "Het paard van Troje is een van de bekendste verhalen uit de Griekse mythologie. Het vertelt hoe belegerende Grieken erin slaagden om Troje binnen te dringen door zich te verstoppen in een reusachtig houten paard, dat door de nietsvermoedende inwoners van Troje binnen de stadsmuren werd gehaald. Bij uitbreiding staat het voor een gewenste zaak die ergens wordt binnengehaald, maar waarin een ongewenste lading is verborgen. De ontvangers bewerkstelligen argeloos hun eigen ondergang. \nDe Trojaanse Oorlog.\nVerhaal.\nHet Trojaanse paard vormt een episode in het verhaal van de Trojaanse Oorlog. Omdat de Grieken er maar niet in slagen de stad Troje in te nemen, bedenkt Odysseus een list.\nDe Grieken bouwen een reusachtig houten paard waarin soldaten zich verstoppen. Dit paard wordt 's avonds voor de poort van Troje achtergelaten, in de hoop dat het 's nachts door de Trojanen binnen de stadsmuren zal worden gehaald. Omdat de Grieken argwaan bij de kant van de Trojanen verwachten, laten zij Sinon buiten de poort achter, terwijl de rest van het Griekse leger zich op hun boten achter een heuvel verschanst op het eiland Tenedos. Sinon wordt, zoals de bedoeling was, aangetroffen door de Trojanen. Hij vertelt hen dat hij is achtergelaten omdat hij ruzie heeft met Odysseus, en dat het paard een geschenk is voor Pallas Athena, dat opzettelijk zo groot is gemaakt dat de Trojanen het niet binnen hun muren kunnen krijgen. Halen zij echter hun stadsmuur neer om het binnen te laten, dan zal Athena de veiligheid van de stad garanderen. De Trojanen trappen in de list, slaan een bres in hun eigen muur en halen het paard de stad in. Later die nacht komen de Griekse soldaten tevoorschijn om de poort voor hun kompanen te openen. Het nu kansloze Troje wordt met gemak door de Grieken veroverd. \nVermelding.\nDit verhaal wordt overigens niet in de \"Ilias\" van Homerus verteld, zoals men dikwijls denkt. W\u00e9l is er een korte samenvatting in diens Odyssee (VIII, 493-520). Het verhaal werd uitgebreid behandeld in het epos \"Ilioupersis\" (\"De verwoesting van Troje\") van Arctinus van Milete, dat geheel verloren is gegaan, maar de voornaamste bron was voor latere versies van het verhaal. Een beroemde, uitvoerige versie is die van Vergilius in het tweede boek van zijn \"Aene\u00efs\". In vroegere eeuwen en vooral in de middeleeuwen werden echter \"De geschiedenis van de verwoesting van Troje\" van Dares Phrygius en het \"Dagboek van de Trojaanse oorlog\" van Dictys Cretensis als belangrijkere bronnen beschouwd, omdat ze (ten onrechte) voor ooggetuigenverslagen werden gehouden.\nStrijders in het paard.\nIn de buik van het paard zaten dertig soldaten verstopt, en twee spionnen in de mond. Andere bronnen vermelden andere aantallen namen: Apollodorus 50, Tzetzes 23 en Quintus Smyrnaeus 30, maar ze beweren dat er nog meer waren. De late traditie hield het op veertig man, namelijk:\nHistorische grondslag.\nAan de historische correctheid van het paard van Troje wordt getwijfeld.\nLaoco\u00f6n.\nEen van de latere uitbreidingen, die niet bij Homerus zijn te vinden, is het verhaal van Laoco\u00f6n. Deze Trojaanse priester waarschuwt zijn stadsgenoten voor het paard, omdat hij de list van Odysseus doorzien heeft. Maar net als hij de meerderheid heeft overtuigd, wordt Sinon de stad binnengesleept. De Trojanen slaan opnieuw aan het twijfelen, tot een gruwelijk voorteken hen van Laoco\u00f6ns ongelijk overtuigt: twee slangen komen uit zee aangekropen om Laoco\u00f6n en zijn zoons te verzwelgen. Onder andere Vergilius gebruikt deze uitbreiding in zijn Aeneis."}
{"id": "10226", "revid": "2033", "url": "https://nl.wikipedia.org/wiki?curid=10226", "title": "Giuseppe Verdi", "text": "Giuseppe Fortunino Francesco Verdi (Le Roncole, 10 oktober 1813 \u2013 Milaan, 27 januari 1901) was organist, pianist, dirigent maar bovenal componist. Verdi was een van de grootste componisten van Italiaanse opera's, waarvan hij er in totaal zesentwintig schreef. Zijn opera's waren tijdens zijn leven zeer geliefd en zijn dat nog steeds.\nNaam.\nVerdi werd eigenlijk alleen in zijn jeugd nog aangesproken met 'Giuseppe'. Al snel werd hij door zijn omgeving 'Verdi' genoemd, ook door zijn naasten. Toen zijn enorme muzikaliteit begon te blijken, kwam hier het respectvolle 'Maestro' bij. Alleen zijn vader is hem zijn hele leven Giuseppe blijven noemen. 'Fortunino' komt van het Italiaanse woord 'fortunato' (fortuinlijk) omdat zijn ouders - na acht jaar huwelijk - blij verrast waren met de komst van hun eerste kind. Verdi is ook bekend als \"de zwaan uit Busseto\", waarschijnlijk door de houding die hij aannam tijdens het dirigeren.\nBiografie.\nVerdi werd geboren in Le Roncole (in het dorp staat een groot bord met daarop een foto van Verdi met de quote: 'Ik ben en blijf altijd een boer uit Le Roncole`), in het hertogdom Parma, toentertijd bezet door Napoleon. Zijn vader, Carlo Verdi, was herbergier en zijn moeder, Luisa Uttini, zijdespinster. Op tienjarige leeftijd kreeg de jonge Verdi een offici\u00eble aanstelling als organist van de kerk in Le Roncole. In 1824 verhuisde hij naar Busseto. Hij begon daar in eerste instantie aan een opleiding tot priester op een middelbare school onder leiding van jezu\u00efeten, maar toen al spoedig duidelijk werd dat muziek zijn ware roeping was, begon hij onder maestro Ferdinando Provesi muziek te studeren. In Busseto woonde een welvarende winkelier met een grote passie voor muziek: zijn naam was Antonio Barezzi. Barezzi ontfermde zich zowel emotioneel als financieel over de jonge Verdi. Hij werd als een vader voor hem, en zou zijn hele leven een goede vriend en begunstiger blijven. Daarbij werd hij ook werkelijk familie van Verdi, omdat deze in 1836 met zijn dochter Margherita trouwde.\nOp zijn 15e was hij de beste pianist van de provincie. Tussen zijn 13e en 18e jaar schreef Verdi honderden marsen en symfonie\u00ebn voor kerken en academies en vijf of zes concerten met pianovariaties. Verder studeerde Verdi in die periode erg hard. Niet alleen op de muziek, maar hij bracht ook uren in de bibliotheek door en las daar alles wat hij tegenkwam: Alfieri, Manzoni, Shakespeare, maar vooral de Bijbel.\nOp bijna achttienjarige leeftijd vertrok Verdi naar Milaan, om te gaan studeren aan het plaatselijke conservatorium, dat later zijn naam zou dragen Conservatorio \"Giuseppe Verdi\" (Milaan). Maar hij werd niet toegelaten. De toelatingscommissie keurde zijn speeltechniek af, en was bang dat hij het vanwege zijn leeftijd ook niet meer zou kunnen afleren, daarnaast had ze ook een duidelijke voorkeur voor kandidaten uit Milaan zelf. Verdi nam priv\u00e9lessen in compositie en contrapunt bij de beste muziekleraar van Milaan Vincenzo Lavigna, met uitstekende resultaten en deed daarnaast inspiratie op tijdens de vele operavoorstellingen in La Scala van onder anderen Rossini, Bellini en Donizetti.\nOp twintigjarige leeftijd werd Verdi door zijn vader weer teruggehaald naar Busseto. Er was een functie vrijgekomen als hoofd van het orkest van de kerk en als hoofd van het koor. Zijn vader, maar ook de meeste andere mensen uit Busseto, zagen Verdi als de perfecte kandidaat, doch de geestelijke leider van de kerk had iemand anders op het oog. Dit leidde tot dusdanige ernstige en langdurige conflicten in Busseto, incluis knokpartijen en rechtszaken, dat uiteindelijk de Minister van Binnenlandse Zaken van Parma zich ermee moest bemoeien. Deze verbood voor onbepaalde tijd alle orkesten in de kerk.\nVerdi keerde terug naar Milaan en voltooide zijn studie. Hij wist dat hij terug moest naar Busseto, maar hij wist ook dat zijn toekomst in Milaan lag. Pas toen hij de opdracht voor de opera \"Rochester\" voor het theater La Scala in zijn zak had, keerde hij met een gerust hart terug. Ondanks het verbod op orkesten in de kerk waren de ruzies tussen de 'Verdaiani' en de 'Ferrariani' (naar Ferrari, de naam van de andere kandidaat) nog niet ge\u00ebindigd, en Verdi's terugkeer deed het vuur alleen maar hoger oplaaien. Om de rust te doen wederkeren solliciteerde Verdi voor een post als organist in Monza, dicht bij Milaan, maar uiteindelijk is hij voor Barezzi toch in Busseto gebleven. De storm luwde en er werd een wedstrijd georganiseerd voor de betwiste post; deze werd gewonnen door Verdi. Toen hij in 1836 met Margherita Barezzi trouwde, was dat als muziekmeester van Busseto. Uit dit huwelijk werden twee kinderen geboren, die beiden op zeer jonge leeftijd zouden overlijden.\nVlak na het overlijden van zijn dochtertje in 1838 trok Verdi met zijn vrouw en hun zoontje naar Milaan. Dit omdat voor iemand met het talent van Verdi Busseto onvoldoende te bieden had, of zoals Verdi het zelf omschreef in een brief aan een vriend: 'Deze stad onderdrukt de jeugdige beloften tot ze wegkwijnen.' Kort daarna overleed ook zijn zoontje. Op 17 november 1839 werd de eerst opera van Verdi opgevoerd in La Scala: \"Rochester\", ondertussen omgedoopt tot \"Oberto, Conte di San Bonifacio\". Het werd redelijk succesvol ontvangen (14 opvoeringen) en de muziekuitgever Giovanni Ricordi, kocht de rechten van de opera en gaf hem uit. Verdi kreeg de opdracht tot het schrijven van een komische opera, \"Un giorno di regno\". In de periode dat hij aan deze opera werkte (1840), overleed zijn vrouw.\nUn giorno di regno werd een fiasco, en Verdi besloot om nooit meer \u00e9\u00e9n noot te schrijven. Hij huurde een goedkope kamer in het oude deel van Milaan. Maanden later haalde de grote impresario van La Scala, Bartolomeo Merelli, Verdi toch over tot het schrijven van \"Nabucco\". Het verhaal gaat dat Verdi het libretto eerst nog in drift van zich af wierp, maar toen het per ongeluk openviel op de pagina van het beroemde slavenkoor uit de opera, kon hij niet meer loskomen van de tekst 'Va Pensiero sull' ali dorate', 'Vlieg gedachten, op gouden vleugels'.\nDe uitvoering van \"Nabucco\" in 1842 in La Scala werd een enorm succes en vestigde de naam van Verdi voorgoed tussen die van andere grote componisten. Een vooraanstaande zangeres uit die tijd, de sopraan Giuseppina Strepponi, vertolkte de rol van Abigail. De zangeres zou Verdi's levensgezellin worden, maar pas lang na de dood van zijn eerste vrouw trouwde hij met haar.\n\"I Lombardi\" (Milaan, 11 februari 1843) werd eveneens een succes, gedeeltelijk vanwege de politieke situatie (zie onder), net als later \"Ernani\", in het Teatro La Fenice in Veneti\u00eb. Het jaar daarop bevestigden \"Giovanna d'Arco\" en \"La forza del destino\" zijn roem, maar omdat hij de uitvoering in het Scala ondermaats vond, vroeg hij Ricordi om dit werk niet meer daar uit te laten voeren.\nDe premi\u00e8res van \"Attila\", \"Alzira\" en \"Macbeth\" werden in andere Italiaanse steden gehouden. \"I masnadieri\" werd voor het eerst uitgevoerd in Londen.\nTerwijl Milaan verloren en vervolgens heroverd werd door de Oostenrijkers schreef Verdi \"Il corsaro\", \"La battaglia di Legnano\", en \"Luisa Miller\", en begon hij aan het nimmer voltooide \"Manon Lescaut\". Na de polemieken voor zijn \"Stiffelio\" triomfeerde hij in 1851 in Veneti\u00eb met \"Rigoletto\" (naar Victor Hugo) en in 1853 in Rome met \"Il trovatore\". De eerste soir\u00e9es van \"La traviata\" daarentegen werden een fiasco.\nAndere beroemde opera's volgden in deze periode, te weten \"Les v\u00eapres siciliennes\" (Parijs), \"Aroldo\" (een herziening van \"Stiffelio\"), \"Simon Boccanegra\" (in het Teatro La Fenice), en het gecensureerde \"Un ballo in maschera\".\nVerdi was daarna betrokken bij de Italiaanse eenwording en werkte aan kleine herzieningen van eerdere werken tot 1866, het jaar waarin \"Don Carlos\" (naar Schiller) voor het eerst te zien was in Parijs. Ter gelegenheid van de wereldtentoonstelling van 1862 in Londen schreef hij de cantate \"Inno delle nazioni\".\nIn 1872 werd \"Aida\" voor het eerst uitgevoerd in het Scala, met groot succes. Oorspronkelijk werd gedacht dat de opera werd geschreven door Verdi ter gelegenheid van de opening van een nieuw operagebouw in Ca\u00efro of voor de opening van het Suezkanaal. Dit is echter niet waar: Verdi schreef Aida voor de Egyptische kedive (onderkoning van Egypte) op bestelling. Bij deze bestelling werd het onderwerp van de opera vastgelegd en had deze als doel een werk te worden dat de Egyptenaren als nationale opera konden aannemen.\nRond deze tijd ontstonden er problemen in Verdi's relatie met de Ricordi's, die verdacht werden van vergaande financi\u00eble onregelmatigheden.\nNiettemin was het een suggestie van Giulio Ricordi die leidde tot het in 1887 uitgebrachte \"Otello\", dat beschouwd wordt als de volmaakte Italiaanse tragische opera. Na meer herzieningen van eerder werk, vaak in samenwerking met de componist en librettist Arrigo Boito, volgde \"Falstaff\".\nVerdi's werk bevat vaak nauwelijks verholen steunbetuigingen aan het Italiaanse nationalisme. Van het \"Koor van de Joodse slaven\" (= \"het Slavenkoor\") uit zijn opera \"Nabucco\" bijvoorbeeld, ook bekend als \"\" werd en wordt dikwijls beweerd dat het een goed Italiaans volkslied zou zijn.\nDe naam Verdi werd gebruikt als een acroniem van \"Vittorio Emanuele Re D'Italia\" (= \"Victor Emanuel, koning van Itali\u00eb\"), zo viel iemand op tijdens de Oostenrijkse bezetting van Milaan, dat overwoog Victor Emanuel II te steunen in zijn pogingen tot hereniging van Itali\u00eb en dat later ook deed.\nPartizanen begonnen een campagne om ervoor te zorgen dat deze koning van Sardini\u00eb Milaan kon heroveren, een campagne die vanwege de strikte Oostenrijkse censuur bekendstond als \"Viva V.E.R.D.I.\" (\"Leve V.E.R.D.I.\"). De componist was zich bewust van dit gebruik van zijn naam en wordt verondersteld dit te hebben goedgekeurd.\nOok zijn werk \"I Lombardi\" verwijst naar politieke gebeurtenissen.\nNa de voltooiing van zijn \"Casa di Riposo\" (\"rusthuis\"), een rusthuis voor onbemiddelde kunstenaars, overleed hij in 1901 op 88-jarige leeftijd in Milaan aan een beroerte.\nZijn begrafenis kende een enorme opkomst: Het Slavenkoor 'Va, Pensiero' werd door tienduizenden mensen gezongen in de straten tijdens zijn begrafenis. Ongeveer een kwart miljoen rouwenden betuigden hun respect aan Verdi, een van de belangrijkste vertegenwoordigers van de Italiaanse muziek.\nBehalve opera's heeft Verdi ook tamelijk veel religieuze werken gecomponeerd. Genoemd moeten worden het Requiem (1874), gecomponeerd bij het overlijden van de dichter Alessandro Manzoni, en de \"Quattro Pezzi Sacri\"."}
{"id": "10227", "revid": "7123", "url": "https://nl.wikipedia.org/wiki?curid=10227", "title": "Dow Jones Index", "text": ""}
{"id": "10228", "revid": "68195735", "url": "https://nl.wikipedia.org/wiki?curid=10228", "title": "Samuel Morse", "text": "Samuel Finley Breese Morse (Charlestown (Massachusetts), 27 april 1791 \u2013 New York, 2 april 1872) was een Amerikaans uitvinder en kunstschilder. Hij werd wereldwijd bekend door de ontwikkeling van een integraal systeem voor elektrische telegrafie, inhoudend de apparaten die seinen over lange afstand kunnen versturen en een codering die letters uit het alfabet omzetten naar seinen en omgekeerd, de naar hem vernoemde Morse code. \nPersoonlijk leven.\nSamuel Morse werd geboren in Charlestown in de Amerikaanse staat Massachusetts. Eerst studeerde hij rechten aan Yale College, waar hij in 1810 afstudeerde; later werd hij kunstschilder. Morse verwierf bekendheid met zijn portretten en zijn schilderijen van historische gebeurtenissen. In 1819 trouwde hij met Lucretia Pickering Walker, die in 1825 kort na de geboorte van hun vierde kind overleed. Morse was op reis en ontving een brief van zijn vader met de mededeling dat zijn vrouw was overleden. Toen hij de brief had gelezen, vertrok hij meteen naar huis, maar bij zijn aankomst was zij reeds begraven. Sindsdien dacht hij na over methoden om snel over lange afstanden snel te kunnen communiceren.\nSamuel Morse hertrouwde in 1848 met Sarah Elizabeth Griswold, met wie hij vier kinderen kreeg. Hij overleed op 80-jarige leeftijd in New York. Morse ligt daar begraven op de Green-Wood-begraafplaats in de wijk Brooklyn.\nBeroepsleven.\nTijdens zijn studie maakte hij kennis met de elektrotechniek, maar pas op latere leeftijd raakte hij hierin ge\u00efnteresseerd. Tijdens een bootreis van Le Havre naar New York in 1832 hoorde hij voor het eerst van het verband tussen elektriciteit en magnetisme, een verschijnsel dat kort daarvoor door Joseph Henry was ontdekt. Deze natuurkundige slaagde er in elektriciteit door een ijzeren draad van ongeveer 1500 meter te zenden. Dit inspireerde Morse tot het bedenken van een manier om met behulp van een electromagneet en kabel een communicatietechniek te ontwikkelen. In 1835 bouwde hij een eerste proefopstelling met een telegraaftoestel en de volgende twee jaar werkte hij tegelijkertijd aan een code om de letters uit het alfabet om te zetten in electrische stroomstootjes, de later naar hem vernoemde morsecode. Basis voor het systeem was dat veelgebruikte letters een korte code kregen.\nToen hij in 1837 zijn uitvinding in Washington D.C. aan het Congres demonstreerde om financi\u00eble steun te verkrijgen voor verdere ontwikkeling, achtten de bewindslieden het belang van de telegraaf te gering. Twee jaar later probeerde hij het opnieuw en ontving hij 30.000 dollar voor de aanleg van een telegraaflijn tussen Washington en Baltimore. Op 27 mei 1844 werd het eerste bericht over deze lijn verzonden. De telegraaf van Morse werd een succes: Samuel Morse werd in korte tijd wereldberoemd door zijn telegraaf, die eenvoudiger van constructie was dan de meeste andere systemen en waarbij slechts twee draden nodig waren voor een verbinding.\nDe morsecode werd een internationale standaard en een aantal regeringen heeft Morse onderscheiden. Op de foto draagt hij de Turkse Hoge Orde van de Eer, de Portugese Orde van de Toren en het Zwaard, de Deense Orde van de Dannebrog waarin hij Commandeur was, ster en ridderkruis van de Orde van Isabella de Katholieke, de Franse Orde van het Legioen van Eer en de Orde van Sint-Mauritius en Sint-Lazarus van Savoye. Morse mocht ook het Keizerlijk-Koninklijk Oostenrijks-Hongaars Ereteken voor Kunst en Wetenschap dragen.\nFotografie.\nMorse verbleef in Parijs toen Louis Daguerre daar de fotografie uitvond. In maart 1839 ontmoette hij Daguerre tweemaal, en terug in de Verenigde Staten introduceerde hij daar de \"daguerreotypie\". Hij leidde ook de eerste Amerikaanse fotografen op, zoals Mathew Brady, die de Amerikaanse burgeroorlog fotografeerde. Het toestel van Morse is bewaard gebleven en is te zien in het National Museum of American History in Washington."}
{"id": "10230", "revid": "1113136", "url": "https://nl.wikipedia.org/wiki?curid=10230", "title": "Athene (stad)", "text": "Athene (Grieks: \u0391\u03b8\u03ae\u03bd\u03b1, \"Ath\u00edna\"; fonetisch: ) (de \u03b8 klinkt als de th in het Engelse woord thing) is de hoofdstad en grootste stad van Griekenland en tevens het bestuurlijk centrum van de regio (\"periferia\") Attica. De gemeente Athene is ingedeeld in zeven stadsdistricten (\"dimotiko diamerisma\").\nAthene is het politieke, culturele en economische centrum van het land en is een kosmopolitische metropool. Volgens de volkstelling van 2001 had de gemeente van Athene 745.514 inwoners, terwijl het stedelijke complex van Athene 3.130.841 inwoners telde. Het aantal offici\u00eble inwoners bedraagt circa 4 miljoen, terwijl het aantal werkelijke inwoners zeker 5 miljoen zou bedragen.\nAthene was in de oudheid een grote Polis. Een polis was in het oude Griekenland een samenwerkingsvorm van Politai (burgers) waarbij deze burgers op godsdienstig, militair en economisch vlak samen gingen werken. Het bijzondere aan het oude Athene was, dat hier de eerste democratie ontstond. Athene was de enige Griekse polis waar gewone burgers de macht hadden in een directe democratie. Overblijfselen van de oude polis Athene zijn nog steeds te zien. De Akropolis van Athene, het versterkte gedeelte van de stad, is namelijk nog zichtbaar. De oude tempel, het parthenon en de agora zijn voorbeelden van deze overblijfselen.\nEtymologie.\nDe stad Athene ontleent zijn naam aan de godin Pallas Athena, in vroeger tijden ook de patroon van de stad. De tempel Parthenon op de Akropolis, het beroemdste monument van de stad, is gebouwd ter ere van haar. In vroeger tijden heette de stad \"\u0391\u03b8\u03b7\u03bd\u03b1\u03b9\" (\"Ath\u00e8nai\", meervoud van \"Ath\u00e8na\"). Dit werd in de 19e eeuw opnieuw de offici\u00eble naam van de stad. Sinds een taalhervorming in de jaren 70 heet de stad \"Athina\".\nGeschiedenis.\nVermoedelijk vestigden zich rond 3500 v.Chr. zich de eerste bewoners op de heuvel Akropolis. Van de vroege geschiedenis van de stad is weinig bekend, maar Athene is waarschijnlijk tot circa 1065 v.Chr. een koninkrijk geweest en een belangrijk centrum van de Myceense beschaving. In de eeuwen die volgden ging Athene langzaam en met tijdelijke terugvallen op weg naar een democratie. Athene voert in deze tijd diverse oorlogen tegen de Perzen, die ze verslaan in de Slag bij Marathon (490 v.Chr.), maar die tien jaar later wel de stad en de Akropolis grotendeels verwoesten. Na diverse pieken en dalen (Peloponnesische Oorlog, Dertig Tirannen) wordt Athene in de 4e eeuw v.Chr. een belangrijke wetenschaps- en kunststad, die beroemde namen als Socrates, Plato en Aristoteles voortbrengt.\nIn 168 v.Chr. wordt de stad ingenomen door de Romeinen (die overigens zelf spraken van de 'bevrijding' van Athene), maar de stad blijft een belangrijke rol binnen het Romeinse Rijk vervullen, ook al leggen de inwoners zich niet gemakkelijk bij de Romeinse aanwezigheid neer. In 86 v.Chr. wordt de stad daarom als straf door Sulla geplunderd. In 51 na Chr. bezoekt de apostel Paulus de stad. Keizer Hadrianus brengt rond 130 na Chr. een bezoek en begint een reeks belangrijke bouwwerken. Ook dan is Athene nog steeds een belangrijk centrum.\nHierna raakt de stad in verval: in 297 wordt ze door de Goten geplunderd, wat in 395 herhaald wordt. In 529 sluit keizer Justinianus de filosofenscholen waarmee de stad een vrij onbetekenende uithoek van het Byzantijnse Rijk wordt. In 1204 wordt de stad veroverd door Franse kruisvaarders, waarna de stad gedurende meerdere eeuwen speelbal van diverse staten wordt. In 1458 wordt de stad ingelijfd door de Turken, die uit respect voor het verleden de Atheners nog diverse privileges geven, maar twee jaar later van het Parthenon een moskee maken. De stad zou, een kleine Venetiaanse bezetting in 1687 uitgezonderd, bijna vier eeuwen deel van het Ottomaanse Rijk uitmaken.\nVanaf de 18e eeuw wordt de stad bezocht door veel rijke westerlingen, die ge\u00efnteresseerd zijn geraakt in de wortels van de klassieke beschaving, wat het Griekse onafhankelijkheidsstreven aanspoort. Vanaf 1821 proberen de Grieken een eigen natie te stichten, wat langzaam lijkt te lukken. In 1829 wordt de Griekse onafhankelijkheid erkend door de grote mogendheden en in 1833 volgt Athene het kleine Nauplion op als hoofdstad van het nieuwe koninkrijk. In de jaren die volgen worden de universiteit (1837) en een orthodoxe kathedraal (1842) geopend en wordt de stad flink uitgebreid.\nV\u00f3\u00f3r de Griekse vrijheidsoorlog was Athene een stadje van ongeveer 10.000 inwoners geweest. Tijdens de Vrijheidsoorlog werd de stad afwisselend door de vrijheidsstrijders, dan weer door de Turken veroverd, met alle verwoestingen van dien. Na de oorlog was de bevolking tot 4000 verminderd. In de eerste decennia van het onafhankelijke Griekenland maakt de stad een flinke groei door. Omstreeks 1890 wordt het aantal van 100.000 inwoners bereikt.\nIn 1896 vinden hier de eerste moderne Olympische Spelen plaats.\nIn de 20e eeuw maakt Athene een enorme groei door. Zo komen in 1922 veel Griekse vluchtelingen uit Klein-Azi\u00eb, in het bijzonder Smyrna (het huidige \u0130zmir), naar de stad. In de Tweede Wereldoorlog wordt Athene drie jaar lang door de Duitsers bezet en komen duizenden om door hongersnood en geweld. Vervolgens krijgen de inwoners ook met de burgeroorlog te maken. Na de oorlog trekken meer en meer Griekse plattelanders naar de hoofdstad, die steeds meer uit haar voegen lijkt te barsten, met veel illegale bouwwerken en een slechter leefklimaat door smog. Met de komst van de Olympische Spelen in 2004 is de stad flink opgeknapt. Dit heeft geholpen bij de organisatie van het Eurovisiesongfestival twee jaar later, op donderdag 18 en zaterdag 20 mei 2006 op het OAKA-terrein in de noordelijke voorstad Maro\u00fasi.\nGemeente.\nWaar met Athene, ook in Griekenland, vaak de gehele agglomeratie wordt aangeduid, bestaat deze in feite uit vele gemeentes (\"dimi\"). De gemeente Athene zelf (\"Dimos Athinaion\") omvat het centrale deel van de agglomeratie en huisvest zo'n twintig procent van de inwoners. Zoals in alle Griekse gemeenten wordt de burgemeester direct door de bevolking gekozen. De burgemeester van oktober 2002 tot februari 2006 was Dora Bakoyannis van het conservatieve Nea Dimokratia. Ze was de eerste vrouwelijke burgemeester van Athene. Zij werd later minister van Buitenlandse Zaken in de Griekse regering, die in 2009 ten val kwam. Nikitas Kaklamanis, voormalig minister van Gezondheidszorg, is de huidige burgemeester van Athene.\nHet stadscentrum.\nDe meeste Griekse straatnamen worden voorafgegaan door \u03bf\u03b4\u03cc\u03c2 (\"od\u00f3s\", straat), \u03bb\u03b5\u03c9\u03c6\u03cc\u03c1\u03bf\u03c2 (\"le\u00f3foros\", boulevard) of \u03c0\u03bb\u03b1\u03c4\u03b5\u03af\u03b1 (\"plat\u00eda\", plein), gevolgd door de naam van de straat in de tweede naamval (genitivus), bijvoorbeeld \"Odos Eleftheriou Venizelou\": straat van Eleftherios Venizelos. In het dagelijks gebruik worden die beginwoorden doorgaans weggelaten, maar ze staan desondanks op de straatnaamborden vermeld. Overigens vermelden de meeste van deze naamborden eveneens een Latijnse transliteratie van de Griekse naam.\nOm\u00f3nia.\nEen van de centrale punten van het moderne Athene is het plein \"Om\u00f3nia\" (\"Eendracht\"), van waaruit een waaier van drukke straten vertrekt. Hier is een belangrijk (overstap)station voor de metro en komen vele buslijnen samen. Aan de noordkant vindt men de \"28 Oktovr\u00edou\" (\"28 oktoberstraat\"), genoemd naar de Griekse afwijzing van een Italiaanse bezetting in 1940. Hier liggen het Nationaal Archeologisch Museum en de Polytechnische school, die een belangrijke rol heeft gespeeld bij de vele studentenprotesten.\nAan de oostelijke zijde van Om\u00f3nia, in het verlengde van de \"28 Oktovr\u00edou\" ligt de \"E\u00f3lou\", een straat die evenwijdig aan de \"Ath\u00ednas\" naar het zuiden loopt. Als men deze straat vanaf Om\u00f3nia helemaal volgt tot in Pl\u00e1ka, komt men uiteindelijk uit bij de toren \"A\u00e9rides\" (Toren van de winden), die uitzicht biedt op de Akropolis. De omgeving van Om\u00f3nia is bijzonder multicultureel. Men vindt er dicht bij elkaar bijvoorbeeld Afrikaanse, Pakistaanse en Russische buurten.\nVanuit het Om\u00f3niaplein loopt in zuidelijke richting de \"Ath\u00ednas\", die aan het eind loodrecht de winkelstraat \"Ermou\" kruist en dan eindigt op Monastir\u00e1ki. Niet ver van \"Om\u00f3nia\" bevindt zich aan de \"Ath\u00ednas\" de grote overdekte centrale markt van Athene. Er tegenover vindt men het stadhuis en een beeld van Pericles, de leider uit de grootste Atheense bloeitijd.\nDe twee evenwijdige lanen \"Elefther\u00edou Veniz\u00e9lou\" (ook wel \"Panepistim\u00edou\") en \"Stad\u00edou\" (Stadionsstraat) lopen ongeveer in zuidoostelijke richting van Om\u00f3nia naar een ander centraal plein: \"Synt\u00e1gmatos\".\nS\u00fdntagma.\nWellicht het bekendste plein van Athene is de \"Plat\u00eda Synt\u00e1gmatos\", ofwel het plein van de grondwet (\"S\u00fdntagma\"). Aan dit plein bevindt zich onder andere het gebouw van het nationale parlement. Net als \"Om\u00f3nia\" heeft dit plein, om begrijpelijke redenen, een voorname rol in vele protesten gespeeld en is vaak het centrale punt voor demonstraties en stakingen.\nVoor het parlementsgebouw (\"Voul\u00ed ton Ell\u00ednon\"), dat oorspronkelijk gebouwd is als paleis voor koning Otto I, ligt het graf van de onbekende soldaat en staan een aantal \"Evzone-wachters\" in traditionele uniformen de 'wacht' te houden. Aan dit plein liggen enkele grote hotels uit de hoogste prijsklasse. Onder andere vindt men er het \"Hotel Grande Bretagne\", het oudste en bekendste hotel van de stad. In dit hotel hebben beroemdheden gelogeerd en het was tijdens de Tweede Wereldoorlog het hoofdkwartier van de Duitse bezetters. In het metrostation S\u00fdntagma zijn diverse opgravingen te zien die aan het licht kwamen tijdens de aanleg van de metro.\nDe politieke betekenis van het plein uit zich ook door de aanwezigheid van ministeries en ambassades in de onmiddellijke nabijheid. Het ministerie van Buitenlandse Zaken vindt men iets ten noorden van het plein. Het ministerie van Economische Zaken zaken ligt aan de westkant van het plein.\nAmbassades vindt men met name direct ter linkerzijde van het parlement in de noordoostelijk van S\u00fdntagma gelegen wijk \"Kolon\u00e1ki\". Zo vindt men de Belgische ambassade op enkele minuten wandelen van het parlement, aan de \"Sek\u00e9ki\". De Nederlandse ambassade bevindt zich verder van het plein in zuidoostelijke richting, aan de \"Vasileos Konstantinou\".\nHet presidentieel paleis alsmede de ambtswoning van de premier zijn gelegen achter het parlement en de nationale tuin, aan de \"Irodou Attikou\". De \"Evzone\"-wachters houden tevens wacht voor het presidenti\u00eble paleis en voeren de ceremonie van de wisseling van de wacht uit.\nTussen Om\u00f3nia en S\u00fdntagma.\nAan de Panepistim\u00edou liggen een aantal 19e-eeuwse gebouwen in neo-klassieke stijl: de Nationale Bibliotheek, de Universiteit en de Academie van Wetenschappen, alsmede de katholieke kathedraal van Sint Dionysios. Ook het \"Il\u00edou M\u00e9lathron\", het statige herenhuis waar Heinrich Schliemann met zijn Griekse vrouw heeft gewoond, ligt aan deze straat, niet ver van S\u00fdntagma. In dit pand is het Grieks numismatisch museum gevestigd.\nNationale Tuin en Lykavitt\u00f3s.\nTen zuiden van S\u00fdntagma loopt de \"Leoforos Amal\u00edas\" (\"Amalia-laan\", genoemd naar de eerste koningin van Griekenland) langs de \"Ethnik\u00f3s K\u00edpos\" (\"Nationale Tuin\"). Deze koningin is verantwoordelijk voor de aanleg van dit stadspark dat aanvankelijk dienstdeed als tuin van het koninklijk paleis. Ten zuiden van de National Tuin ligt de Poort van Hadrianus, die de oude stad van Theseus verbond met de nieuwe stad van keizer Hadrianus. Daarachter liggen de ru\u00efnes van het \"Olympieion\", een aan Zeus gewijde tempel, waaraan men eeuwen heeft gewerkt, totdat Hadrianus hem in 132 liet voltooien in Korinthische stijl. Ten zuidoosten van het park ligt het oude Olympisch stadion, gebruikt tijdens de spelen van 1896 en gebouwd op de plaats waar vroeger de oude spelen van de Panathenae\u00ebn werden gehouden.\nAan de \"Ir\u00f3dou Attiko\u00fa\", ten oosten van het park, ligt de \"An\u00e1ktora\", de presidenti\u00eble ambtswoning die oorspronkelijk dienstdeed als paleis voor de kroonprins. Naast het presidenti\u00eble paleis ligt de ambtswoning van de Griekse premier, het \"Megaron Maximou\". Aan het noorden van de Ir\u00f3dou Attiko\u00fa, aan het kruispunt met de \"Vasil\u00edssis Sof\u00edas\" (\"Koningin Sofie-laan\"), ligt het Ben\u00e1ki-museum, ondergebracht in de voormalige herenhuis van de steenrijke kunstverzamelaar Antonis Benakis. Verderop de Vasil\u00edssis Sof\u00edas ligt het \"Byzantijns Museum\", ingericht in een weelderige stadswoning in Toscaanse stijl, die vroeger toebehoorde aan de hertogin de Plaisance. Iets verder ten noorden ligt de \"Lykavitt\u00f3s\", een 277 meter hoge heuvel, met boven op de top witte kerkje van \u00c1gios Y\u00f3rgos (Sint Joris, de patroonheilige van Griekenland), vanaf waar een groot deel van de stad is te overzien.\nMonastir\u00e1ki.\n\"Monastir\u00e1ki\" (kloostertje) is een levendig plein in het stadscentrum. Het plein ligt aan het uiteinde van de \"Athinas\" direct aan overkant van de winkelstraat \"Ermou\". Aan het plein bevinden zich de \"Pantanassa\"-kerk en de voormalige \"Tzisdarakis\"-moskee of \"Tzami\".\nAan Monastir\u00e1ki bevindt zich het metrostation met dezelfde naam. Vanaf het plein kan men in westelijke richting de vlooienmarkt bezoeken, in feite een drukke straat met kleinere winkels die zaken zoals tassen en sportkleding verkopen.\nIets ten zuiden van Monastir\u00e1ki loopt de \"Apost\u00f3lou P\u00e1vlou\" naar de wijk \"Thiss\u00edo\". Hier ligt onder meer de oude Agora van Athene, met de goed bewaarde Tempel van Hephaistos. Vanaf Monastir\u00e1ki kan men via de \"Ermou\" in oostelijke richting naar \"Synt\u00e1gma\" wandelen. Ten zuidoosten van Monastir\u00e1ki ligt de oude volksbuurt \"Pl\u00e1ka\".\nPl\u00e1ka.\nPl\u00e1ka is een oude volksbuurt ten zuiden van de \"Ermou\" tussen Monastir\u00e1ki en Syntagma en ten noorden van de Akropolis van Athene. De buurt is populair bij toeristen, door het gezellige en authentieke karakter en de ligging aan de voet van de Akropolis.\nIn Pl\u00e1ka liggen ook de grote Bibliotheek van Hadrianus, een antiek onderwijscentrum van 100 m x 80 m, en de Romeinse Agora (markt), met het opvallende Dorische poortgebouw.\nAan het begin van de naar \"Om\u00f3nia\" doorlopende \"Eolou\" bevindt zich de Toren van de winden of \"Aerides\". Rondom dit achthoekige gebouwtje loopt een gebeeldhouwde fries met de allegorische voorstelling van de windstreken. In het verleden was er hierbinnen een wateruurwerk (Klepsydra) te bezichtigen.\nOpenbaar vervoer.\nAthene en zijn voorsteden worden doorkruist door een netwerk van trolley- en reguliere bussen, en \u00e9\u00e9n tramlijn (met twee vertakkingen) van 27 kilometer lengte. Bovendien rijden er in de stad veel taxi's. De stad kent drie metrolijnen, alsmede een aantal spoorlijnen die aansluiten op het verder schaarse Griekse spoornet. Een voorstadsspoorlijn, de \"Proastiak\u00f3s\" genaamd, verbindt de stad ook met het oostelijk gelegen vliegveld. Deze in 2001 geopende internationale luchthaven van Athene biedt internationale verbindingen, alsmede binnenlandse vluchten.\nMetro.\nLijn 1 werd gerund door de organisatie \"ISAP\" en de lijnen 2 en 3 door \"Attiko Metro\". Deze organisaties werden op 17 juni 2011 samengevoegd waardoor de onderneming STASY (Urban Rail Transport S.A.) ontstond.\nSport.\nDe met voorsprong populairste sport in Griekenland is voetbal en Athene kent daarom ook diverse voetbalclubs. De bekendste twee zijn Panathinaikos en AEK Athene, die beide tot de voornaamste clubs van het land behoren. Kleinere clubs zijn onder andere Apollon Smyrnis, Panionios en Egaleo FC. In een voorstad van de stad bevindt zich ook nog de club Olympiakos Piraeus.\nBeroemde sportcomplexen in de stad die de Olympische Spelen organiseerden zijn het Stadion Panathinaiko en het Olympisch Stadion Spyridon Louis. Het grootste voetbalstadion in de stad is het Agia Sofiastadion van AEK. Panathinaikos speelt in het Apostolos Nikolaidisstadion.\nHoewel in Griekenland wielrennen geen populair sport is, startte in 1996 de Ronde van Itali\u00eb in Athene. De eerste etappe van en naar Athene werd gewonnen door de Italiaan Silvio Martinello.\nOlympische Spelen.\nAlhoewel de klassieke Olympische Spelen in Olympia werden gehouden, mocht Athene in 1896 de eerste moderne spelen organiseren. Het evenement werd een groot succes en wordt sindsdien elke vier jaar herhaald. Tijdens de openings- en sluitingsceremonie mogen de Griekse deelnemers altijd als eersten het stadion binnentreden.\nVelen verwachtten dat Athene om die redenen in 1996 ook de (zomer)spelen zou mogen organiseren, het zou dan immers het honderdjarig bestaan van de moderne spelen zijn. De Spelen gingen echter naar het Amerikaanse Atlanta, wat in Griekenland veel verontwaardigde reacties opleverde. Even dreigden de Grieken zelfs tot een boycot van de Spelen, maar men zag hier later toch vanaf. Met het wereldkampioenschap atletiek van 1997 lieten de Atheners zien wel degelijk een groot sportevenement te kunnen organiseren en zo werden de Spelen 2004 alsnog aan hun 'thuisland' gegund.\nTer gelegenheid van de spelen werden veel bouwwerkzaamheden gepland. Niet alleen werden veel nieuwe sportaccommodaties, met centraal het Olympisch Sportcomplex gebouwd, maar de hele infrastructuur van de stad werd flink verbeterd. Tijdens de voorbereidingen hierop liep men echter enorm achter op schema, wat vooral in het buitenland tot suggesties leidde dat de spelen maar elders moesten worden georganiseerd. Uiteindelijk kwam alles toch nog op tijd af en werden de Spelen door velen als een groot succes gezien.\nMarathon.\nDe marathon, een hardloopwedstrijd over 42 kilometer en 195 meter, is ontstaan vanuit een legende rond de slag bij Marathon. Na deze slag zou de boodschapper Pheidippides de 40 kilometer van het plaatsje Marathon naar de stad Athene rennend hebben afgelegd, om zo de overwinning van het Atheense leger te kunnen overbrengen. Tijdens de eerste moderne Olympische Spelen werd om die reden ook een \"marathon\" georganiseerd. Deze traditie werd elke volgende spelen herhaald en ook in niet-olympisch verband worden jaarlijks over de hele wereld vele marathons gelopen. De Marathon van Athene is hiervan een van de bekendste, daar deze het (vermeende) originele marathonparcours aflegt. Hij wordt jaarlijks op de eerste zondag van november georganiseerd.\nKlimaat.\nAthene heeft een Mediterraan klimaat (K\u00f6ppen: CSa). Een aangename temperatuur is er van april tot en met juni. In juli en augustus is het erg warm in Athene. In de winter kan de temperatuur onder het vriespunt dalen en het kan sneeuwen.\nStedenbanden.\nAthene heeft stedenbanden met:"}
{"id": "10233", "revid": "238536", "url": "https://nl.wikipedia.org/wiki?curid=10233", "title": "Shinto\u00efsme", "text": "Het shinto\u00efsme (Japans: \u795e\u9053) of shinto is de oorspronkelijke religie van Japan. Het woord is een combinatie van twee\nChinese karakters (\u795e\u9053) en betekent \"de weg der goden\".\nIn het shinto\u00efsme worden zogeheten \" Kami\" oftewel natuurgeesten aanbeden. Sommige kami zijn plaatselijk, dat wil zeggen de geesten die bij een bepaalde plek horen, terwijl anderen vereenzelvigd worden met grotere objecten en verschijnselen in de natuur. Amaterasu, bijvoorbeeld, is de Zonnegodin.\nMoeilijk plaatsbaar.\nHet shinto\u00efsme is een van de moeilijkst te classificeren religies. Het is aan de ene kant een sterk ontwikkelde natuurgodsdienst (animisme), die diep verankerd is in de Japanse maatschappij, maar het geldt ook als een ideologie die misbruikt werd om het toenmalige Japanse militarisme te rechtvaardigen. Vanaf 1868 tot vlak na de Tweede Wereldoorlog was het shinto\u00efsme de staatsgodsdienst. Tevens heeft het shinto\u00efsme nog steeds een sterke invloed op de zogeheten \"Nieuwe religies\" in het naoorlogse Japan. Ten slotte is er veel wederzijdse be\u00efnvloeding geweest tussen het shinto\u00efsme en het boeddhisme.\nNatuurliefde.\nHet tweede wat opvalt aan het shinto\u00efsme is de grote liefde en eerbied voor de natuur. Een waterval, de maan of slechts een apart gevormde steen kunnen voor een kami gehouden worden. Hetzelfde geldt voor charismatische personen en voor meer abstracte verschijnselen zoals groei en vruchtbaarheid. Geleidelijk aan werden de oorspronkelijk natuurgodsdienstige aspecten van het shinto\u00efsme minder duidelijk en namen de kami meer antropomorfe (mensvormige) vormen aan, met daaraan gekoppeld vele mythen. De kami zijn echter geen transcendente godheden in de Westerse zin van het woord; hoewel goddelijk bewonen zij dezelfde wereld als wij.\nHeiligdommen.\nKami worden vooral vereerd in openbare heiligdommen, maar ook wel in kleine priv\u00e9heiligdommen, die soms slechts bestaan uit een hoge plank met enkele rituele objecten. Sommige van deze heiligdommen zijn grote structuren oftewel \"jinja\", maar de meeste zijn kleine gebouwen in de karakteristieke Japanse stijl. In vergelijking tot bijvoorbeeld het christendom met zijn imposante kathedralen, met dure materialen, zijn jinja vaak erg eenvoudige houten gebouwen. Het gaat ook niet zozeer om het gebouw, dat eigenlijk vooral een bepaalde plaats aangeeft. Jinja zijn meestal gebouwd op een verhoging en sommige zijn moeilijker te bereiken. Meestal wordt de toegang tot het terrein gemarkeerd door een typische Japanse torii-poort, die bestaat uit twee palen met daarbovenop twee dwarsbalken. Het geheel is vaak (vermiljoen) rood geschilderd. Er zijn meer dan 100.000 van deze heiligdommen in gebruik, elk bemand door enkele shintopriesters.\nGebruiken.\nKami worden betrokken bij belangrijke gebeurtenissen zoals huwelijken, toelating tot de universiteit en het neerzetten van gebouwen. Ook wordt er vaak gebeden om aardse zaken, zoals een kind, een promotie of een gelukkiger leven. Tijdens begrafenissen daarentegen zijn, net als in China, vooral de meer boeddhistische aspecten belangrijk. De aanbidding van de kami verhevigt gedurende de vele shintofestivals. De meest aanbeden kami is de al genoemde zonnegodin Amaterasu, wier belangrijkste heiligdom in Ise staat. In dit en de vele andere aan haar gewijde heiligdommen wordt ze vaak gesymboliseerd door een spiegel, maar het binnenste van de jinja kan ook leeg zijn.\nJapanse Keizer.\nTot vlak na de Tweede Wereldoorlog geloofde men dat de keizer afstamde van Amaterasu, en daarom zelf een kami was, namelijk een \"ikigami\", een \"levende kami\". Militaire leiders (\"Shogun\") hadden weliswaar vaak een groot deel van de macht in handen, maar de keizer werd als de echte heerser gezien, al was het maar in naam. \nKeizer Hirohito deed in 1946 onder druk van de Amerikanen afstand van deze goddelijke status, maar desondanks blijft de keizerlijke familie sterk betrokken bij de shintorituelen die de eenheid van Japan symboliseren.\nReinigingsrituelen.\nReinigingsrituelen vormen een cruciaal onderdeel van het shinto\u00efsme. Deze dienen bijvoorbeeld om een kami wiens heiligdom verplaatst moet worden gunstiger te stemmen. Een meer persoonlijk reinigingsritueel is het waterritueel, dat bijvoorbeeld gehouden wordt onder een waterval of in zee. Een derde vorm is vermijding, oftewel een taboe. Vrouwen mochten bijvoorbeeld tot 1868 de berg Fuji niet beklimmen. Deze vorm is geleidelijk minder belangrijk geworden, maar nog steeds gaat een religieuze Japanner die recentelijk iemand verloren heeft niet naar een bruiloft. Door veel Japanners wordt het shinto\u00efsme niet of niet alleen gezien als een religie, iets wat bediscussieerd en door feiten weerlegd kan worden, maar als iets wat bij de Japanse manier van leven en tradities hoort.\nInvloed op cultuur.\nHet shinto\u00efsme is van grote invloed op de Japanse cultuur. Hoewel het zeer moeilijk is om de precieze invloed van die van het boeddhisme te onderscheiden, is het duidelijk dat de nadruk van het shinto\u00efsme op de natuur ten grondslag ligt aan bloemschikken (ikebana), de Japanse architectuur en tuinontwerp. In het sumoworstelen is de invloed nog duidelijker: voor een gevecht moeten vele rituelen uitgevoerd worden, waaronder het strooien van zout om de arena te reinigen."}
{"id": "10234", "revid": "1056521", "url": "https://nl.wikipedia.org/wiki?curid=10234", "title": "Leonardo da Vinci", "text": "Leonardo da Vinci (Anchiano (Vinci), 15 april 1452 - Amboise, 2 mei 1519) was een architect, uitvinder, ingenieur, filosoof, natuurkundige, scheikundige, anatomist, beeldhouwer, schrijver en schilder uit de Florentijnse Republiek, tijdens de Italiaanse renaissance. Hij wordt gezien als het schoolvoorbeeld van het renaissance-ideaal van de \"homo universalis\" en als genie.\nLevensloop.\nLeonardo's leven wordt beschreven in Giorgio Vasari's \"Vite\", een van de belangrijkste biografische bronnen over renaissancekunst en -kunstenaars voor kunsthistorici.\nJeugd.\nHet geboortehuis van Leonardo - nu een toeristische attractie - staat in Anchiano, een dorp op 3\u00a0km afstand van Vinci op het grondgebied van de stad Florence. Zowel zijn vader als een aantal voorvaderen waren \"notaio\", notaris. Daardoor is zijn geboortedatum en naam overgeleverd. \"Leonardo di ser Piero da Vinci\" (Leonardo, zoon van heer Piero uit Vinci) schreef zijn grootvader in het familieboek. Leonardo was een buitenechtelijk kind van Piero en Chataria Catherina, een boerenmeisje. Hierdoor kon hij geen klassieke studie volgen.\nLeonardo groeide op op het platteland en verbleef vermoedelijk minstens het eerste jaar bij zijn moeder, die hem zoogde. Wat daarna gebeurde, is onzeker. Volgens het kadaster van Vinci van 1457 woonde Leonardo bij zijn vader Piero en diens echtgenote Albiera.\nLoopbaan.\nOp zijn veertiende werd Leonardo schildersgezel (gevorderde leerling schilder) bij Andrea del Verrocchio en later een onafhankelijk schilder. Van 1482 tot 1499 werkte hij voor de Hertog van Milaan, Ludovico Sforza, waar hij zijn eigen studio had, inclusief leerlingen. Toen de Fransen Milaan bezetten, keerde hij terug naar Florence, waar hij voor Cesare Borgia ging werken als militair architect en ingenieur. In 1506 keerde hij terug naar Milaan.\nVan 1513 tot 1516 woonde hij in Rome, waar toentertijd ook de veel jongere schilders Rafa\u00ebl en Michelangelo werkten, met wie hij weinig contact had. Met Michelangelo werd hij gevraagd voor de uitvoering van een grote muurschildering in het Palazzo Vecchio in Florence. Beide kunstenaars voltooiden deze muurschilderingen echter nooit. Er bleven slechts schetsen van over. In 1516 ging Leonardo werken voor koning Frans I van Frankrijk in het kasteel van Amboise.\nLeerlingen.\nZoals elke grote kunstenaar had Leonardo leerlingen. Giacomo Sala\u00ed kwam in 1490. Daarna volgde Marco d\u2019Oggiono. Een jaar later voegde Giovanni Antonio Boltraffio (\u00b11467 \u2013 1516) zich bij hen. In 1507, tijdens zijn verblijf in Milaan, nam Leonardo de edelman Francesco Melzi (ook da Melzi, da Melzo of in het Latijn: Franciscus Meltius) aan. Andere leerlingen waren Zoroastro da Peretola, Riccio Fiorentino, de Spanjaard Ferrando de Llanos, Giampietrino, Francesco Napoletano, Andrea Solari en enkele anderen. Wegens de onregelmatige leefstijl van Leonardo kon hij geen echte school of atelier uitbouwen. Sala\u00ed en Melzi staan vermeld in de \u2018Vite\u2019 van Giorgio Vasari (1550).\nOverlijden.\nHij overleed in het Franse Amboise, in het Clos Luc\u00e9 en ligt begraven in de Kapel van St. Hubertus in het kasteel van Amboise. Clos Luc\u00e9 is een kasteel in Amboise waar Leonardo da Vinci de laatste drie jaren van zijn leven woonde. Het is nu een museum over het leven en werk van Leonardo da Vinci. Het beschikt over veel voorbeelden van zijn uitvindingen.\nPersoonlijkheid.\nControversieel.\nLeonardo gold met al zijn talenten, die men tijdens zijn leven al erkende, in zijn tijd als een controversieel persoon. Onder andere vanwege zijn artistieke kwaliteiten kreeg hij diverse opdrachten van de Kerk voor het vervaardigen van religieuze kunst. Het schilderwerk \"Het Laatste Avondmaal\" is hier een beroemd voorbeeld van. Leonardo stond zijn gehele werkzame leven onder bescherming van invloedrijke personen, een tijdlang zelfs onder die van de paus zelf. Hoewel de kerk zich al minder rigide betoonde dan voorheen (anatomisch onderzoek werd op kleine schaal toegestaan), was er toch geen sprake van verlichting, getuige het proces tegen Galileo Galilei ruim een eeuw na Leonardo da Vinci's dood.\nLeonardo heeft ook een aanvaring gehad met de paus. Op een manuscriptvel noteerde hij dat de paus, aan wiens hof hij resideerde, hem betrapt had op anatomisch onderzoek op menselijke lijken. Ook is in een van zijn notities de opmerking \"De zon staat stil\" te vinden, volgens sommigen een verwijzing naar een heliocentrische kijk die tegen de toen geldende dogma's inging.\nKarakter.\nVolgens de meeste biografen was Leonardo's opvallendste karaktertrek dat hij vaak enthousiast aan een opdracht of nieuwe interesse begon, maar dan heel vaak dit werk niet afmaakte. Hiervan zijn vele voorbeelden, vooral met zijn artistieke opdrachten. Hij had ook bijna zijn hele leven het plan voor een allesomvattende encyclopedie, die hij evenwel nooit voltooide.\nLeonardo maakte vaak vele schetsen voor te maken grootse schilderijen, die dan uiteindelijk toch niet gemaakt werden. In 1481 kreeg hij opdracht om het altaarstuk \"De aanbidding door de wijzen\" te maken, maar hij vertrok naar Milaan voordat het af was.\nDaar besteedde hij vele jaren aan het ontwerpen van een monumentaal, acht meter hoog bronzen ruiterbeeld ter ere van de vroegere vorst Francesco Sforza. Ook dit project werd nooit gerealiseerd, maar dan als gevolg van de oorlog met Frankrijk. Op initiatief van particulieren werd een vergelijkbaar standbeeld in 1999 in New York gemaakt en aan de stad Milaan geschonken.\nToen Leonardo in Florence was teruggekeerd, kreeg hij de opdracht een grote openbare muurschildering in het Palazzo Vecchio te maken. Michelangelo zou de muur ertegenover beschilderen. De twee mochten elkaar overigens totaal niet. Na vele voorstudies verliet hij de stad.\nLeonardo schijnt nooit een intieme relatie gehad te hebben met een vrouw. In 1476 werd hij anoniem beschuldigd van homoseksuele contacten met een 17-jarig model, de notoire prostitu\u00e9 Jacopo Saltarelli. Dit gebeurde in die tijd wel vaker en is vermoedelijk een vorm van laster geweest. Samen met drie anderen werd Leonardo bij gebrek aan bewijs vrijgesproken van een aanklacht wegens homoseksueel gedrag, maar allen werden nog wel enige tijd in de gaten gehouden door de nachtagenten van Florence, een soort zedenpolitie.\nDe speculaties over zijn homoseksualiteit worden vooral gevoed door een uiteenzetting van Sigmund Freud. Freuds idee\u00ebn en werkwijze worden door sommige critici, waaronder C.G. Jung, sterk in twijfel getrokken, dit geldt ook voor diens analyse van Leonardo.\nLeonardo, die linkshandig was en zijn hele leven in spiegelschrift schreef, noteerde zijn bevindingen gedetailleerd in aantekenboeken, die een combinatie zijn van kunst en wetenschap. Maar in tegenstelling tot sommige andere tijdgenoten, publiceerde of verspreidde hij deze boeken niet.\nDe inhoud bleef dan ook tot de 19e eeuw verborgen en kon dus tot die tijd andere wetenschappers en ingenieurs niet op een directe manier inspireren. Vanwege deze geheimhouding, die in de middeleeuwen en tot ver in de nieuwe tijd niet alleen gebruikelijk was onder de meeste geleerden maar vooral onder alchemisten, voorspellers en dergelijke, beschouwde L. Sprague de Camp in zijn boek \"The Ancient Engineers\" Leonardo dan ook niet als de eerste moderne ingenieur, maar juist als de \"laatste van de klassieken\". Pas na Leonardo begonnen wetenschappers echt hun bevindingen te verspreiden.\nWerk.\nSchilderijen.\nLeonardo is beroemd vanwege schilderwerken als de \"Mona Lisa\" (ook \"La Gioconda\"), dat zich nu in het Parijse Louvre-museum bevindt en de muurschildering \"Laatste Avondmaal\" (\"Ultima Cena\" of \"Cenacolo\", Milaan). Dit tweede werk ging, vanwege een experimentele frescotechniek die hij had gebruikt, al in zijn eigen tijd hard achteruit. In de Abdij van Tongerlo is een getrouwe kopie uit 1506 - 1507 door Andrea Solari op linnen van het Laatste Avondmaal in perfecte staat bewaard gebleven, waarvan wordt aangenomen dat de meester zelf de hoofden van Jezus en Johannes de Doper heeft geschilderd.\nSlechts zeventien van zijn doeken en geen van zijn beelden zijn bewaard gebleven. Het merendeel van zijn tekeningen wordt bewaard in de Koninklijke Collectie van het Windsor Castle in Engeland.\nLijst van schilderijen.\nDe overgebleven schilderijen van Leonardo zijn niet gesigneerd. Dat was in zijn tijd heel gebruikelijk, omdat vaak meerdere kunstenaars en leerlingen aan \u00e9\u00e9n schilderij samenwerkten.\n\"Leonardo's paard\".\nLeonardo da Vinci ontving de opdracht voor dit beeldhouwwerk in 1492 van Ludovico Sforza, hertog van Milaan.\nOnderzoek.\nLeonardo's wetenschappelijke werk was gebaseerd op empirisch onderzoek, niet op wetenschappelijke experimenten of theoretische verklaringen: hij probeerde een verschijnsel te doorgronden door het zo gedetailleerd mogelijk te beschrijven en te tekenen. Gedurende zijn hele leven had hij het plan om een grootse encyclopedie te maken op basis van tekeningen. Hij publiceerde evenwel niets van zijn onderzoek.\n\"Codex Leicester\" en andere losse manuscripten.\nDe zogenoemde Codex Leicester bestaat uit achttien vellen papier, met rode inkt in spiegelbeeld beschreven door Leonardo da Vinci. De perkamenten betreffen uiteenlopende idee\u00ebn over onder andere astrologie en religie. Naast deze codex zijn zo'n 7000 vellen van het werk van Leonardo bekend. Onder meer het Windsor Castle en verschillende bibliotheken in Milaan bezitten werk van Leonardo (waaronder ook de \"Codex Atlanticus\", die in Milaan bewaard wordt). De recentst ontdekte codex bevindt zich in twee delen in Madrid.\nIn 1994 kocht Bill Gates, oud-topman van Microsoft, de \"Codex Leicester\" op een veiling voor 30,8 miljoen dollar. Bill Gates leende hem na zijn aankoop uit aan het Fogg-Museum van Harvard University, waar de geschriften nu te bewonderen zijn.\nAnatomie.\nIndrukwekkend zijn Leonardo's studies van de anatomie, de vlucht van vogels en vele andere onderwerpen. Zijn uiteindelijk vergevorderde kennis van de anatomie van het menselijk lichaam leerde Leonardo zichzelf. Het is bekend dat hij in het holst van de nacht de lichamen van pas gestorven mensen uit hun graven liet stelen. Vervolgens ontleedde hij deze lichamen thuis. Overigens zijn niet al zijn anatomiestudies kwalitatief even goed. Zijn \"Anatomie van de nek\" lijkt volkomen gefantaseerd, evenals de studie \"De voornaamste organen en het hart en vaatstelsel en het urogenitaal stelsel van een vrouw\".\nMachines en vliegtuig.\nZijn boeken bevatten tekeningen van verschillende nieuwe apparaten en machines, zoals een helikopter, machinegeweren, een bepantserde tank, een onderzeeboot en een apparaat met tandwielen waarvan men vermoedt dat het een mechanische rekenmachine voorstelt. Op 3 januari 1496 voerde Leonardo een mislukte proef uit met een vliegtuig dat hij had gebouwd. Ook de viola organista, een muziekinstrument, is door Leonardo ontworpen.\nBrug over de Gouden Hoorn.\nIn 1502 maakte Leonardo een ontwerp voor een 240 meter lange brug zonder tussenliggende pijlers. Dit maakte deel uit van een civiel project voor sultan Bayezid II van Istanboel. Het ontwerp was bedoeld om een inham van de Bosporus die bekendstaat als De Gouden Hoorn te overbruggen. De brug werd daar nooit gebouwd, maar in 2001 werd er in Noorwegen een brug geconstrueerd volgens hetzelfde principe.\nOndertekening.\nLeonardo ondertekende zijn werk soms met \"Leonardo\" of \"Io, Leonardo\" (\"Ik, Leonardo\"). Vermoedelijk gebruikte hij zijn vaders naam niet omdat hij een bastaard was. Bij zijn studies gebruikte hij overigens wel de naam Leonardo da Vinci, bijvoorbeeld rechtsonder op de tekening van de \"Vitruviusman\".\nLeonardo da Vinci in de hedendaagse cultuur.\nRoman.\nIn 2003 schreef de Amerikaanse auteur Dan Brown een boek dat later een bestseller is geworden: \"The Da Vinci Code\", in 2006 verfilmd. In dit boek gebruikt hij symboliek en werken van Leonardo als leidraad voor het verhaal. De bestseller-status van dit boek leidde onder het grote publiek tot een hernieuwde interesse in en bekendheid van Leonardo da Vinci.\nGames.\nLeonardo speelt ook een rol in \"Assassin's Creed II\" en \"\" (Ubisoft), waar hij de protagonist bijstaat met enkele speciaal gemaakte wapens en een paar van zijn uitvindingen, waaronder zijn vliegmachine en zijn tank."}
{"id": "10235", "revid": "231402", "url": "https://nl.wikipedia.org/wiki?curid=10235", "title": "John Milton", "text": "John Milton (Londen, 9 december 1608 \u2013 Chalfont St. Giles, 8 november 1674) was een Engels dichter en polemist. Hij was ambtenaar onder het bewind van Oliver Cromwell in de tijd van het Engelse Gemenebest. Hij is vooral bekend om zijn epische gedicht \"Paradise Lost\".\nJohn Milton was een ontwikkeld man. Hij schreef in een tijd van religieuze veranderingen en politieke onrust in Engeland. Zijn po\u00ebzie en proza reflecteren zijn eigen bekommernissen om deze actuele thema's. Een voorbeeld hiervan is zijn verhandeling \"Areopagitica\", zijn populairste prozawerk. Behalve in het Engels schreef hij ook in het Latijn en Italiaans. Zijn reputatie droeg tot ver over de landsgrenzen heen. Na zijn dood taande Miltons aanzien als schrijver. Dat bleef gedurende een aantal eeuwen zo. Al in een vroeg stadium werd hij het onderwerp van partijdige biografie\u00ebn door John Toland en Anthony \u00e0 Wood. Samuel Johnson schreef ongunstig over Miltons politieke overtuigingen als die van \"een bittere en norse republikein\", maar prees zijn gedicht \"Paradise Lost\" uitbundig als \"een van de knapste scheppingen van de menselijke geest\". William Hayley's biografie uit 1796 noemde hem de \"grootste Engelse auteur\". Men beschouwt Milton over het algemeen als een van de belangrijkste schrijvers in het Engels en als een vooraanstaand denker.\nChronologie.\nMilton was de zoon van een puriteinse schrijver. Hij genoot onderwijs op de St. Paul's School in Londen, bovendien aan Christ's College in Cambridge (1625-1632). Al in Cambridge schreef hij enkele goede gedichten, zoals op eenentwintigjarige leeftijd \"Ode on the Morning of Christ's Nativity\" (\"Ode op Kerstochtend\").\nHij was oorspronkelijk voorbestemd tot een loopbaan als priester, maar vanwege zijn onafhankelijke geest gaf hij \"de voorkeur aan een onschuldig zwijgen boven het heilige ambt gekocht en begonnen met onderdanigheid en afleggen van geloften\"\n(\"prefer a blameless silence before the sacred office of speaking bought and begun with servitude and forswearing\"). In Buckinghamshire bracht hij vijf rustige jaren door met lezen en schrijven. In deze periode schreef hij\n\"L'Allegro\", \"\u00cdl Penseroso\", \"Arcades\", \"Comus\" en \"Lycidas\". Deze werken dragen allemaal de verheven geest van zijn religieuze overtuigingen uit.\nIn 1638 en 1639 reisde hij over het vasteland van Europa en kwam in contact met mannen als Hugo de Groot, Galileo en Lucas Holete. De uitbraak van de Engelse Burgeroorlog deed hem naar huis terugkeren. De daaropvolgende twintig jaar wijdde hij bijna geheel aan zijn werk voor de puriteinse zaak.\nIn 1641 en 1642 verschenen zijn traktaten \"Of Reformation touching Church Discipline in England\", \"Prelatical Episcopacy\", \"An Apology against a Pamphlet Called a Modest Confutation of the Animadversions upon the Remonstrant against Smectymnvvs\"\nen \"The Reason of Church Government Urged against Prelaty\".\nMet zijn grote welbespraaktheid en kennis van de kerkelijke geschiedenis deelde\nhij zware klappen uit aan de intolerante top van de Church of England.\nHet mislukken van zijn huwelijk met een dochter van een koningsgezinde edelman uit Oxfordshire - ze verliet hem binnen een maand - zette Milton ertoe aan om vier traktaten over echtscheiding te schrijven. Het eerste heette \"The Doctrine and Discipline of Divorce\", waarin hij de Engelse huwelijkswetten\naanviel, die volgens hem vrijwel hetzelfde waren als de middeleeuwse katholieke wetten. In dit traktaat keurde hij echtscheiding op grond van onverenigbaarheid\nvan karakters en onvruchtbaarheid goed.\nNa contacten met Samuel Hartlib en Comenius schreef hij in 1644, aanvankelijk anoniem, in briefvorm het korte trakttaat \"Of Education\", waarin hij aandrong op hervorming van de universiteiten. In hetzelfde jaar kwam \"Areopagitica, a Speech for the Liberty of Unlicensed Printing\" uit, zijn populairste proza-werk.\nIn \"The Tenure of Kings and Magistrates\" uit 1649 betuigde hij zijn steun aan het Gemenebest, waarvan hij \"Latin secretary\" (\"Minister van Latijn\") werd. Uit hoofde van deze functie schreef hij \"Eikonoklastes\" (1649), als antwoord op \"Eikon basilike\", dat soms wordt toegeschreven aan koning Karel I. Ook schreef hij het eerste \"Pro populo Anglicano defensio\" (1651), tegen Salmasius, en in 1654 het \"Defensio secunda\" en \"Pro se defensio\".\nZijn beheersing van het Latijn was van groot nut voor de uitwisseling van documenten in die taal tussen Cromwells regering en het vaste land van Europa.\nMilton was een harde werker. Hij werd blind maar bleef tot het ambtsherstel van Karel II in functie. Daarna trok hij zich gedesillusioneerd terug om zich weer aan de po\u00ebzie te wijden. Uit deze periode stamt het werk dat hem algemene roem bracht, \"Paradise Lost\" (1667). Daarna volgden het veel mindere \"Paradise Regained\" en \"Samson Agonistes\" (1671).\nMiltons religieuze opvattingen komen gedeeltelijk tot uitdrukking in de al genoemde traktaten, in \"Civil Power in Ecclesiastical Causes\" en \"Considerations touching the Likeliest Means to Remove Hirelings out of the Church\" (1659). Ze komen vooral naar voren in zijn \"De doctrine Christiana\". Het lang verloren gewaande manuscript hiervan werd pas in 1823 ontdekt.\nZijn gezichtspunt is volledig subjectief en individualistisch. Zijn geloof was\nafgeleid van de Bijbel in plaats van de door mensen geschapen tradities.\nDaarom is het dan ook niet verwonderlijk dat Milton afwijkende opvattingen\nhad over bijvoorbeeld de Heilige Drie-eenheid, het ontstaan van de wereld, en meer praktische zaken zoals het huwelijk.\nZijn werk is niet zozeer een complete, wetenschappelijke analyse in de moderne\nzin des woords, als wel een uiteenzetting van een heldere en universele manier\nom de Bijbel te (leren) lezen.\nDe protestantse individualist en idealist Milton kondigde in veel opzichten een nieuwe tijd aan, dus hij was ook een typische aanhanger van de revolutionaire opvattingen waaraan hij het grootste deel van zijn leven besteedde."}
{"id": "10238", "revid": "231402", "url": "https://nl.wikipedia.org/wiki?curid=10238", "title": "Genetische technologie", "text": "Genetische technologie of gentechnologie (afgekort als gentech), ook genetische modificatie genoemd, is een vorm van biotechnologie waarbij het DNA van een organisme wordt aangepast. Deze techniek wordt ook genetische manipulatie genoemd, meestal met een negatieve bijbetekenis, in tegenstelling tot de \"klassieke\" term veredeling (door organismen te kruisen), die een positieve connotatie heeft.\nDoor middel van genetische modificatie kunnen, naast klassieke veredelingseffecten, ook eigenschappen van niet verwante soorten worden ingebouwd in het genoom en kunnen in principe compleet nieuwe organismen worden verkregen.\nEen organisme dat met deze technologie is aangepast, wordt een genetisch gemodificeerd organisme (ggo) genoemd, of in het Engels GMO (afkorting van genetically modified organism). Planten die zo worden gemaakt worden ook wel gm-planten genoemd.\nRecombinant-DNA-technologie.\nMet genetische technologie kan een gen ge\u00efdentificeerd, ge\u00efsoleerd en gekloneerd worden. Gebruik makend van deze mogelijkheden, worden met recombinant-DNA-technologie fragmenten DNA opnieuw gecombineerd. Hierbij wordt een plasmide opengeknipt met een restrictie-enzym en geplakt met ligase.\nTechniek.\nDe translatie van de genetische code gebeurt in alle organismen op dezelfde wijze: een gen dat in het ene organisme codeert voor een bepaald eiwit, codeert in een ander organisme voor eenzelfde eiwit. Hierdoor is het mogelijk om erfelijke eigenschappen van een soort naar een andere soort over te brengen. Het overbrengen van een eigenschap van de ene soort naar een andere soort noemt men \"transgenese\". Als het gaat om soorteigen DNA spreekt men van \"cisgenese\".\nEr zijn vele verschillende technieken om gentechnologie toe te passen. Deze technieken verschillen aanmerkelijk per organisme waarop ze worden toegepast (plant of dier) en of de genetische modificatie tijdelijk of blijvend is.\nHet basisprincipe van alle verschillende technieken is in de grondslag hetzelfde en verloopt via een vast aantal stappen.\nIsolatie.\nWanneer men een specifiek gen wil isoleren wordt eerst DNA uit de cellen van het organisme gehaald. Vervolgens kan men het gen waarin men ge\u00efnteresseerd is, identificeren op basis van de kennis die men vooraf van het gen heeft. Deze kennis kan men vaak halen uit cDNA- of gDNA-\"bibliotheken\". Met deze kennis kan men het gen vervolgens amplificeren door middel van de PCR-techniek.\nVerdere aanpassingen.\nSoms moet het ge\u00efsoleerde en geamplificeerde gen eerst worden aangepast voordat het kan worden ingebracht in een nieuw organisme. Introns worden vaak verwijderd, dit gaat als volgt: De eukaryotencellen hebben genen die vaak bestaan uit stukjes die aminozuren coderen, dit zijn de exonen. Maar er zijn ook stukjes die geen code bevatten, die dus niet gebruikt worden om een eiwit te coderen, dit zijn de introns.\nAan het begin van de streng wordt een aangepaste guanine-nucleotide geplakt. Aan het einde van de streng wordt een stukje van een lange reeks A-nucleotiden vastgeplakt. Deze twee stukjes zijn toegevoegd voor het transport van het mRNA naar het cytoplasma, en voor het koppelen aan de ribosomen wat nodig is voor de translatie. Enzymen zorgen ervoor dat de introns uit het RNA-molecuul worden gehaald, zodat de exonen aan elkaar verbonden worden; dit wordt ook wel splicing genoemd. De verwijderde introns worden afgebroken. Het aangepaste mRNA gaat vervolgens naar het cytoplasma voor de translatie. Maar het is ook mogelijk door promotorsequentie aan te brengen.\nVectoren.\nEen vector dient als drager van het DNA zodat het ge\u00efsoleerde gen in een ander organisme gebracht kan worden. Dit kan een stukje circulair bacterieel DNA oftewel plasmide zijn, maar ook een virus, een liposoom of een goudkogeltje waarop het DNA geplakt zit.\nTransformatie.\nWanneer het DNA beschikbaar is, kan de vector worden gebruikt om het DNA in te brengen in het organisme dat men wil veranderen. Dit uiteindelijke inbrengen van het DNA wordt de transformatie genoemd. De technieken die hiervoor gebruikt worden hangen af van de vector, het doelorganisme en effici\u00ebntie die men uiteindelijk hoopt te behalen. Een simpele manier om te transformeren is bijvoorbeeld het \"inschieten\" van het DNA dat aan goudbolletjes gebonden is in een plantencel. Een voorbeeld van een ingewikkelder techniek die wel een hoger succespercentage geeft, is de bacteri\u00eble transformatie.\nVoorbeelden van enkele gebruikte technieken.\nEr zijn verschillende methoden om te bevorderen dat het DNA in het genoom van de cellen wordt opgenomen.\nSelectie.\nNadat de transformatie is uitgevoerd zal die slechts in een gedeelte van de organismes daadwerkelijk gelukt zijn. Uiteindelijk is het dus zaak om de genetisch gemodificeerde organismen te scheiden van de organismen die het DNA niet hebben opgenomen.\nOm de geslaagde cellen te kunnen selecteren in het laboratorium worden markers, onder andere antibiotica resistente markers, aan het in te brengen gen gekoppeld.\nHistorie.\nIn 1944 boekten Amerikaanse wetenschappers voor het eerst succes door de eigenschappen van een bacterie te veranderen door DNA van een andere bacterie te geven.\nEen mijlpaal in de ontwikkeling van genetische modificatie was in 1974 de ontdekking dat de kroongalbacterie \"Agrobacterium tumefaciens\" een DNA-stukje van een plasmide overdroeg naar het plantengenoom van zijn gastheer en dat dit stukje DNA de plant dan aanzette tot de vorming van kroongallen op de wortels. Vanaf 1983 is het mogelijk om gewenste genen bij Agrobacterium tumefaciens in te brengen en deze zo in het genoom van de plant te brengen.\nIn 1994 werd het eerste genetisch gemodificeerde voedsel in de VS op de markt gebracht. Het betrof het tomatenras 'Flavr Savr' met een langere houdbaarheid dan de toenmalig bestaande rassen. Twee jaar later werd zowel in de VS als in Engeland ggo-tomatenpuree ge\u00efntroduceerd.\nToepassingen.\nMicro-organismen.\nTransgene micro-organismen worden in fermenteervaten gekweekt voor de productie van verschillende stoffen, zoals citroenzuur, vitaminen, enzymen en geneesmiddelen zoals antibiotica, monoclonale antistoffen, vaccins, peptidehormonen en stollingsfactoren.\nGeneesmiddelen.\nGeneesmiddelen kunnen via de recombinant-DNA-techniek met behulp van gist worden geproduceerd. Het genoom van de gist \"Saccharomyces cerevisiae\" was een van de eerste genomen van een levend wezen dat geheel bekend was. Gist is een veelgebruikte soort bij genetische experimenten.\nDe stier Herman, maar ook geiten en schapen zijn met gentechnologie aangepast, zodat hun vrouwelijke nakomelingen bepaalde stoffen (zoals het menselijke serumalbumine) aanmaken in hun melk, die gebruikt kunnen worden voor medicinale doeleinden.\nPlanten kunnen via genetische modificatie worden gebruikt voor de productie van medicijnen. In de Verenigde Staten worden binnenkort deze planten geteeld en als eerste is een ggo van rijst voor dit doel nu toegelaten.\nIn Nederland adviseert de Commissie genetische modificatie (Cogem) voedingsgewassen hiervoor nog niet te gebruiken in verband met risico's voor mens en dier.\nGentherapie.\nGentherapie is een behandeling om erfelijke aandoeningen te genezen. Bij erfelijke aandoeningen is er sprake van een afwijkend of ontbrekend gen dat ziekteverschijnselen veroorzaakt. Bij gentherapie wordt een gezond gen in de lichaamscellen van de pati\u00ebnt ingebracht. Het is niet altijd nodig dat dat in alle lichaamscellen gebeurt - dat zou gentherapie nagenoeg onmogelijk maken; bij de behandeling van bijvoorbeeld hemofilie is het voldoende om de cellen die bepaalde stollingsfactoren aanmaken te genezen. Een probleem bij deze vorm van behandeling is dat cellen, die een bepaald groot molecuul aanmaken dat voor de pati\u00ebnt niet lichaamseigen is, meestal een afweerreactie zullen oproepen en worden vernietigd. Er zijn wereldwijd nog maar een paar zeer specifieke en zeldzame gevallen waarin gentherapie bij mensen enig succes heeft gehad. Ook zijn er gevallen waarin de pati\u00ebnt aan de behandeling overleed.\nIn 1991 werd in Itali\u00eb voor het eerst met enig succes gentherapie toegepast op een mens bij een bepaalde vorm van SCID (Severe Combined Immunodeficiency) en een jaar later in Londen. De behandeling bestond uit het vervangen van het niet-functionerende gen voor het enzym (ADA). Het werkende gen werd in lymfocyten ingebracht. De hiervan afkomstige bloedcellen produceren het ADA. De lymfocyten gaan na een paar maanden tot een jaar dood, zodat de behandeling herhaald moet worden. Daarom werd de behandeling later met stamcellen herhaald.\nVoedselproductie.\nPlanten.\nVan een aantal gewassen bestaan varianten die door genetische modificatie zijn aangepast. De aanpassing is bedoeld om de rassen resistent te maken tegen ziekten of tegen bepaalde bestrijdingsmiddelen, of soms om extra voedingsstoffen te bevatten of onder slechtere omstandigheden te kunnen groeien.\n'Gouden rijst' is een variant van rijst die b\u00e8tacaroteen bevat, een stof die in het lichaam wordt omgezet tot vitamine A. Dit gewas is bedoeld om vitamine A-defici\u00ebntie, dat leidt tot blindheid, in derdewereldlanden te bestrijden. In 2005 is een nieuwe variant ontwikkeld die tot 23 keer meer b\u00e8tacaroteen bevat dan de oorspronkelijke variant. Geen van beide vormen is op dit moment nog beschikbaar voor menselijke consumptie.\nVeredelingsbedrijven hebben inmiddels een hele reeks genetisch gemodificeerde rassen gekweekt en op de markt gebracht. Zo zijn ma\u00efsrassen resistent gemaakt tegen de Europese ma\u00efsboorder (\"Ostrinia nubilalis\") en zijn rassen van ma\u00efs, katoen, koolzaad en suikerbieten ongevoelig gemaakt voor bepaalde herbiciden. Hierdoor kunnen deze planten besproeid worden met die herbiciden waardoor concurrerende onkruiden wel, maar de te oogsten planten zelf niet te gronde gaan. Bij tomaat zijn er ggo-rassen met vertraagde rijping en langere houdbaarheid. Bij tabak wordt de mogelijkheid onderzocht van productie van geneesmiddelen tegen kanker.\nDieren.\nDe AquAdvantage-zalm is gemaakt door een gen van een paling en het groeihormoongen van een bepaalde zalm in de Atlantische zalm te zetten, waardoor deze ggo-zalm twee keer sneller groeit. Dat hij ook zes keer zo groot zou worden als een normale zalm is een fabeltje, de eindgrootte is hetzelfde. Echter, wellicht het belangrijkste voordeel voor de industrie is, dat de AquAdvantage-zalm ook onder koude omstandigheden blijft doorgroeien. Dit in tegenstelling tot niet gemodificeerde. Hierdoor kunnen gemodificeerde zalmen twee keer per jaar 'geoogst' worden in plaats van slechts \u00e9\u00e9n keer. Ze hebben ook 30% minder voer nodig om hun oogstgewicht te bereiken. Het biobedrijf Aqua Bounty Technologies Inc, dat de vis ontwikkelde, heeft de Amerikaanse Food and Drug Administration in 2010 om toestemming gevraagd de zalm aan vistelers te mogen verkopen. Naar de gezondheidsrisico's is geen onderzoek gedaan. Maar volgens het bedrijf smaakt het prima.\nTegenstanders wijzen onder meer op de kans dat zo'n zalm ontsnapt. In een Greenpeace-rapport uit 2000 wordt een onderzoek, verricht aan de Purdue-universiteit aangehaald waarin gesteld wordt dat slechts enkele ontsnapte transgene zalmen al genoeg kunnen zijn om de hele plaatselijke wilde vispopulatie uit te roeien. Deze onderzoekers gebruikten echter een wiskundig simulatiemodel en deden geen onderzoek aan zalmen. Als het bedrijf groen licht krijgt, komt het met een gemodificeerde forel en dito tilapia. Canadese onderzoekers willen goedkeuring krijgen voor een varken ('enviropig') dat fosfor uit plantvoeding effici\u00ebnter verteert. Eerder keurde het FDA een gemodificeerde geit goed.\nBestrijding van ongedierte en ziekten.\nAmerikaanse wetenschappers hebben een gen in een malariamug ingebracht dat een molecuul produceert dat de levenscyclus van een malariaparasiet \"Plasmodium sp\" blokkeert. Door dit gen kan de parasiet niet meer in de speekselklieren van de ggo-mug komen. Het probleem is nu echter om de natuurlijke mug te laten verdringen door de genetisch gemodificeerde.\nEr worden ook andere pogingen gedaan om insecten zoals de malariamug te bestrijden met gebruik van genetische modificatie. Het idee is om mannetjes te kweken met een dominant dodelijk (letaal) gen dat alleen in vrouwtjes tot expressie komt. Grote hoeveelheden van zulke mannetjes worden dan losgelaten, zij zullen paren met de in het wild voorkomende vrouwtjes. Als resultaat zullen alle vrouwelijke nakomelingen van de wilde vrouwtjes overlijden voordat ze nageslacht produceren. Deze techniek is al lang bekend en is bij verscheidene soorten schadelijke vliegen al met succes toegepast, maar nog niet als de mannetjes genetisch gemodificeerd waren.\nIn 2007 werd gepubliceerd dat het gelukt is door middel van genetische technieken koeien te fokken die niet meer het prioneiwit bezitten dat ze vatbaar maakt voor BSE. Hun ontwikkeling lijkt verder normaal te verlopen.\nProefdieren.\nGentechnologie wordt ook gebruikt voor het \"aanpassen\" van dieren ten behoeve van onderzoek. Een veel toegepaste techniek is het cre\u00ebren van een knock-out stam. Deze techniek die in 1989 voor het eerst werd toegepast in muizen, wordt gebruikt om gericht een bepaald gen uit te schakelen. Op deze manier kan onderzocht worden welke functie dit gen vervult. Deze techniek wordt vrij algemeen toegepast bij muizen, maar is ook mogelijk bij ratten. Een voorbeeld van een knock-outmuis is een stam waarbij het ApoE4-gen is uitgeschakeld. Dit gen is een belangrijke risicofactor bij mensen voor het ontwikkelen van de ziekte van Alzheimer. Deze muizen bleken een verminderd leervermogen te hebben en andere karakteristieke kenmerken te hebben die kenmerkend zijn voor alzheimer.\nOverig.\nSinds een aantal jaren zijn er genetisch gemodificeerde aquariumvissen in de handel. Een bekend voorbeeld is de gloeivis, een zebravis waarbij men een gen van koraaldieren heeft ingeplant waardoor het visje lichtgevend is geworden. De verkoop van dit visje is in Nederland verboden.\nEr wordt gespeculeerd over gendoping, waarbij op vergelijkbare wijze als bij gentherapie, sporters in staat worden gesteld betere prestaties te leveren. Meer dan pure speculatie is dit voorlopig nog niet, omdat de techniek hiervoor nog niet genoeg ontwikkeld is.\nPatentrecht.\nEuropese Unie.\nVolgens het Europees Octrooibureau is het patenteren van planten mogelijk als de technische haalbaarheid van de uitvinding niet beperkt is tot een specifieke vari\u00ebteit. De uitvinding moet met andere woorden toepassing kunnen vinden in verschillende plantensoorten. Dit verhoogt de drempel voor het patenteren van gentechnologie\u00ebn.\nVerenigde Staten en Canada.\nGenen die middels genetische technologie zijn aangepast, kunnen in Amerika en Canada gepatenteerd worden. Gewassen die een gepatenteerd gen bevatten, kunnen daardoor niet zomaar verveelvuldigd worden. In de zaak tussen Monsanto versus Schmeiser oordeelde het Canadese hooggerechtshof dat er ook gesproken kan worden van patentschending als het gepatenteerde in een breder ongepatenteerde structuur wordt gebruikt, als dat de uitvinder ontneemt van het monopolie dat hem volgens de wet toekomt. Het Amerikaanse hooggerechtshof oordeelde dat de ontdekking van genen die in de natuur voorkomen, niet voldoende is voor een patent.\nWanneer een gemodificeerde plant van de ene boer zich vermenigvuldigt met de niet gemodificeerde plant van een andere boer die geen zaden koopt van het bedrijf met een patent op de 1e plant en de plant van de 2e boer een gen overneemt kan dit leiden tot juridische problemen voor de 2e boer.\nMonsanto versus Schmeiser.\nHet biotechbedrijf Monsanto spande in 1998 een proces aan tegen Percy Schmeiser, een Canadese boer. De aanleiding was een veldtest in 1997 waaruit bleek dat 95 tot 98 procent van de 1.000 hectares koolzaad-gewas bestond uit het Roundup Ready-planten een door Monsanto genetisch gemodificeerd ras. De boer had deze planten niet bij Monsanto gekocht, noch had hij hier een licentie voor. De rechter was ervan overtuigd dat Schmeiser bewust planten van Monsanto's Roundup Ready canola had gezaaid. Uiteindelijk besliste de Canadese Hoge Raad in het voordeel van Monsanto.\nVoor- en nadelen.\nDit is slechts een greep uit de voor- en nadelen die genoemd worden. Er zijn talloze overzichten verschenen met argumenten voor- en tegen biotechnologie met ggo's.\nSommige van de hier genoemde voor- en nadelen worden alom erkend, andere zijn omstreden. Vanwege de (potenti\u00eble) nadelen voor het milieu wordt genetische manipulatie genoemd als onderdeel van de milieuproblematiek.\nMaatschappelijke acceptatie.\nAutorisatie.\nIn China, de Verenigde Staten en Brazili\u00eb is op grote schaal het gebruik van ggo-rassen geaccepteerd door de overheid. In andere landen, zoals Oostenrijk en Venezuela, totaal niet. Sinds 2004 is het ook mogelijk om in de Europese Unie en dus ook in Nederland en Belgi\u00eb genetisch gemodificeerde rassen te verbouwen. In Griekenland, Itali\u00eb, Oostenrijk, Polen en Luxemburg worden deze rassen niet toegelaten. De Europese Commissie staat niet toe dat lidstaten individueel specifieke ggo-gewassen verbieden, maar de Raad van Ministers van de lidstaten blokkeert dit beleid. Op basis van een onderzoek van S\u00e9ralini besloot Rusland tot een moratorium op de import van genetische gemodificeerde ma\u00efs. De publicatie van het onderzoek van Seralini is ingetrokken.\nProductie.\nIn 2002 werd wereldwijd bijna 60 miljoen, in 2003 bijna 70 miljoen en in 2005 90 miljoen ha geteeld met ggo-rassen. Soja had in 2001 63%, ma\u00efs 19%, katoen 13% en koolzaad 5% van dit areaal. In 2004 was dit respectievelijk 60%, 23%, 11% en 6%. In 2001 kwam de teelt voor 99% voor in vier landen: V.S. (68%), Argentini\u00eb (22%), Canada (6%) en China (3%). In 2004 was dit voor de VS (59%), Argentini\u00eb (20%), Canada (6%), Brazili\u00eb (6%) en China (5%).\nIn 2003 werd in de V.S. 73% van het katoen-, 32% van het ma\u00efs- en in het seizoen 2003/2004 13% van het soja-areaal met gmo-rassen geteeld. In 2003 werd 17% van het wereldareaal van katoen met ggo-rassen verbouwd. ggo-katoen werd in 2003 in de VS, Australi\u00eb, China, India, Indonesi\u00eb, Mexico, Argentini\u00eb, Colombia en Zuid-Afrika verbouwd. In 2005 werden er in 21 landen ggo's geteeld, waaronder nu voor het eerst Portugal, Frankrijk en Tsjechi\u00eb.\nIn 2006 verbouwde 0,7% van de boeren wereldwijd ggo-gewassen. Daarvan is 99% beperkt tot de volgende 8 landen: VS 53,5%, Argentini\u00eb 17,6%, Brazili\u00eb 11,3% , Canada 6%, India 3,7%, China 3,4%, Paraguay 2% en Zuid-Afrika 1,4%.\nMaatschappelijke organisaties.\nVerschillende maatschappelijke organisaties staan kritisch tegenover genetische modificatie in de voedselproductie. Hieronder vallen niet alleen milieuorganisaties zoals Greenpeace en Friends of the Earth, maar ook ontwikkelingsorganisaties zoals Oxfam/Novib, ICCO en GRAIN, consumentenorganisaties, boerenorganisaties en dierenbeschermers.\nHun bezwaren lopen uiteen. Kort na een onderzoek van S\u00e9ralini maakte de Organic Consumers Association, een internationale organisatie die voorstander is van organisch voedsel, de koppeling ggo-voedsel en borstkanker bij mensen.\nPublieke opinie.\nDe publieke opinie speelt een belangrijke rol in de discussie. Een van de genoemde redenen dat ggo-gewassen niet populair zijn is dat de eerste ggo-gewassen geen voordelen voor de consument hebben, in prijs of bestanddelen.\nEen meta-studie uit 2005 liet zien dat consumenten een lagere waarde toekennen aan ggo-voedsel dan conventioneel voedsel; dit verschil is duidelijker in Europa dan Noord-Amerika.\nIn Nederland is begin 2007 een TNS NIPO-onderzoek gehouden over de acceptatie van genetische modificatie bij voedsel. Hieruit bleek dat 73% van de Nederlanders genetische modificatie van voedsel accepteert als het voedsel er gezonder van wordt en dat de acceptatie van ggo-planten hoger is dan die van ggo-dieren.\nVolgens een Eurobarometer-onderzoek uit 2009 zou ruim de helft van de Europeanen ggo-voedsel kopen als het een gezonder keuze is.\nDe vraagstelling en geleverde informatie blijkt vaak cruciaal te zijn voor de uitkomsten. Dit gaat weleens mis\nOm de consument over te halen ggo-producten te consumeren wordt gewerkt aan ggo-gewassen met voordelen voor de consument, zoals caloriearm ijs, allergie-vrije appelen en gewassen die extra mineralen en/of vitaminen bevatten.\nSommigen gaan over tot gewelddadige actie: op 29 mei 2011 werd te Wetteren een experiment van de Universiteit Gent en het Vlaams Instituut voor Biotechnologie naar genetische modificatie van aardappels ten einde een resistentie te verkrijgen tegen de aardappelziekte vernield door 250 activisten van de \"Field liberation movement\".\nRegelgeving.\nDe regelgeving voor de toepassing van gentechnologie op voedingsmiddelen voor mens en dier, verschilt sterk per land. In de Europese Unie is de regelgeving vrij strikt. De Verenigde Staten, Canada en enkele andere landen gebruiken het OESO-concept \u201cwezenlijke gelijkwaardigheid\u201d om de voedselveiligheid te beoordelen, waardoor ggo-planten en levensmiddelen op grotere schaal zijn ge\u00efntroduceerd. In de meeste andere landen ligt de regelgeving ergens daar tussenin. De meeste landen die de teelt van ggo's verbieden, stonden in 2014 wel ggo-onderzoek toe. De teelt van ggo-gewassen komt voor het overgrote deel voor rekening van slechts enkele gewassen in hooguit een vijftal landen.\nEtikettering van ggo-producten is verplicht in de Europese Unie, maar alleen als het product hiervan 1% of meer bevat. Zo hoeven toegevoegde \"natuurlijke aroma's\" die zijn geproduceerd met behulp van genetisch gemanipuleerde organismen niet als zodanig op het etiket te worden vermeld. In de VS worden de producten sedert 2022 gelabeld als \"bio-engineered\".\nHet regelgevende kader voor genetische manipulatie ontstond in de jaren 1970 in de Verenigde Staten, met de conferentie van Asilomar, waar de eerste richtlijnen werden aanbevolen voor het voorzichtige gebruik van recombinant-DNA-technologie. Wettelijke regelgeving volgde in de VS in 1986 met het \"Coordinated Framework for Regulation of Biotechnology\", tijdens het kabinet-Reagan. Tot de jaren 90 was de regelgeving in Europa minder streng dan in de Verenigde Staten. Na een eerste richtlijn uit 1990 kwam er een keerpunt in 1996, bij de export van de eerste ggo-bevattende soja-oogst van de VS naar Europa. In 1998 werd het gebruik van MON810, een genetisch gemodificeerde ma\u00efssoort van Monsanto nog goedgekeurd in Europa, maar nadien schakelde de Eurozone met Richtlijn 2001/18/EC vanuit het voorzorgsprincipe over op een \u2018zero risk\u2019-beleid, met een volledig moratorium op genetisch gemodificeerde gewassen tot gevolg. Hier kwam in 2003 verandering in met de goedkeuring van de Europese richtlijn 1829/2003 en in 2023 stelde de Europese Commissie nieuwe wetgeving voor om de (\u201cstrenge\u201d) Richtlijn 2001/18/EC niet langer toe te passen op gewassen die gekweekt zijn met nieuwe genomische technieken (NGT\u2019s).\nHet niveau van regelgeving in andere landen ligt tussen Europa en de Verenigde Staten in."}
{"id": "10240", "revid": "231402", "url": "https://nl.wikipedia.org/wiki?curid=10240", "title": "Shintoisme", "text": ""}
{"id": "10241", "revid": "264532", "url": "https://nl.wikipedia.org/wiki?curid=10241", "title": "Shinto", "text": ""}
{"id": "10242", "revid": "21100", "url": "https://nl.wikipedia.org/wiki?curid=10242", "title": "Vereenigde Oostindische Compagnie", "text": "De Vereenigde Oostindische Compagnie of in hedendaagse spelling Verenigde Oost-Indische Compagnie, afgekort tot VOC (1602\u20131800), was een particuliere Nederlandse handelsonderneming met een door de Staten-Generaal verleend monopolie op de overzeese handel tussen de Republiek der Zeven Verenigde Nederlanden en het gebied ten oosten van Kaap de Goede Hoop en ten westen van de Straat Magellaan. De VOC behield gedurende haar hele bestaan het alleenrecht om verdragen te sluiten, oorlog te voeren, forten en handelsposten (factorijen) te veroveren en te bouwen en bestuurders aan te stellen.\nDe VOC werd geleidelijk aan een territoriale macht door de verovering van de Banda-eilanden (1609\u20131621), het kustgedeelte van Ceylon (1640\u20131656) en met name van heel Java tijdens de Javaanse successieoorlogen (1703\u20131755).\nDe VOC werd in 1602 opgericht als de \"Generale Vereenichde geoctrooieerde Compagnie\". Ze was destijds de eerste naamloze vennootschap met vrij verhandelbare aandelen en zou uitgroeien tot het grootste handelsbedrijf ter wereld. De VOC wordt vaak genoemd als het eerste bedrijf dat in meerdere landen vestigingen had. De VOC cre\u00eberde een handelsnetwerk tussen de diverse handelsposten in de Aziatische regio. Deze intra-Aziatische handel zorgde vele jaren voor grote winsten. De VOC sloot daartoe naar believen contracten af met lokale heersers. Later werd met steun van de VOC en de Staten-Generaal de West-Indische Compagnie (1621\u20131792) opgericht naar het voorbeeld van de VOC.\nDe onderneming sloeg tijdelijk eigen munten, want in Azi\u00eb was nauwelijks vraag naar Europese producten. Ze had een eigen leger en oorlogsschepen ter handhaving of uitbreiding van haar positie en om zo nodig handel met de lokale bevolking met dwang te monopoliseren. De compagnie stortte zich in de eerste jaren in dure militaire campagnes om de Portugezen uit hun Aziatische handelsposten te verdrijven en andere concurrenten op een afstand te houden. De vaste kosten waren hoog vanwege de vele garnizoenen die bemand moesten worden en de sterke oorlogsvloot die nodig was om het handelsgebied van de VOC te verdedigen en verder uit te breiden. Rond 1700 was de helft van de medewerkers soldaat.\nBinnen de Aziatische factorijen en het door haar gecontroleerde gebied regelde de compagnie bestuur en rechtspraak. Er werd handel gedreven (soms kort) met onder meer Mokka, Perzi\u00eb, Gujarat, Malabar, Ceylon, de Coromandelkust, Bengalen, Ayutthaya, Cambodja, Birma, Vietnam, Formosa, China, Japan, Java en de Molukken. De VOC stimuleerde ontdekkingsreizen in de hoop op snellere verbindingen, nieuwe handelscontacten en winstgevendere handelswaar. Taalonderzoek werd verricht met de bedoeling het christelijk geloof onder de aandacht van de plaatselijke bevolking te brengen en etnobotanisch onderzoek om het aantal slachtoffers onder haar werknemers te doen afnemen. Op het toppunt van haar macht had de VOC 25.000 werknemers in Azi\u00eb in dienst. In Nederland had de VOC zo'n 3.000 personeelsleden en indirect waren in de toelevering velen er economisch afhankelijk van. Van hoog tot laag hielden de werknemers zich bezig met smokkel om hun karige salarissen aan te vullen.\nDe VOC had veel te lijden van de Vierde Engels-Nederlandse Oorlog (1780\u20131784), toen door de Engelsen meerdere handelsposten ingenomen werden en volle handelsschepen gekaapt werden. De verliezen worden geraamd op zestig miljoen gulden. Tijdens de Bataafse Republiek werd het bedrijf, machtssymbool van het \"ancien regime\", in maart 1795 genationaliseerd. De schuld bedroeg een jaar later 120 miljoen gulden, die de staat overnam. Het octrooi werd nog tweemaal verlengd om de lopende zaken af te handelen. Dit gebeurde voor het laatst tot 31 december 1800.\nGeschiedschrijving over, en onderzoek naar de VOC is ernstig bemoeilijkt door de vernietiging van ruw geschat 80% van het voorhanden archiefmateriaal van de VOC door verkoop aan de meestbiedende koper. Dit gebeurde in de eerste helft van de negentiende eeuw in opdracht van het ministerie van Koloni\u00ebn, om redenen van kostenbesparing. Het wekt sindsdien spijt en verontwaardiging bij onderzoekers uit alle landen waar die Compagnie gevestigd is geweest.\nVoorgeschiedenis.\nTussen 1498 en 1595 was de specerijenhandel op Oost-Indi\u00eb volledig in handen van de Portugezen, gedekt door het pauselijke Verdrag van Tordesillas. Nadat Portugal met Spanje \u2013 waarmee de Republiek der Zeven Verenigde Nederlanden in oorlog was \u2013 \u00e9\u00e9n land was geworden, werd het de Nederlanders verboden om Spaanse en Portugese havens aan te doen. Daarop werd in de Republiek besloten om zelf de specerijen te gaan halen in Oost-Indi\u00eb.\nEr ontstonden vanaf 1595 meerdere compagnie\u00ebn met handel op Oost-Indi\u00eb. Raadpensionaris Johan van Oldenbarnevelt was niet de enige die vond dat de concurrentie de winst drukte. Daarnaast konden deze zogenaamde voorcompagnie\u00ebn geen bepalende rol spelen in de strijd tegen de koning van Spanje. Een grote verenigde compagnie zou daarentegen in zijn ogen een krachtig militair \u00e9n economisch wapen zijn, en hij dwong de compagnie\u00ebn te fuseren. De inkomsten die de VOC in de vorm van allerlei belastingen en accijnzen voor de staat zou genereren, werden voor het land van groot belang geacht voor de financiering van de Tachtigjarige Oorlog. Dat bleek in de praktijk ook zo te zijn. Aan het eind van zijn leven liet Van Oldenbarnevelt weten dat bij de oprichting voor hem het staatsbelang zwaarder woog dan dat van de aandeelhouders.\nNaamgeving.\nDe eerste naam die aan de onderneming gegeven werd is die van \"Generale Vereenichde geoctrooieerde Compagnie\". Vanaf 1623 werd gesproken over de \"Generale Nederlandsche Geoctroyeerde Oost-Indische Compagnie\", nog later over de \"Vereenigde Nederlandsche Geoctroyeerde Oostindische Compagnie\". Eind 1795 sprak men in het algemeen over de \"Generaale Oost-Indische Compagnie\". De VOC wordt wel de eerste multinational genoemd, ook al is die term van veel latere datum.\nStichting en bestuur.\nOctrooi.\nIn 1602 vormden zes compagnie\u00ebn uit de Republiek der Zeven Verenigde Nederlanden, die handel wilden drijven in het gebied rond de Indische Oceaan, de VOC. Op 20 maart 1602 verleenden de Staten-Generaal een octrooi aan de VOC op voorwaarde dat de Spanjaarden en Portugezen zoveel mogelijk benadeeld zouden worden. In het octrooi was vastgelegd dat vanuit de Republiek alleen de VOC het recht had zeehandel te drijven in het gebied ten oosten van Kaap de Goede Hoop en ten westen van de Straat Magellaan. Het hele octrooigebied stond toentertijd bekend als Indi\u00eb. De dag van de octrooiverlening wordt algemeen beschouwd als de offici\u00eble oprichtingsdatum. Het octrooi had een geldigheidsduur van eenentwintig jaar. Afgesproken was dat de participanten het recht hadden om na tien jaar hun gehele inleg terug te krijgen. Het octrooi werd telkens met 21 jaar verlengd, waarbij de inhoud kon worden aangepast.\nHeren XVII en Kamers.\nDe hoogste autoriteit was in handen van de Heren XVII, zo genoemd naar het aantal bewindhebbers dat het centraal bestuur vormde. Hier werden de belangrijkste beslissingen genomen. Daarnaast waren er vier regionale afdelingen (Amsterdam, Zeeland, West-Friesland en Maaze) met in zes steden een kantoor dat 'Kamer' genoemd werd. De zes steden waren Amsterdam, Middelburg, Hoorn, Enkhuizen, Delft en Rotterdam. Deze vormden het dagelijks bestuur en konden handelen binnen de door de Heren XVII gestelde normen. Elke Kamer rustte eigen schepen uit voor de handel op Indi\u00eb. Ze vaardigden ook bewindhebbers af naar het centraal bestuur. Het aantal bewindhebbers van elke Kamer dat werd afgevaardigd was zodanig vastgesteld dat Amsterdam geen absolute meerderheid kon krijgen.\nIn Den Haag zetelde het Haags Besogne. Dit was een administratieve commissie binnen de VOC die de correspondentie met Indi\u00eb controleerde.\nBewindhebbers.\nDe 73 bewindhebbers van de zes voormalige compagnie\u00ebn kregen bij de start van de VOC de dagelijkse leiding. Dit aantal moest volgens afspraak door natuurlijk verloop worden teruggebracht tot zestig bewindhebbers. Het werden er weer meer toen in de periode 1613-1665 diverse provincies en steden een zetel opeisten nadat de Staten-Generaal fikse subsidies hadden verleend, omdat ze van mening waren dat ze alleen op die manier controle konden uitoefenen op de subsidie-uitgaven. Vanaf 1696 mocht de Ridderschap van Holland twee bewindhebbers installeren. Daarmee kwam het aantal weer op 73 bewindhebbers.\nIn 1749 werd stadhouder Willem IV aangesteld tot opperbewindhebber. De prins kreeg tevens het recht de andere bewindhebbers te benoemen. Ook zijn opvolger Willem V kreeg die functie. Na de Franse inval en de oprichting van de Bataafse Republiek werden alle bewindhebbers op 1 maart 1796 van hun taken ontheven. Het dagelijkse bestuur werd overgenomen door het 21 leden tellende Comit\u00e9 tot de zaken van de Oost-Indische handel en bezittingen.\nRaad van Indi\u00eb.\nVanaf 1609 was het plaatselijke bestuur in Indi\u00eb in handen van de Raad van Indi\u00eb, ook de \"Hoge Indiase Regering\" genoemd. Deze uit gewoonlijk zes personen bestaande organisatie was verantwoording schuldig aan de Heren XVII, maar omdat instructies gemiddeld driekwart jaar onderweg waren, was die in verregaande mate bevoegd zelf beslissingen te nemen. Deze Hoge Regering werd geleid door de gouverneur-generaal en werd bijgestaan door raadsleden. De gouverneur-generaal was bij belangrijke beslissingen verplicht om de 'raden' te consulteren. De op een na hoogste functie werd ingenomen door de directeur-generaal, die de Aziatische handel overzag. Daarnaast fungeerde hij bij afwezigheid van de gouverneur-generaal als diens plaatsvervanger. De visitateur-generaal was verantwoordelijk voor de boekhouding en de president van het Hof van Justitie was eveneens verplicht lid. Er was ook een lid voor militaire zaken en een voor de scheepvaart. Een Raad van Indi\u00eb-lid verdiende 350 gulden, de gouverneur-generaal 1.200 gulden per maand, exclusief vrije kost en inwoning. De Raad van Indi\u00eb zetelde eerst op het Molukse eiland Ternate en later in de stad Batavia op Java.\nFactorijen.\nDe VOC bezat tal van nederzettingen in andere landen die fungeerden als steunpunt voor overzeese handel, de zogenoemde factorijen. Waar de compagnie ook territoriale macht had, werden ze geleid door een gouverneur. Bij factorijen die alleen een economisch belang hadden, stond een directeur aan het hoofd en waar de militaire aanwezigheid het meest bepalend was, werd leiding gegeven door een commandeur. Bij andere werd naargelang het algehele belang van de factorij de hoogste positie respectievelijk ingenomen door een opperhoofd, opperkoopman, koopman, onderkoopman of assistent. Soms ook had een boekhouder de leiding. In elke factorij was er naast de hoogste gezagsdrager een raad van adviseurs, waarbij elke adviseur een eigen taak vervulde.\nKapitaal.\nAandelen.\nOm aan kapitaal te komen, konden alle ingezetenen van de Republiek tot en met 31 augustus 1602 bij elke Kamer schriftelijk vastleggen hoeveel geld ze wilden inleggen, dat vervolgens in termijnen betaald kon worden. Een aandeel in de investering dat bijvoorbeeld in de Kamer van Amsterdam in de boeken stond, kon vrijelijk verhandeld worden, maar kon niet bij een andere Kamer worden ingeschreven. Op die manier kreeg elke Kamer een vast eigen aandeel in de VOC. Alleen al in Amsterdam legden 1143 investeerders geld in. In totaal werd ruim 6,4 miljoen gulden ingelegd. Vastgelegd werd dat dit bedrag verhoogd, noch verlaagd mocht worden.\nHieronder is een tabel met de schriftelijke toezeggingen voor de inleg ten behoeve van de oprichting van de VOC per 31 augustus 1602 in gulden en het aantal afgevaardigden in de Heren XVII. De zeventiende afgevaardigde kwam afwisselend uit Middelburg of uit een van de kleinere Kamers; Enkhuizen, Delft, Hoorn en Rotterdam:\nDoordat de Heren XVII nimmer extra aandelen uitschreven werd extra kapitaal vergaard via het aangaan van korte termijnleningen, die in de loop van de achttiende eeuw aangepast werden naar langlopende leningen. Toen vanaf 1743 het VOC-personeel de mogelijkheid kreeg om op sommige producten de gehele intra-Aziatische handel van de VOC over te nemen, hief de compagnie belasting op deze opbrengsten. De winsten die door het VOC-personeel naar de Republiek werden gestuurd, werden door de VOC ge\u00efnd en in Indi\u00eb gebruikt voor de inkoop van eigen handelsproducten. Het VOC-personeel kreeg vervolgens op een later tijdstip het geld in de Republiek uitgekeerd, inclusief de rente.\nEffectenbeurs.\nMet de aandelenemissie van de VOC ontstond de eerste effectenbeurs ter wereld. In 1637 bereikte de beurswaarde van de VOC zijn hoogste punt van 78 miljoen gulden. Dat is omgerekend naar 2022 een geschatte waarde van 7 biljoen (7.000.000.000.000) euro, en daarmee de hoogste beurswaarde van een bedrijf ooit.\nSchepen.\nGedurende bijna 200 jaar van zijn bestaan werden ongeveer 4700 schepen naar Azi\u00eb uitgerust, waarvan bijna 1700 in de zeventiende en meer dan 3000 in de achttiende eeuw. Van de in totaal 1772 VOC-schepen die tussen 1603 en 1795 van stapel liepen, werden er 336 op de Middelburgse werven gebouwd, in Rotterdam 110, Delft 111, Enkhuizen 108, Hoorn 102 en in Amsterdam 683; 247 schepen gingen in die periode verloren. Vanaf de Middelburgse rede bij \"Zeeburg\" Fort Rammekens vertrokken 1147 schepen.\nHet spiegelretourschip was het meest gebruikte scheepstype. Het waren driemasters met een gemiddelde lengte van 40 meter. Het laadvermogen was gemiddeld achthonderd ton. De schepen gingen zo'n vijftien jaar mee. Andere, kleinere, gebruikte schepen waren bijvoorbeeld de hoeker, het jacht, de fluit, de pinas en het galjoot. De schepen voeren met de in Azi\u00eb verkregen goederen in konvooi terug naar de Republiek: de retourvloot.\nOp alle VOC-scheepswerven bouwde men schepen met een lengte van (omgerekend) 39, 41, 45 en 48 meter. Alleen in Middelburg werden de Oost-Indi\u00ebvaarders van 51 meter of groter gebouwd. De \"Prins Willem\", met haar 68 meter lengte en laadvermogen van 1200 ton het grootste VOC-spiegelretourschip ooit, liep daar in 1650 van de helling.\nHandel.\nBeginjaren.\nHet feitelijke handelsgebied van de VOC strekte zich uit van Kaap de Goede Hoop tot Japan. De uitreding van schepen was een zo kostbare aangelegenheid dat er aanvankelijk weinig winst werd gemaakt. Typerend is dat de VOC-bewindhebbers in het begin uit eigen zak de boekhouders, de kassier en het overige kantoorpersoneel bezoldigden. De koersen van de acti\u00ebn stegen snel toen Steven van der Hagen in 1605 als eerste met een rijke lading terugkwam en er in 1606 geruchten waren over een verovering van de Maleise stad Malakka.\nDe eerste jaren werd zwaar ge\u00efnvesteerd in een oorlogsvloot, om in Azi\u00eb vaste voet aan de grond te krijgen. Aan de Staten-Generaal werd geld gegeven om in Portugal handels- en oorlogsschepen aan te vallen en havens te blokkeren. Zelf veroverde de VOC in de Indische archipel diverse Portugese forten en maakte 150 tot 200 schepen buit. De VOC groeide daarmee in de beginjaren uit tot een kaapvaartcompagnie. Ook tijdens het Twaalfjarig Bestand ging de gewapende strijd tegen de Spanjaarden en Portugezen in Azi\u00eb onverminderd door. Zo werd de in Spaanse handen zijnde haven van Manilla verscheidene malen geblokkeerd. Pas begin jaren 1620 zou de VOC worden omgevormd tot handelscompagnie maar de gevechten tegen Portugal duurde voort tot ver in de zeventiende eeuw.\nDe eerste vier expedities naar Azi\u00eb kostten de VOC meer geld dan was ingelegd. Tevens waren er meer specerijen ge\u00efmporteerd dan verkocht konden worden. In 1605 was Isaac le Maire wegens fraude als bewindhebber afgezet. Hij begon het financi\u00eble bedrijf Groote Compagnie dat zich richtte op de termijnhandel van de VOC-aandelen, waarbij het hem lukte om de koers te laten zakken om op die manier zelf hogere winsten te cre\u00ebren en de VOC een loer te draaien. De VOC-bewindhebbers zagen zich om die reden in 1610 genoodzaakt om voor het eerst dividend uit te keren om de aandelenkoers te laten stijgen. Bij gebrek aan contanten werd die in specerijen uitbetaald. De koers steeg daarop, maar desondanks had de VOC in 1612 meer geld uitgegeven dan was binnengekomen en was het onmogelijk om de investeerders die dat wilden hun inbreng terug te betalen. De Staten-Generaal bepaalde daarop dat de kapitaalverstrekkers nog tien jaar op hun geld moesten wachten.\nAl in 1608 werd een factorij in Masulipatnam gesticht, aan de Coromandelkust in het zuiden van India. Vanaf 1615 werd er handel gedreven op Bengalen in het noorden.\nAan de kaapvaart had de VOC in de eerste 21 jaar van haar bestaan volgens historicus Victor Enthoven zo'n tien miljoen gulden verdiend. Had zij die inkomsten niet gehad, dan was de compagnie volgens hem in de beginjaren al failliet gegaan. Het gemiddelde rendement op de aandelen bedroeg tot begin jaren twintig van de zeventiende eeuw zo'n zes procent op jaarbasis. Dat was minder dan wat de banken voor spaargeld gaven.\nAangezien de VOC de periode na het Twaalfjarig Bestand vreesde, dat in 1621 zou eindigen, werd in 1619 een verbond gesloten met de Britse Oost-Indische Compagnie. Afgesproken werd dat de Engelsen en de VOC gezamenlijk een oorlogsvloot zouden vormen van twintig schepen. Daarmee zouden na het aflopen van het bestand de Spanjaarden en Portugezen bevochten kunnen worden. Ook zou daarmee voorkomen moeten worden dat de Chinezen nog langer handel zouden kunnen drijven met Manilla. Daarnaast werd bepaald dat beide compagnie\u00ebn gezamenlijk in peper zouden handelen en de winst gelijkelijk zouden verdelen. Wat de specerijenhandel in de Molukken, Banda en op Ambon betreft, zou de VOC twee derde van de handel in handen krijgen en de Britten een derde. De samenwerking kreeg een flinke knauw toen in 1623 de VOC op Ambon liefst tien Britten liet onthoofden. Volgens de VOC zouden zij het plan hebben opgevat om de plaatselijke VOC-vesting te veroveren, in samenwerking met Japanse huursoldaten, waarvan er negen eveneens ge\u00ebxecuteerd werden. De aantijgingen waren door de VOC verkregen middels het martelen van de Britten en Japanners. De Britse compagnie, evenals de Britse regering, ontkende in alle toonaarden dat er ooit plannen waren geweest om de VOC van Ambon te verjagen en eiste genoegdoening. Die kwam er niet. De overgebleven Britten lieten vervolgens de handel in de Molukken, Ambon en de Banda-eilanden voor wat het was en vluchtten, bang voor hun leven. De affaire ging de geschiedenis in als de Ambonse Moord. Van gezamenlijk optrekken tegen de Spanjaarden en Portugezen kwam weinig meer terecht. Slechts eenmaal werd een gezamenlijke oorlogsvloot samengesteld, in 1620 en gericht tegen Manilla.\nIn 1622 voerde een groep participanten oppositie tegen de bewindhebbers. Een aantal bewindhebbers had namelijk een complete voorraad handelsgoederen opgekocht, nog voordat die de Republiek bereikt had. De aandeelhouders beschuldigden de bewindhebbers van mismanagement, zelfverrijking, belangenconflicten en een gebrek aan financi\u00eble openheid. Daarop werd bij de vernieuwing van het octrooi in 1623 de macht van de bewindhebbers enigszins beperkt. Er werd een regel ingesteld dat ze niet meer hun leven lang, maar slechts voor een periode van drie jaar als bewindhebber konden aanblijven en vervolgens drie jaar aan de zijlijn moesten staan. Hiermee werd al spoedig de hand gelicht. Daarnaast mochten de bewindhebbers alleen nog op publieke veilingen en tegen dezelfde voorwaarden als anderen handelswaren kopen.\nVanaf 1647 werden de bewindhebbers vast bezoldigd, evenals het kantoorpersoneel. In dat jaar probeerde de in 1621 opgerichte en inmiddels nagenoeg failliete West-Indische Compagnie vergeefs te fuseren met de VOC.\nRuilhandel.\nOmdat er in Azi\u00eb weinig interesse bestond voor Europese producten, voeren de schepen aanvankelijk met een ballast van bakstenen en werd de handel veelal betaald met goud en zilver, aangevoerd vanuit Europa, Arabi\u00eb, Zuid-Amerika of Japan, of met textiel en zijde die in India waren gekocht. Zo bouwde de VOC voort op een bestaand handelsnetwerk dat werd uitgebreid met factorijen die zilver, tin, hout, huiden, koper, salpeter, ivoor, betelnoten en opium leverden.\nHet opzetten van een netwerk van ruilhandel, dat de \"Indische buitenhandel\" werd genoemd, is gepropageerd door gouverneur-generaal Jan Pieterszoon Coen (1587\u20131629) om het tekort aan edele metalen en contanten te ondervangen. Hij was ervan overtuigd dat met deze intra-Aziatische handel de VOC zich volledig zou kunnen bedruipen en geen geld uit de Republiek meer nodig zou hebben om handelsgoederen in te kopen. Om dat mede te realiseren wilde hij vele Nederlanders naar de Indische archipel laten emigreren. Voor dat laatste ontbrak het aan belangstelling. Tussen circa 1635 en 1690 maakte de VOC inderdaad winst met de door Coen ingestelde interne handel.\nHet ruilen van Chinese zijde tegen Japans zilver bleek uitermate winstgevend. Pattani op het Maleise schiereiland werd al snel een centrum voor de inter-Aziatische handel; in het bijzonder voor de handel op China.\nMonopolie.\nHet was de VOC al snel duidelijk dat er in Europa slechts een beperkte markt was voor de afzet van specerijen. De compagnie vreesde dat als anderen ongebreideld specerijen zouden gaan aanvoeren, de verkoopprijs zou kelderen. Om die zoveel mogelijk in eigen hand te houden, besloot de VOC dat het voor de compagnie het voordeligst was om de specerijenhandel te monopoliseren.\nSamen met de eerste gouverneur-generaal Pieter Both stond Jan Pieterszoon Coen een beleid voor om op agressieve wijze een monopolie te verwerven in de specerijenhandel in de Indische archipel. Om dat te bereiken voerde Coen oorlog tegen Europese rivalen en Indische vorsten. De pogingen van de Britse Oost-Indische Compagnie een aandeel te krijgen, werden door Coen zo veel mogelijk gedwarsboomd.\nUiteindelijk gelukte het de compagnie, veelal met geweld of anderszins met vals spel, om de specerijenhandel grotendeels te monopoliseren. Met peper lukte dat echter niet, aangezien de gebieden waar deze specerij groeide te wijd verbreid was. Het lukte eigenlijk ook niet met kaneel, maar de VOC had wel de gehele kaneelhandel op Ceylon in handen en de kwaliteit van het kaneel op dit eiland was superieur aan alle andere.\nNet als de Portugezen in Goa, zag Coen als doel alle handel te centraliseren en via Batavia te laten verlopen. Vervolgens beoogde hij de handel op het Chinees Keizerrijk te monopoliseren door havens te bezetten die door Chinese schippers werden aangedaan en oorlog te voeren tegen Spanjaarden en Portugezen om hun aandeel in de lucratieve handel met het onbekende maar rijk geachte China af te buigen naar Batavia. Zo werd de haven van Manilla geblokkeerd om Chinese kooplieden te dwingen Batavia aan te doen.\nIn 1622 werden de Banda-eilanden onder controle gebracht (waarbij vrijwel de gehele plaatselijke bevolking omkwam) en besloot de VOC mee te werken aan de uitrusting van de Nassause vloot onder Jacques l'Hermite, die belast was met een geheime instructie: een aanval op Callao en het in handen krijgen van een zilvervloot.\nDe VOC concentreerde de teelt van kruidnagelen op het Molukse eiland Ambon door op andere Molukse eilanden alle kruidnagelbomen te kappen. Om een monopolie af te dwingen, beval Coen om de plaatselijke bevolking van de Zuid-Molukse Banda eilanden uit te moorden en te vervangen door slaven uit India.\nCoen gaf in 1622 opdracht om de Portugezen met geweld uit Macau te verjagen. De Portugese verdediging bleek sterker dan gedacht en de aanval werd een mislukking. Vervolgens werd een fort gebouwd op de wat verderop gelegen eilandengroep Pescadores in de Straat Formosa om van daaruit op China handel te drijven, maar de Chinezen toonden weinig interesse, waarop besloten werd om langs de Chinese kust te gaan roven. Dat leidde tot een tegenreactie van de Chinezen, die de VOC op de Pescadores aanvielen. Na een beleg van enkele maanden gaven de Hollanders zich over en verkasten naar een zandbank vlak bij het nog verder van de Chinese kust afgelegen Formosa. In 1633 vond er een nieuwe strijd plaats over wie de baas was in de Straat Formosa. Deze Zeeslag bij de baai van Liaoluo werd opnieuw glansrijk door de Chinezen gewonnen.\nVanaf 1634 won de factorij aan de Hooghly steeds meer aan belang. Pas vanaf dit jaar werd jaarlijks dividend uitgekeerd.\nDe VOC vestigde in 1637 een factorij in het Vietnamese Tonkin, belangrijk voor de export van Vietnamese zijde naar Japan. In Japan kon de VOC relatief gunstig aan zilver komen, waar een kwart van de wereldproductie plaatsvond. De waardeverhouding van goud en zilver tussen Europa en Azi\u00eb verschilde; de waardering van zilver in het verre oosten en Perzi\u00eb was groter dan voor goud. Vanaf 1640 kreeg de VOC in Japan te maken met tegenwerking van de shogun die de Hollandse factorij op Hirado liet verplaatsen naar het kunstmatige eiland Dejima. De Portugezen waren al eerder uit Japan verdreven vanwege hun missieactiviteiten, waardoor de Nederlanders uiteindelijk tot 1853 de enige westerlingen waren die met Japan handel mochten drijven.\nGouverneur-generaal Antonie van Diemen stuurde Abel Tasman in 1642 eropuit om Zuidland, het latere Australi\u00eb, verder in kaart te brengen. De expedities van Maarten Vries naar het noorden en van Tasman naar het zuiden hadden tot doel meer goud en zilver aan te leveren, maar beiden keerden onverrichter zake terug.\nDe stad Goa werd acht jaar lang geblokkeerd, zodat de uitvoer naar Lissabon tussen 1636 en 1644 werd belemmerd. In 1641 verdreven de Nederlanders met hulp van de sultan van Johor de Portugezen uit hun fort in Malakka en de VOC nam daarmee een belangrijk handelscentrum over, evenals de heerschappij over de Straat van Malakka. Omdat de VOC vanuit Batavia al de Javazee beheerste, had de compagnie vanaf Kaap de Goede Hoop de handelsroute naar de Zuid-Chinese Zee in handen.\nDe Cambodjaanse koning liet in 1643 na een zakelijk meningsverschil tientallen VOC-personeelsleden vermoorden. Tientallen andere VOC'ers werden tot slaaf gemaakt. Een jaar later werd een VOC-vloot verslagen die wraak wilde komen nemen. Enkele jaren eerder waren al alle VOC-functionarissen in de factorij van het Vietnamese H\u1ed9i An vermoord, een vergeldingsactie van de plaatselijke heersers voor het door de VOC eigenhandig ophangen van een dief. De VOC kwam ook hier, met drie schepen, represaillemaatregelen nemen, maar werd verslagen.\nIn 1652 vestigde Jan van Riebeeck een verversingspost bij Kaap de Goede Hoop, daarmee de aanzet gevend voor wat later de Kaapkolonie zou worden.\nIn 1654 waren de factorijen Suratte in noordwest India, Jambi op Sumatra, Fort Zeelandia op Formosa en Dejima in Japan de enige die winst maakten; de andere leden verlies, inclusief die van Batavia.\nDe Portugezen werden in 1658 op gewelddadige wijze van Ceylon verdreven waardoor de handel in olifanten en kaneel volledig in handen van de VOC kwam. Alleen al de aanval op het Ceylonse Fort Jaffna kostte aan 2170 Portugezen en inlanders het leven. Galle werd een belangrijke haven van waar rechtstreeks op Holland en Zeeland werd gevaren. Ook de hele Coromandelkust viel in Nederlandse handen. In 1662 ging Formosa verloren aan de piraten van de Chinese Koxinga. Meer dan tweeduizend soldaten en personeelsleden van de VOC kwamen daarbij om het leven. Een jaar later was er wel militair succes doordat de Zuid-Indiase stad Cochin aan de Malabarkust veroverd werd op de Portugezen.\nIn 1668 sloot de VOC na een lange strijd het Verdrag van Bongaja met de sultan van Makassar, waar jarenlang de belangrijkste concurrerende haven was. Hierin werd onder meer bepaald dat alle 2.000 Portugezen moesten vertrekken. Vanaf dat moment kon in de hele wereld geen kruidnagel vervoerd worden zonder dat de VOC daarbij betrokken was.\nRond 1670 introduceerde de VOC op de Coromandelkust de massaproductie van opium voor verkoop op Java, India en China.\nIn 1682-1684 intervenieerde de VOC op dringend verzoek in Bantam. De VOC steunde de zwakste partij die vervolgens de verplichting kreeg de VOC het pepermonopolie te geven, waarop de Engelse, Deense en Franse Oost-Indische compagnie\u00ebn het nakijken hadden.\nDe jaren onder de gouverneurs-generaal Joan Maetsuycker, Rijcklof van Goens en Cornelis Speelman waren gunstig voor de VOC; het handelsimperium werd belangrijk uitgebreid. Coenraad van Beuningen propageerde vervolgens verregaande bezuinigingen bij de VOC. Hij produceerde reeksen voorstellen om een effici\u00ebnter beleid te introduceren en eiste meer toezicht en scherpere naleving. Van Reede werd erop uitgestuurd de corruptie en morshandel onder het VOC-personeel in India en Japan te bestrijden.\nIn 1682 werden er op een VOC-schip zes apen, twaalf papegaaien, twee Ambonese kaketoes, een krokodil, een Bengaals hertje en een jonge eland vervoerd. De vraag naar en aanvoer van dieren was al snel zo groot dat de VOC in Amsterdam onderkomens liet bouwen om de bijzondere en zeldzame exemplaren tijdelijk te huisvesten.\nTot 1690 stegen de winsten en ook de kosten; na 1692 daalden de winsten en namen de lasten verder toe. Toch bleef de handel tussen Europa en Azi\u00eb verder stijgen. De financieel meest gunstige periode was die van 1687 tot 1736. Op koffie, thee, suiker en textiel werd echter minder winst gemaakt dan op de specerijen uit de beginjaren.\nVolgens Pieter van Dam (1621-1706), die ruim vijftig jaar secretaris is geweest van de VOC-kamer in Amsterdam en rond 1700 de geschiedenis van de VOC beschreef, werd er in zijn tijd bijna net zoveel particuliere handel gedreven als voor rekening van de compagnie.\nIn 1727 werd voor de eerste maal besloten tot een directe vaart op China; aanleiding was de kwaliteit van de thee op te voeren. Het experiment duurde niet lang. Uiteindelijk liet de VOC ook de handel in Chine de commande steeds meer over aan particulieren.\nDe compagnie had contracten met de meeste vorsten aan de Malabarkust en trad op als beschermheer van de raja van Cochin. Vanwege de lange, grillige kust lukte het echter nooit een monopolie op de peperhandel te realiseren. Vanaf 1730 kreeg de VOC bovendien te maken met de expansie van het koninkrijk Travancore in het zuiden, dat ook een pepermonopolie nastreefde en optrok tegen de andere rijken. De VOC-commandeur van Malabar Julius Stein van Gollenesse leed bij een militaire actie in 1741 met troepen uit Cochin een nederlaag in de Travancore Oorlog. In 1753 sloot de VOC met Travancore een lucratief handelsverdrag, waarbij peper geruild werd voor wapens en munitie, maar de geleden reputatieschade betekende dat zij vanaf dat moment aan de Malabarkust geen grootmacht meer was. De beloftes voor militaire bijstand aan de andere rijken werden niet meer nagekomen. Het hielp indirect de Britse Oostindische Compagnie om haar greep op het gebied te versterken.\nTeruggang handel.\nHet einde van de VOC had vele oorzaken en was een langzaam verlopend proces dat een flink deel van de achttiende eeuw in beslag nam. De vaste kosten bleven hoog vanwege de vele garnizoenen die bemand moesten worden en de sterke oorlogsvloot die nodig was om het handelsgebied van de VOC te verdedigen.\nDe intra-Aziatische handel, die in het begin zeer winstgevend voor de VOC was geweest, bracht al vanaf het einde van de zeventiende eeuw geen winst meer op. De handel met Japan via Dejima droogde grotendeels op en de export van zilver en goud uit Japan werd verboden. In de tweede helft van de achttiende eeuw verschoof bovendien de handel van dure luxegoederen naar goedkopere massagoederen. Dat ging ten koste van de winstmarge.\nIn de jaren twintig en dertig van de achttiende eeuw ontstond er grote werkloosheid onder de Chinezen, die op Java in de suikerindustrie actief waren, vanwege het in Europa op de markt brengen van goedkopere Braziliaanse suiker. Er kwamen gewapende opstanden en een Chinese aanval op Batavia kon nog net afgeslagen worden. Een en ander culmineerde in oktober 1740 in en rond Batavia in het vermoorden van 5000 tot 10.000 Chinezen; velen waren ongewapend. De slachting, voornamelijk verricht door Hollanders, werd bekend als de Bataviase Furie. Gouverneur-generaal Adriaan Valckenier werd medeverantwoordelijk gehouden en verdween voor de rest van zijn leven achter slot en grendel.\nIn een vroege poging de smokkel van opium tegen te gaan, werd in 1745 de Amfioensoci\u00ebteit opgericht. Deze kreeg het monopolie op de opiumhandel op Java en nam tegen een vastgestelde prijs van de VOC een bepaalde hoeveelheid opium af. De soci\u00ebteit werd gerund door VOC-bestuurders. De winsten waren voor hen persoonlijk. De opiumsmokkel kon echter niet uitgeroeid worden.\nIn 1756 verloor de VOC zijn handelsgebieden in de Perzische golf. Toen de Engelsen in 1757 Calcutta op de plaatselijke vorst veroverden, kregen die het monopolie op de opiumhandel. De VOC moest voortaan de opium tegen een forse prijs van de Engelsen inkopen, waardoor de winst terugliep. Vanaf dat moment was de VOC niet meer heer en meester in 'haar' handelsgebied. In 1758 moest de VOC haar positie in Suratte afstaan aan de Engelsen. Vanaf 1767 werd ook de handel met Ayutthaya minder winstgevend.\nVan de handel met Kanton bestond 80% uit thee. Die werd betaald met handelsgoederen die ter plekke eerst verkocht moesten worden om de thee te kunnen inkopen. Als dat gebeurd was, hadden de concurrenten de beste kwaliteit thee al opgekocht.\nEen belangrijke reden was de toenemende Britse en Franse invloed via de Engelse Oostindische Compagnie en de Franse Oost-Indische Compagnie. Deze kregen militaire staatssteun, terwijl de VOC dergelijke kosten grotendeels zelf moest dragen, wat de concurrentiepositie bemoeilijkte.\nEen belangrijke schadepost was de illegale particuliere handel of \"morshandel\", die bedreven werd door de personeelsleden van de compagnie die pover werden betaald en zich op deze manier wisten te verrijken. Repatri\u00ebrende VOC-dienaren brachten vaak grote fortuinen, die ze zonder toestemming van hun werkgever voor eigen rekening hadden vergaard, mee naar het vaderland. Overigens mocht het hogere scheepspersoneel wel altijd al in beperkte vorm priv\u00e9handel bedrijven. Hiermee probeerde de VOC smokkel tegen te gaan. In 1743 werden de mogelijkheden tot private handel uitgebreid. VOC-personeel mocht gaan handelen in producten die voor de VOC weinig winstgevend waren. Was het personeel daarmee in de ogen van de VOC te succesvol, dan gebeurde het weleens dat de compagnie verbood om in een bepaald product nog langer als priv\u00e9persoon handel te drijven.\nAan het eind van haar bestaan werd de VOC bestuurd door mensen die te weinig commerci\u00eble ervaring hadden, geen reder waren en die meestal ook nog nooit in Indi\u00eb waren geweest. Bovendien ontbrak het aan een doorzichtig boekhoudsysteem, zodat men in Amsterdam geen goed zicht had op het verloop van de geldstromen. Een winst- en verliesrekening werd nooit opgemaakt en de vorming van een reservefonds werd nagelaten. Volgens raadpensionaris Laurens Pieter van de Spiegel was de VOC \"een lichaam zonder directie, orde of spaarzaamheid\". Vastgesteld kan worden dat de gehele organisatie te rigide was om zich aan te passen.\nDe bedrijfsresultaten daalden tot 1775 scherp, daarna trad een licht herstel in.\nToen door de Vierde Engels-Nederlandse Oorlog retourschepen de Republiek niet meer konden bereiken, ging het snel bergafwaarts. Twee jaar lang lag de handel stil. Grote voorraden handelsgoederen in de factorijen in Voor-Indi\u00eb (Nagapattinam) waren door de Engelsen in beslag genomen. Al in 1781 besloten de Hollandse Kamers surseance van betaling aan te vragen en er is sindsdien geen dividend meer uitgekeerd. Obligaties op de VOC waren inmiddels nagenoeg onverkoopbaar. Steun van de stad Amsterdam, de Bank van Lening, de Staten-Generaal, het gewest Holland en het in 1790 organiseren van loterijen konden het tij niet keren. De privileges van de bewindhebbers kwamen onder het mes en een aantal logementen werd opgeheven. In 1793 dreigden de bewindhebbers met de schorsing van de uitbetaling en het sluiten van de werven. In 1794 kwam naar buiten dat de Amsterdamse Wisselbank voor miljoenen guldens illegaal blanco krediet had verstrekt aan de VOC. Na het in 1795 uitbreken van de oorlog met Frankrijk vielen de meeste overgebleven VOC-kantoren in Engelse handen. Alleen de bezittingen op Java en de factorijen op Dejima en in Kanton bleven behouden.\nOpheffing.\nNa de oprichting van de Bataafse Republiek in 1795 werd op 24 december van dat jaar besloten dat de VOC per 1 maart 1796 genationaliseerd werd. Alle bewindhebbers werden per die datum ontslagen. De schulden, bezittingen en administratie van de VOC gingen over op de nieuwe republiek.\nHet octrooi dat eind dat jaar zou aflopen, werd verlengd tot 31 december 1798 om de lopende zaken af te handelen en vervolgens voor een laatste keer tot 31 december 1800. Na het faillissement werd de VOC in de volksmond \"Vergaan Onder Corruptie\" genoemd.\nDe afzonderlijke Kamers van de VOC in Delft, Hoorn en Enkhuizen werden pas in 1803 door de \"Raad van Aziatische Bezittingen en Etablissementen\" opgeheven. In Rotterdam en Middelburg bleven verkoopkantoren bestaan.\nSlavernij.\nGedurende de bijna twee eeuwen van haar bestaan had de VOC een \"relatief klein\" aandeel in de totale slavenhandel. In tegenstelling tot de trans-atlantische slavenhandel van de Nederlandse West-Indische Compagnie was de VOC-slavenhandel binnen het Indische oceaangebied geen handelsgoed met een winstoogmerk. Het aandeel van slaven in de totale VOC-handelswaarde bedroeg volgens onderzoekster Els Jacobs (2000) in de achttiende eeuw slechts circa 0,5 procent. De VOC had geen monopolie op de verkoop van slaven. De compagnie verdiende ook aan de registratie van slaven en het innen van slavenbelasting. De VOC hield een slavenregister bij: de koper diende de kooptransactie met een 12-stuiver document te registreren bij de VOC.\nIn het geval van een toegestaan huwelijk met een VOC'er kreeg een slavin de offici\u00eble status van vrije vrouw, mits ze zich bekeerde tot het christendom.\nOmvang.\nIn de VOC-tijd werden tussen de 660.000 en 1.135.000 tot slaaf gemaakten vervoerd naar regio's die onder de VOC vielen. Het merendeel werd niet door de VOC, maar als private handel door haar dienaren, en door andere Europese en Aziatische handelaren aangevoerd. De VOC stimuleerde haar personeel om voor eigen rekening aan de slavenhandel deel te nemen.\nDe VOC zelf verhandelde in de zeventiende en achttiende eeuw tussen de 37.854 en 53.544 slaven in haar gebieden. Grofweg lijken die cijfers overeen te komen met de aantallen die nodig waren om de VOC-slavenpopulatie op peil te houden. Een deel van de slaven die de VOC voor zichzelf behield, werden op contractbasis aangevoerd door private handelaren. De VOC was slechts voor een zeer klein deel verantwoordelijk voor de toevoer van slaven naar de gebieden onder haar bewind.\nEen census uit 1687/1688 benoemt het aantal slaven van Europese en Aziatische eigenaren in verschillende VOC-nederzettingen; af te lezen in de tabel hieronder. Deze tabel illustreert de omvang van de Nederlandse slavenhandel in het Indische Oceaangebied in 1688. Historicus Markus Vink schat dat het totale volume van de Nederlandse slavenhandel in het Indische Oceaangebied in de zeventiende eeuw iets minder dan de Arabische slavenhandel en tussen de 15 en 30% van de trans-Atlantische slavenhandel bedroeg.\nIn de achttiende eeuw groeide het aantal slaven op het grondgebied van het VOC. In 1625 bevatten de VOC-bezittingen 8.000 slaven, in 1775 waren dat er 79.500. In 1779 woonden in Batavia 40.000 slaven op 172.000 inwoners.\nSlaven als arbeidskrachten.\nEr zijn verschillende redenen aan te wijzen waarom de VOC gebruikmaakte van slaven als arbeidskracht naast loonarbeiders. Allereerst werden Europeanen niet in staat geacht om zwaar lichamelijk werk te verrichten in gebieden met een tropisch klimaat. Een andere reden was dat de VOC een chronisch tekort had aan arbeidskrachten. Een laatste reden was om kosten te besparen.\nDe slaven konden niet altijd voor een stabiele poule van arbeiders zorgen. Het leven van een slaaf was over het algemeen kort. Daarnaast werden er te weinig kinderen geboren om een slavenpopulatie in de VOC-nederzettingen stabiel te houden. Hierdoor was een voortdurende aanwas van nieuwe slaven nodig om in de vraag te voorzien.\nDoor de VOC werden slaven vooral gebruikt voor het werk in eigen nederzettingen. Aan de Kaap de Goede Hoop, bijvoorbeeld, was arbeid vereist in de bouw van de nederzetting en om de tuinen (akkers) van de VOC te bewerken. Er waren honderden slaven werkzaam op de VOC-scheepswerf van het eiland Onrust bij Batavia. Anderen waren actief bij het laden en lossen van handelswaren. Ook werden slaven ingezet voor de mijn- en bosbouw, zoals gedurende de poging om de goudmijnen van Salinda op Sumatra te exploiteren. Nadat in de jaren zestig van de zeventiende eeuw in Batavia enkele kruitmolens ontploften, werden slaven ingezet om de onveilige werkzaamheden over te nemen. Ze werden op een enkele keer na nooit tewerkgesteld op de handelstochten, uit angst voor opstanden.\nSlaven werden ook ingezet in de plantagekolonies in de Molukken (onder andere Ambon) en de Banda-eilanden. Daar werden specerijen geteeld. Binnen de huishoudens van Europeanen in de VOC-nederzettingen was het gebruikelijk om slaven te bezitten.\nHerkomst.\nDe VOC-slaven kwamen voornamelijk uit Azi\u00eb, en een deel uit Oost-Afrika, met name Madagaskar.\nIn Azi\u00eb kwamen de meeste slaven uit niet-islamitische, kleine en gefragmenteerde microstaten en staatloze samenlevingen. Aanvankelijk waren dat vooral de kusten van India, zoals Arakan, Bengalen, Malabar en Coromandel. Van 1624 tot 1665 werden uit het koninkrijk Arakan door de VOC 11.556 slaven aangevoerd. Vanuit de Baai van Bengalen waren er dat 26.885 in de periode juni 1621 tot november 1665. Vanaf 1660 kwamen slaven voornamelijk uit Makassar en Bali. Deze werden hoofdzakelijk verscheept naar de nederzettingen Batavia en Ceylon, maar ook Malakka, Makassar, de plantagekolonies in Azi\u00eb en naar de Kaapkolonie.\nEen kleiner onderdeel van de netwerken van de Nederlandse slavenhandel verliep via de Oost-Afrikaanse kust. Op Madagaskar was aanvankelijk het noordwesten een populaire locatie om slaven te vergaren. Gedurende de achttiende eeuw werd juist in het noordoosten een hogere en in het noordwesten een lagere hoeveelheid lijfeigenen aangeboden, als gevolg van de gestegen vraag vanuit de Franse plantagekolonies op Mauritius en R\u00e9union. Hier werden deze personen verkocht door lokale vorsten vanuit de binnenlanden van het eiland. De sporadische handel met Oost-Afrika verliep voornamelijk via de baai van Maputo (toen Delagoa) - waar zich gedurende korte tijd een Nederlandse nederzetting bevond - en via Malindi en Zanzibar. Hier vond de handel voornamelijk plaats onder leiding van de Swahili en Arabieren.\nOpvarenden.\nAantallen.\nVanaf het oprichtingsjaar tot 1700 bevonden zich op de VOC-schepen 317.000 mensen, van 1700 tot 1795 waren er dat 655.000. Daarvan keerde een derde deel terug. Een deel bleef achter in Indi\u00eb en bouwde er een nieuw leven op. Gemiddeld stierven jaarlijks 300 tot 500 bemanningsleden tijdens een zeereis; de schattingen lopen uiteen van vijf procent in de zeventiende eeuw tot tien procent als er epidemie\u00ebn uitbraken.\nRegelgeving.\nAan boord van de schepen van de VOC werkten uitsluitend mannen. Opvarenden tekenden voor een specifieke periode; zeelui voor drie jaar en alle anderen voor vijf jaar. In 1658 werd dat vijf jaar voor iedereen die man was. De tijd die het nam om naar en van de Oost te varen behoorde niet tot de afgesproken termijn. De minimumleeftijd aan boord van de schepen was dertien jaar, later opgetrokken tot zestien. Als er een tekort dreigde aan personeel uit de Nederlanden, dan werd een beroep gedaan op buitenlanders, met name op Duitsers. Gedurende de gehele VOC-periode bestond zestig procent van de aangemonsterde militairen uit buitenlanders, evenals ongeveer veertig procent van de zeelui. Meestal ging het om personen die elders geen baan konden vinden.\nHet salaris van het personeel bleef de hele VOC-periode gelijk. Een matroos en soldaat verdienden elk zo'n 108-132 gulden per jaar. Zijn eten en onderdak kreeg hij ook vergoed. Een onderofficier aan boord van een schip vergaarde 116-288 gulden per jaar en een stuurman kreeg jaarlijks tot 600 gulden. Een scheepskapitein verdiende jaarlijks tussen de 720 en 960 gulden.\nVrouwen.\nVrouwen werden in de beginperiode aangemoedigd om naar de Oost te gaan, specifiek naar Batavia om daar de stad te bevolken. Ze moesten hiervoor een contract van tien jaar ondertekenen. Veel vrouwen keerden eerder terug, met medeneming van hun echtgenoot. Critici oordeelden dat lokale vrouwen veel beter bestand waren tegen het tropische klimaat. Voor hen hoefde ook geen verre overtocht betaald te worden. Aangezien daarnaast Europese vrouwen meestal niet wilden dat hun echtgenoot gestationeerd werd in verafgelegen gebieden en thuis allerlei extra eisen aan de behuizing stelden, die de compagnie tot extra kosten noopte, stopte de VOC in 1632 met het aanmoedigen van vrouwen om naar de Oost te emigreren. VOC'ers die toch met een Europese vrouw trouwden, werden met vijftig procent op hun salaris gekort. Aan die laatste regel kwam in 1688 officieel een einde voor alle werknemers die naast een salaris ook een toelage kregen voor voedsel en behuizing.\nOok kwam het wel voor dat vrouwen, vermomd als man, aanmonsterden. Daar waren diverse redenen voor. Onder meer omdat vrouwen vonden dat ze meer kans hadden om een toekomst op te bouwen in het oosten en een betaalde passage te duur was. Ook waren er vrouwen die niet meer dan een jaar lang van hun vriend of man gescheiden wilden zijn. Verder waren er vrouwen met een crimineel verleden die het land ontvluchtten om elders een nieuwe toekomst op te bouwen. Zo noemt scheepschirurgijn Nicolaas de Graaff hen: \"spinhuishoeren, dronken straatvarkens en dieveggen, die 't in Holland niet langer dorsten houden of dikwijls meer perikel van 't spinhuis of schavot hebben gelopen, en daarom hebben zij haar in de schepen verstoken of zijnde alzoo in mansklederen naar Oost-Indi\u00eb gevaren.\" Vaak werden vrouwen betrapt en ontmaskerd. Zij werden dan teruggebracht naar Nederland en daar veroordeeld.\nHet was Europese vrouwen niet toegestaan om te wonen in een factorij die geen garnizoen had en dus niet tegen gewapende aanvallen verdedigd werd. Aanvang jaren zeventig van de zeventiende eeuw werd deze regel aangepast en mochten VOC's toch hun Europese vrouw meenemen, maar alleen als de compagnie onvoldoende ongetrouwde mannen als werknemer kon krijgen. Het was heel normaal dat Europese vrouwen in de Oost trouwden met mannen die twintig tot dertig jaar ouder waren. Om die reden overleefden ze vaak hun echtgenoot. Vanwege de verkregen erfenis waren die weduwen in de Oost erg populair bij vrijgezelle Europese mannen. Veel weduwen hertrouwden zo snel dat in 1642 een decreet werd uitgevaardigd waarbij bepaald werd dat ze binnen drie maanden na het overlijden van hun echtgenoot geen nieuwe echtelijke verbintenis mochten aangaan.\nSchrijvende wetenschappers, chirurgijnen, dominees en anderen.\nNiet alle opvarenden waren zee-, handelslieden of bestuurders. Ook wetenschappers, chirurgijnen en dominees gingen naar de Oost. Hendrik Adriaan van Reede tot Drakestein, Jan Commelin, Simon van der Stel, Georg Everhard Rumphius, Johannes Camphuys, Johan Huydecoper van Maarsseveen, Nicolaes Witsen en Gaspar Fagel hielden zich bijvoorbeeld bezig met het beschrijven, opsturen of verzamelen van gewassen en schelpen. De apothekers van de Hortus Botanicus waren vooral ge\u00efnteresseerd in nieuwe medicijnen om ziekten onder het VOC-personeel te bestrijden; de bewindhebbers in zaaigoed en siergewassen voor hun kassen of tuinen. Meerdere opvarenden schreven boeken over hun wederwaardigheden en opgedane kennis.\nEen selectie:\nNiet alle VOC-wetenschappers gingen op reis. Petrus Plancius (Pieter Platevoet) was een bewindhebber van de VOC en predikant, maar hij bleef in patria. In 1602 werd hij benoemd tot cartograaf van de VOC. Hij verzorgde daar ook het onderwijs van schippers en stuurlui. Pieter van Dam (1621\u20131706) was eigenlijk geen wetenschapper, maar als secretaris werkzaam voor de VOC-Kamer Amsterdam, alsook voor de Heren XVII. Hij schreef in opdracht van de Heren XVII een geschiedenis van de VOC, waarmee hij in 1693 begon en die hij in 1701 voltooide. Zijn boeken behoren tot de beste die er over de VOC geschreven zijn.\nArchieven.\nDe Archieven van de Verenigde Oost-Indische Compagnie staan sinds 2003 op de Werelderfgoedlijst voor documenten van UNESCO. De VOC-archieven worden door overheidsinstellingen bewaard in Kaapstad, Chennai, Colombo, Jakarta en Den Haag. UNESCO beschouwt het archief als het grootste en meest indrukwekkende van alle vroeg moderne Europese handelsbedrijven die actief waren in Azi\u00eb. Ongeveer vijfentwintig miljoen pagina's archief zijn bewaard gebleven. Volgens de organisatie vormen die het meest uitgebreide en de meest complete bron van de vroeg moderne wereldgeschiedenis met relevante informatie over de geschiedenis van honderden lokale politieke en handelsorganisaties in Azi\u00eb en Afrika."}
{"id": "10247", "revid": "68071776", "url": "https://nl.wikipedia.org/wiki?curid=10247", "title": "Kinderkruistocht", "text": "Kinderkruistochten is de verkeerde benaming die gegeven wordt aan twee kruistochten die plaatsvonden in 1212. Het zou hier gaan om tochten van \"kinderen\" (Latijn: \"pueri\") om Jeruzalem van de islam te bevrijden. De kruistocht werd gestimuleerd door de liturgische processies die werden gehouden ten behoeve van de Reconquista en de preken die werden gedaan voor het promoten van de Albigenzische Kruistochten.\nDeze kruistochten vertrokken uit Frankrijk en Duitsland. In beide gevallen is het verhaal ongeveer hetzelfde: een jongen kreeg een visioen waarin God of een engel hem de opdracht gaf een leger van onschuldige kinderen te verzamelen en daarmee naar Jeruzalem te trekken. De Middellandse Zee zou voor hen splijten, waardoor de weg naar Jeruzalem voor hen open zou liggen. Daar aangekomen zouden de Saracenen voor hun onschuld vluchten.\nSinds de onderzoekspublicatie van Nederlands historicus Peter Raedts uit 1977 is de consensus onder historici verschoven naar de opvatting dat het zeer waarschijnlijk geen \"kinderen\" betrof (althans niet voornamelijk) en dat het woord \"pueri\" anno 1212 niet duidde op een leeftijd, maar een sociale onderklasse van onder meer volwassen ontheemde boeren. Dit is echter al gauw verkeerd begrepen door latere kroniekschrijvers, die er vanaf het eind van de 13e eeuw ook \"infantes\" (het eigenlijke woord voor \"kinderen\") van maakten.\nTerminologie: \"peregrinatio puerorum\".\nHet begrip \"Kinderkruistocht\" is een vertaling van de in de bronnen veelgebruikte Middeleeuws Latijnse woorden \"peregrinatio puerorum\". Zowel \"peregrinatio\" (letterlijk: \"reis\", vaak gebruikt voor \"kruistocht\") als \"puer\" (letterlijk: \"jongen\", ook wel \"kind\") zijn echter voor meerdere uitleggen vatbaar.\n\"Puer\".\nDe deelnemers aan de Kinderkruistocht waren niet, zoals de naam impliceert, uitsluitend kinderen, maar voor een groot deel jongeren en groepen volwassenen. Het ging bij hen overwegend over horigen van lagere sociale klassen.\nHet zou kunnen dat de voorstelling van een \"kinderkruistocht\" berust op een taalkundig misverstand. Het Latijnse woord \"puer\" kan niet alleen \"kind\" of \"knaap\" betekenen, maar ook \"knecht\". Daarmee werden vooral jonge kinderen uit boerenfamilies aangeduid, die meestal hooguit dienst deden als herders of dagloners en zo een arme onderklasse van het platteland vormden. Deze interpretatie van de naam is door meerdere nieuwe onderzoeken deels bevestigd.\nAndere onderzoekers wijzen op een betekenisverschuiving van het begrip \"puer\", die in de 13e eeuw werd ingezet en met betrekking tot een nieuw ontstane vrijwillige armoedebeweging staat.\n\"Peregrinatio\".\nMinder omstreden dan het begrip \"kind\" is de aanduiding \"kruistocht\". Het Duitse begrip \"Kreuzzug\" (met Nederlandse equivalenten zoals \"cruystoght\" of \"kruystogt\") werd pas in de 17e eeuw voor het eerst gebruikt als vertaling van het Middelfranse \"croisade\". In de bronnen over de Kinderkruistocht worden in plaats daarvan de termen \"peregrinatio\" (waarvan het woord \"pelgrimage\" is afgeleid), \"iter\" (\"reis\") en \"expeditio\" (\"veldtocht\") gehanteerd. Deze begrippen zijn, in combinatie met de aanmerking van Jeruzalem als doel en het dragen van het kruisteken (\"crucisignatus\"), de contemporaine aanduiding van een kruistocht. Hoewel de deelnemers van de Kinderkruistocht onbewapend waren en geen pauselijke oproep tot een kruistocht volgden, wordt de aanduiding \"kruistocht\" in het onderzoek gezien als correct.\nDe mythe van de Franse en Duitse kinderkruistochten.\nBij de Franse kruistocht ging het om circa 30\u00a0000 kinderen, geleid door de 12-jarige jongen Stephan \"van Cloyes\". Omdat de ouderen hadden gefaald, gingen de kinderen op pad. Ze kregen echter nooit officieel toestemming van de koning of paus. Integendeel, de Franse koning Filips II van Frankrijk verbood de kruistocht waarna de meeste Franse kinderen terug naar huis gingen. Enkele van de jongeren werden in Marseille ingescheept. Een deel van hen leed schipbreuk en verdronk. De meeste anderen vielen in handen van slavenhandelaars en werden als slaven aan de Turken verkocht of kwamen om door honger of epidemie\u00ebn.\nRond dezelfde tijd zou ook in Duitsland een Kinderkruistocht hebben plaatsgevonden. Het zou hier gaan om een groep van 8000 jongeren, geleid door een herdersjongen, Nicolaas. De groep stak de Alpen over en bereikte ten slotte na veel ontberingen en verliezen Genua waar de zee zich echter niet opende voor de kinderen. Een klein deel van hen ging terug. De overigen gingen alle kanten op. Zo vertrok een deel naar Rome. Daar raadde paus Innocentius III de jongen Nicolaas af verder te gaan en viel de groep uit elkaar. Een deel trok ten koste van veel slachtoffers terug naar Duitsland. Een ander deel bleef in Itali\u00eb. Enkelen gingen scheep in Pisa maar zij werden ten slotte als slaven verkocht aan onder andere Nur ad-Din. Deze kruistocht vormde de basis voor het boek \"Kruistocht in spijkerbroek\" van Thea Beckman.\nAchtergrond.\nHeel de beweging moet geplaatst worden tegen de achtergrond van de sociaal-economische revolutie van de 13de eeuw: herstel van de markteconomie en grotere geldomloop met als keerzijden onder andere een snelle bevolkingsaangroei, werkloosheid en seizoenarbeid. Opvallend genoeg was deze ontwikkeling het ingrijpendst in Noord-Frankrijk en het Rijnland, waar deze kruistochten ontstonden. Bovendien past zij in de context van de 13de-eeuwse armoedebeweging. Vele ontheemde jongeren hebben in de kruisvaartbeweging een ontsnappingsmogelijkheid gezien uit hun mis\u00e8re. Had het kruistochtideaal oorspronkelijk vooral weerklank gevonden bij het volk en was de Eerste Kruistocht (1096-1099) nog een aangelegenheid van heel de westerse christenheid, de volgende drie waren bijna exclusief een zaak van vorsten en ridders geweest. De mislukking van deze heilige oorlogen deed in de lagere kringen de hoop herleven op een vreedzame bevrijding van Jeruzalem in een boetetocht van door God uitverkoren armen. Ook Franciscus poogde in 1212 om het Heilige Land te bereiken.\nWaarheidsgehalte.\nEr wordt sinds de publicatie van Peter Raedts (1977) niet meer getwijfeld aan de wijdverbreide mythe van de kinderkruistochten. Het ging hier niet om kinderen, maar om ontheemde boeren die uit geldnood hun land hadden moeten verkopen. Twee jonge leiders, Stephan en Nicolaas, kregen visioenen en stuurden hun groep op Kruistocht. In deze visie zou het dus meer om een soort sektevorming gaan, waarbij de groepen op een bepaald moment door alle verliezen en ontberingen ontmoedigd uit elkaar vielen. Het woord 'kinderkruistocht' zou in deze visie berusten op een taalkundig misverstand. In middeleeuwse kronieken die deze kruistochten noemen wordt namelijk het woord \"pueri\" gebruikt, het Latijnse woord voor \"jongens\". Door latere vertalers is dat vertaald als \"kinderen\". In de middeleeuwen werd de term \"pueri\" echter ook wel gebruikt om ontheemde boeren en zwervers aan te duiden. Middeleeuwse kroniekschrijvers hebben de mythevorming versterkt door de pelgrims steeds jonger weer te geven."}
{"id": "10248", "revid": "91644", "url": "https://nl.wikipedia.org/wiki?curid=10248", "title": "Paulicianen", "text": "Het paulicianisme was een christelijke beweging die tussen het midden van de zevende eeuw en eind negende eeuw aanwezig was in het oostelijk deel van het Byzantijnse Rijk en met name in Armeni\u00eb. Vanaf eind negende eeuw waren er paulicianen aanwezig in Zuid-Itali\u00eb en vooral op de Balkan\nDe meest gehanteerde aanname is dat de naam ontleend is aan Paulus van Samosata die van 260 tot 268 bisschop van Antiochi\u00eb was. In de antieke bronnen worden de opvattingen van Paulus beschreven als een vorm van adoptianisme. In die opvatting was Jezus bij zijn geboorte slechts een gewoon mens. Hij werd in die hoedanigheid door God geselecteerd vanwege een voorbeeldig leven en zou pas bij zijn doop in de Jordaan de Zoon van God geworden zijn. Een andere aanname is dat de naam ontleend is aan de apostel Paulus. \nDe stichter van de beweging was een zekere Constantijn die de naam Sylvanus aannam. Omstreeks 660 stichtte hij de eerste geloofsgemeenschappen van paulicianen. Omstreeks 685 werd hij beschuldigd van ketterij en gestenigd. Waarschijnlijk is de steniging later verzonnen om een parallel te cre\u00ebren met de dood van de eerste martelaar Stefanus. \nByzantijnse en Armeense bronnen.\nIn de Griekse, Byzantijnse, bronnen wordt het paulicianisme beschreven als een gnostische beweging. De belangrijkste van die bronnen zijn geschriften van de patriarch Photius I en Petrus Siculus, ook wel Petrus van Sicili\u00eb. In veel van de Byzantijnse bronnen worden de paulicianen als manichee\u00ebrs benoemd. Zij zouden een radicaal dualisme aanhangen met een geloof in een scheppergod die verantwoordelijk was voor het cre\u00ebren van het universum waaronder de aarde en alles wat daarop leeft en een verborgen onkenbare god van de toekomst. In die bronnen zijn de paulicianen aanhangers van de leer van het docetisme. De essentie daarvan was de overtuiging dat Jezus Christus slechts een schijnbare lichamelijkheid bezat. Het gevolg daarvan was, dat zij het lijden en sterven van Christus tijdens de kruisiging verwerpen. De goddelijke Christus had het aardse lichamelijk omhulsel van Jezus reeds daarvoor verlaten. De paulicianen zouden het gehele Oude Testament verwerpen en slechts een deel van het Nieuwe Testament aanvaarden \nTot in de twintigste eeuw hebben die Byzantijnse bronnen het beeld over het paulicianisme bepaald. Pas in die eeuw kwam er enige aandacht voor Armeense bronnen. De bekendste en meest uitgebreide Armeense bron is \"De sleutel tot de waarheid\", een tekst die in 1893 in een bibliotheek in Etsjmiadzin door Frederick Cornwallis Conybeare werd ontdekt. Conybeare was hoogleraar godsdienstwetenschap aan de universiteit van Oxford. Het gevonden manuscript dateert uit 1782 en was geschreven in Oudarmeens. Volgens Conybeare was het een kopie van een veel oudere tekst die van omstreeks 800 zou moeten dateren. In 1898 publiceerde Conybeare een Engelse vertaling. \nDeze tekst geeft een ander beeld van de theologische opvattingen van de paulicianen. Het bevat geen inhoud op grond waarvan aangenomen kan worden dat het paulicianisme gnostische of manichese opvattingen had. Het voor beide religies kenmerkende element van het verwerven van gnosis ontbreekt geheel. De tekst spreekt vele malen over Jezus als de \"enig geboren zoon van God\", een notie die zich niet verhoudt met een vorm van adoptianisme. In die tekst wordt het Oude Testament slechts een beperkt aantal malen genoemd, maar niet in de zin dat het verworpen zou worden. Volgens die tekst zouden de paulicianen de vier canonieke evangeli\u00ebn wel aanvaarden alsmede in ieder geval de brieven van Paulus. Conybeare was van opvatting, dat er geen sprake was van enig dualisme, maar dat de kern van hun opvatting lag in het ontkennen van de Drie-eenheid van God. Het wordt uit die tekst ook duidelijk, dat de paulicianen het dopen van kinderen verwierpen en zich keerden tegen iedere vorm van verering van iconen. Paulicianen worden in de tekst verder beschreven als een groepering met vooral zeden en gebruiken die in de eerste eeuwen van het christendom bij meerdere baptistische groeperingen voortkwamen. \nHet probleem bij de beschrijving van opvattingen van de paulicianen is de onverenigbaarheid van de Griekse en Armeense bronnen. Armeense historici hebben de neiging om in hun werk zo dicht mogelijk bij de beschrijvingen in Armeense bronnen te blijven. Westerse historici zijn van mening dat de opvattingen zoals verwoord in de gevonden kopie van \" De sleutel tot de waarheid\" voor een deel het resultaat zijn van latere theologische ontwikkelingen die dateren van na de elfde eeuw. Een meerderheid van westerse historici is echter ook van opvatting, dat, in tegenstelling tot de Byzantijnse bronnen, er in het paulicianisme geen sprake is van gnostische dan wel manichese noties. Een dualistische opvatting wordt echter voor re\u00ebel gehouden.\nPaulicianen als militaire macht.\nIn het Byzantijnse rijk waren er voor de paulicianen zowel perioden van vervolging als tolerantie. Het rijk werd in de periode tussen midden achtste en midden negende eeuw beheerst door de strijd om het iconoclasme. In de achtste eeuw was sprake van vervolging in de perioden van de keizers Constantijn IV en Justinianus II. Onder keizers die zich tegen de iconenverering keerden, zoals Leo III, werd het paulicianisme meestal getolereerd. Paulicianen dienden ook in het Byzantijnse leger. \nAls in de negende eeuw de vervolgingen weer toenemen zijn de paulicianen dan ook in staat tot aanzienlijk militair verzet. Onder hun religieuze leider Sergius, ook wel Tychicus, organiseerden zij een aantal opstanden, waaronder enkele in samenwerking met Arabische strijdkrachten. Het gevolg is dat de regentes Theodora II, een aanhanger van gebruik van iconen in de kerk, een massale vervolging van paulicianen beval. In 843 zouden bij pogroms 100.000 paulicianen omgebracht zijn. De militaire leider van de paulicianen, Karbeas, vluchtte met ongeveer 5000 man naar het door de Arabieren beheerste Militene. Met hun hulp stichtte hij een staat nabij Tephrike aan de bovenloop van de Eufraat. Vanuit dat gebied voerde hij regelmatig invallen uit op Byzantijns gebied in Klein-Azi\u00eb. Die staat werd in 872 of 878 vernietigd door het Byzantijnse leger. \nEnkele groepen paulicianen vluchtten naar islamitisch gebied en wisten zich daar tot begin twaalfde eeuw te handhaven. In meerdere bronnen van kruisvaarders wordt melding gemaakt van contingenten paulicianen in islamitische strijdkrachten. De nog resterende groepen worden overgebracht naar de Balkan en Zuid-Itali\u00eb om dienst te doen in het Byzantijnse leger. Georgios Maniakes, de Byzantijnse katapanos van Itali\u00eb, had een contingent van paulicianen in zijn strijdmacht tijdens de campagne in Sicili\u00eb van 1038-1041. In 1081 vocht een regiment van 3000 paulicianen in dienst van Alexios I in de slag bij Dyrrhachium tegen de Normandi\u00ebrs. \nOp de Balkan waren de meeste paulicianen gevestigd in het gebied van het huidige Bulgarije. Er zijn daar geen vervolgingen van hen bekend. Er waren ook na de verovering van het gebied door het Ottomaanse Rijk nog zelfstandige religieuze gemeenschappen van paulicianen. De apostolisch visitator Pietro Cedolini bezocht in opdracht van paus Gregorius XIII rond 1580 het gebied tussen Plovdiv en Nikopol. Hij trof daar ongeveer vijftien dorpen aan waarin mensen zich als paulicianen benoemden. In zijn rapport maakte hij melding van opvattingen als een grote verering voor de apostel Paulus, het weigeren van de doop met water, het verwerpen van alle religieuze afbeeldingen en een grote afkeer van de Bulgaars-Orthodoxe Kerk. Hierna verdwijnen de paulicianen uit beeld. "}
{"id": "10250", "revid": "231402", "url": "https://nl.wikipedia.org/wiki?curid=10250", "title": "9", "text": "Het jaar 9 is het negende jaar in de 1e eeuw volgens de christelijke jaartelling."}
{"id": "10251", "revid": "75723", "url": "https://nl.wikipedia.org/wiki?curid=10251", "title": "Buckingham Palace", "text": "Buckingham Palace is de offici\u00eble residentie van de Britse monarch in City of Westminster, Londen. Als de koning aanwezig is, wappert de koninklijke standaard op het middelste paviljoen; is hij er niet, dan wordt de Union Jack gehesen. Er werken dagelijks ruim 300 mensen aan de koninklijke hofhouding.\nGeschiedenis.\nOorspronkelijk heette het gebouw 'Buckingham House', het werd in 1703 gebouwd voor John Sheffield, hertog van Buckingham. Koning George III kocht het pand in 1762, van diens nakomeling Charles Sheffield, als een priv\u00e9woning voor koningin Charlotte; het werd bekend als 'The Queen's House'. Sinds 1837 doet het dienst als residentie. Koningin Victoria was de eerste monarch die het paleis permanent bewoonde. Het huidige aanzicht dateert van 1913, toen koning George V de voorgevel liet moderniseren door architect Aston Webb.\nArchitectuur.\nDe witte symmetrische gevel van het paleis leent zich uitstekend als het decor voor ceremonie\u00ebn. Jaarlijks groeten de Windsors de bevolking vanaf het balkon (dit al sinds 1851). Het paleis heeft 775 kamers, waarvan 78 badkamers.\nDe paleisgevel is 108 meter breed en het gebouw is 120 meter diep, met een hoogte van 24 meter. De oppervlakte bedraagt 77.000 vierkante meter, het heeft 1514 deuren en ruim 760 vensters die om de zes weken worden gereinigd. De Koninklijke tuin heeft een oppervlakte van 40 hectare. Elektriciteit is er sinds 1883. Er is een kapel, een dokterskabinet, een zwembad en een cafetaria voor het personeel. De grootste zaal is de balzaal (36,6 x 18 x 13,5 m); hier vinden staatsdiners plaats. Staatshoofden slapen in de Belgische suite; deze werd gebouwd in opdracht van koningin Victoria voor haar oom, Leopold I van Belgi\u00eb.\nBuckingham Palace is, sinds George III het kocht, meerdere malen verbouwd en vergroot. Sinds 1993 zijn gedeelten van het paleis toegankelijk voor het publiek. Een van de mooiste zalen is de troonzaal, waar de troon van de koning staat. Ook de tronen van zijn ouders en grootouders staan hier.\nIn Buckingham Palace bevindt zich een gedeelte van de Koninklijke Collectie, met schilderijen van onder anderen Rembrandt, Rubens, Van Dyck, Vermeer, Poussin, Canaletto en Claude Lorrain. Er staan ook sculpturen van Canova en Chantrey, een collectie S\u00e8vres-porselein en Brits en Frans meubilair.\nAflossing van de wacht.\nDe King's Guard symboliseert de functie van hoofd van Defensie van de vorst. De koninklijke wacht wordt meerdere keren per dag afgelost. Kenmerkend voor de Britse paleizen is dat dit 's morgens met een uitgebreid ceremonieel geschiedt. In de winter geschiedt dit om de andere dag. De aflossing van de wacht is een toeristische attractie. Dit eeuwenoude ceremonieel is een voorbeeld van de tradities die nog steeds leven aan het Britse hof."}
{"id": "10253", "revid": "231402", "url": "https://nl.wikipedia.org/wiki?curid=10253", "title": "10", "text": "Het jaar 10 is het tiende jaar in de 1e eeuw volgens de christelijke jaartelling."}
{"id": "10255", "revid": "231402", "url": "https://nl.wikipedia.org/wiki?curid=10255", "title": "7", "text": "Het jaar 7 is het zevende jaar in de 1e eeuw volgens de christelijke jaartelling."}
{"id": "10256", "revid": "231402", "url": "https://nl.wikipedia.org/wiki?curid=10256", "title": "5", "text": "Het jaar 5 is het vijfde jaar in de 1e eeuw volgens de christelijke jaartelling."}
{"id": "10257", "revid": "231402", "url": "https://nl.wikipedia.org/wiki?curid=10257", "title": "3", "text": "Het jaar 3 is het derde jaar in de 1e eeuw volgens de christelijke jaartelling."}
{"id": "10258", "revid": "231402", "url": "https://nl.wikipedia.org/wiki?curid=10258", "title": "2", "text": "Het jaar 2 is het tweede jaar in de 1e eeuw volgens de christelijke jaartelling."}
{"id": "10259", "revid": "231402", "url": "https://nl.wikipedia.org/wiki?curid=10259", "title": "1", "text": "Het jaar 1 is het eerste jaar in de 1e eeuw volgens de christelijke jaartelling."}
{"id": "10260", "revid": "231402", "url": "https://nl.wikipedia.org/wiki?curid=10260", "title": "11", "text": "Het jaar 11 is het elfde jaar in de 1e eeuw volgens de christelijke jaartelling."}
{"id": "10261", "revid": "231402", "url": "https://nl.wikipedia.org/wiki?curid=10261", "title": "12", "text": "Het jaar 12 is het twaalfde jaar in de 1e eeuw volgens de christelijke jaartelling."}
{"id": "10262", "revid": "231402", "url": "https://nl.wikipedia.org/wiki?curid=10262", "title": "13", "text": "Het jaar 13 is het dertiende jaar in de 1e eeuw volgens de christelijke jaartelling."}
{"id": "10263", "revid": "231402", "url": "https://nl.wikipedia.org/wiki?curid=10263", "title": "14", "text": "Het jaar 14 is het veertiende jaar in de 1e eeuw volgens de christelijke jaartelling."}
{"id": "10264", "revid": "231402", "url": "https://nl.wikipedia.org/wiki?curid=10264", "title": "15", "text": "Het jaar 15 is het vijftiende jaar in de 1e eeuw volgens de christelijke jaartelling."}
{"id": "10265", "revid": "231402", "url": "https://nl.wikipedia.org/wiki?curid=10265", "title": "16", "text": "Het jaar 16 is het zestiende jaar in de 1e eeuw volgens de christelijke jaartelling."}
{"id": "10266", "revid": "231402", "url": "https://nl.wikipedia.org/wiki?curid=10266", "title": "17", "text": "Het jaar 17 is het zeventiende jaar in de 1e eeuw volgens de christelijke jaartelling."}
{"id": "10267", "revid": "231402", "url": "https://nl.wikipedia.org/wiki?curid=10267", "title": "18", "text": "Het jaar 18 is het achttiende jaar in de 1e eeuw volgens de christelijke jaartelling."}
{"id": "10268", "revid": "231402", "url": "https://nl.wikipedia.org/wiki?curid=10268", "title": "19", "text": "Het jaar 19 is het negentiende jaar in de 1e eeuw volgens de christelijke jaartelling."}
{"id": "10269", "revid": "231402", "url": "https://nl.wikipedia.org/wiki?curid=10269", "title": "20", "text": "Het jaar 20 is het 20e jaar in de 1e eeuw volgens de christelijke jaartelling."}
{"id": "10270", "revid": "231402", "url": "https://nl.wikipedia.org/wiki?curid=10270", "title": "21", "text": "Het jaar 21 is het 21e jaar in de 1e eeuw volgens de christelijke jaartelling."}
{"id": "10271", "revid": "231402", "url": "https://nl.wikipedia.org/wiki?curid=10271", "title": "22", "text": "Het jaar 22 is het 22e jaar in de 1e eeuw volgens de christelijke jaartelling."}
{"id": "10272", "revid": "628344", "url": "https://nl.wikipedia.org/wiki?curid=10272", "title": "Aan de christelijke adel van de Duitse natie over de verbetering van de christelijke natie", "text": "Aan de christelijke adel van de Duitse natie over de verbetering van de christelijke natie (in het Duits: \"An den christlichen Adel deutscher Nation von des christlichen Standes Besserung\") is de titel van een groot programmatisch geschrift van Maarten Luther uit augustus 1520. Het is de eerste van een reeks grotere geschriften. Later dat jaar verschenen Over de Babylonische gevangenschap van de kerk en Over de vrijheid van een christen. \nLuther geeft in deze publicatie een samenvatting van zijn kritiek op kerkelijk systeem. Omdat hij er van overtuigd was dat de kerk zich niet op eigen kracht van binnenuit zou veranderen richt hij zich tot de keizer en de adel.\nDe eerste druk van vierduizend exemplaren is al binnen een maand uitverkocht. Er volgen vele herdrukken. \nDe kern van zijn betoog:\nDaarnaast geeft hij zijn visie op welke verantwoordelijkheden overheid heeft inzake huwelijk, onderwijs en armenzorg. "}
{"id": "10273", "revid": "533224", "url": "https://nl.wikipedia.org/wiki?curid=10273", "title": "Germanicus Julius Caesar", "text": "Germanicus Caesar, meestal kortweg Germanicus (15 v.Chr. \u2013 19 na Chr.) was tijdens het Principaat onder Augustus en zijn opvolger Tiberius een vooraanstaand Romeins veldheer uit het Julisch-Claudische huis.\nGermanicus was de zoon van Nero Claudius Drusus en Antonia minor, een dochter van Marcus Antonius. Augustus was zijn grootoom: diens zuster Octavia Thurina minor was zijn grootmoeder langs moederszijde. Door twee opeenvolgende adopties (Tiberius door Augustus, Germanicus door Tiberius) mocht hij Augustus later zijn grootvader noemen. Hij huwde met een (werkelijke) kleindochter van Augustus, Agrippina maior. Caligula was zijn zoon, Claudius zijn broer, en Nero, de laatste keizer van het Julisch-Claudische huis, was zijn kleinzoon.\nAfkomst.\nGermanicus was als zoon van Nero Claudius Drusus een telg uit het Claudische huis, zijn moeder was Antonia minor, een dochter van Marcus Antonius. Zijn voornaam bij zijn geboorte is onbekend (waarschijnlijk Nero), maar toen zijn vader in 9 v.Chr. overleed en postuum de bijnaam (agnomen) Germanicus kreeg, erfde Germanicus deze als voornaam. Via moederszijde was hij een telg uit het Julische huis.In het jaar 4 v.Chr. werd hij geadopteerd als zoon van de latere keizer Tiberius en werd zo tweede in de lijn voor de opvolging van Augustus.\nZijn moeder zou nooit hertrouwen, maar intrekken bij haar schoonmoeder Livia.\nDoorgaans wordt de zoon alleen Germanicus genoemd en zijn vader Drusus of Drusus maior. Drusus minor was de zoon van keizer Tiberius. Germanicus broer, die bij geboorte Tiberius Claudius Drusus heette, zou later bekend worden als keizer Claudius I.\nGermanicus is vooral bekend als een kundig krijgsheer en een bijzonder populair politicus in de tijd van Tiberius. Het was vooral aan hem te danken dat er na de nederlaag van Varus in het Teutoburgerwoud weer orde en rust terugkeerde aan de grens met Germani\u00eb. Hij streed tegen de Chatti en Cherusken tot aan de kust met de Noordzee.\nCarri\u00e8re.\nIn 7 n. Chr. werd hij een van de twee quaestores Augusti en kreeg hij de opdracht om als propraetor in Illyricum een opstand van de Mazaei, een Dalmatische stam, neer te slaan.\nIn 9 n.Chr. (het jaar van de Slag bij het Teutoburgerwoud) kreeg hij de rang van praetor, in 11 n.Chr. werd hij aangesteld als propraetor over Germani\u00eb. In 12 n.Chr. werd hij benoemd tot consul.\nOppergezag over de \"exercitus Germanicus\" (troepen in Germani\u00eb) (13-17).\nHet oppergezag over de Germaanse legers komt in 13 n.Chr. in handen van Germanicus. Hij is door de Senaat bekleed met een \"imperium proconsulare\", waardoor hij het gezag heeft over de beide \"legati Augusti pro praetore\" en hun respectievelijke legers. De \"legati\" handelen in feite in naam van de \"princeps\" die zijn \"imperium\" over hen dan weer heeft afgestaan aan Germanicus, de ex-\"consul ordinarius\". Deze heeft zich in 13 al eens laten uitroepen \u2013 zij het dan wel tezamen met Tiberius en Augustus - als \"imperator bello Germanico\".\nCensus in Gallia en Augustus' overlijden.\nIn de zomer van 14 bereidt hij een \"census\" (vermogensschatting/burgerlijst/volkstelling) voor in Gallia Belgica, waarvoor hij in het bezit is van een \"imperium cum consulare\" (d.w.z. hij is bevelhebber van de legioenen). Augustus en Tiberius Julius Caesar Augustus ronden in de rest van \"Galli\u00eb\" de \"census\" af met een \"lustrum\" (zoenoffer). Daarna reist Tiberius terug naar Illyricum maar hij wordt teruggeroepen wanneer Augustus onwel wordt in de buurt van Nola. Of Tiberius Augustus nog levend te zien krijgt, is niet met zekerheid geweten. Hij komt vermoedelijk rond 19 augustus aan en zal waarschijnlijk een dode Augustus hebben aangetroffen, tezamen met zijn grootmoeder Livia.\nOpstanden onder de legioenen in Germani\u00eb (14).\nWanneer Germanicus op 27 augustus de dood van zijn grootvader Augustus verneemt en er eind augustus, begin september opstanden losbreken onder de legioenen van het \"exercitus Germanicus inferior\", moet hij zelf gaan ingrijpen. Hij wordt door de soldaten begroet met de kreet \"Heil Germanicus\" en ze laten hem duidelijk merken dat ze hem de hoogste macht aanbieden, d.w.z. de opvolging van Augustus.\nHij moet echter, uit eigen kas, enorm veel concessies doen aan de soldaten, ondanks zijn \"imperium\", dat het recht heeft om over leven en dood te beslissen. De milites eisen 1 denarius per dag, ontslag na 16 jaar dienst en ontslag voor allen die er al twintig jaar op hebben zitten. Tevens wordt geklaagd over de wreedheid van centurio\u2019s en de kosten voor het afkopen van corveediensten. Sommigen pakken zijn hand, alsof ze hem willen kussen, maar steken in plaats daarvan zijn hand in hun mond, om hem te laten voelen dat ze geen tanden meer hebben. Als uiteindelijk de meeste troepen loyaal blijken te zijn, dreigt hij de minderheid met een gewapend ingrijpen, tenzij men de oproerkraaiers zelf vermoordt. Dit gebeurt dan ook prompt.\nTiberius heeft intussen in de Senaatszitting van 17 september een \"imperium maior\" voor Germanicus gevraagd, wat hem toestaat 12 lictoren (lijfwacht) als erewacht mee te nemen \u2212 dit is het aantal voor een \"consul\". Zijn eigen zoon \u2212 Drusus \u2212 krijgt geen \"imperium\" daar hij als \"consul designatus\" het volgend jaar er \u00e9\u00e9n zal ontvangen.\nEerste veldtocht in Germani\u00eb (14).\nDatzelfde jaar trekt Germanicus met twee legioenen langs de weg die Tiberius eerder had gevolgd door het Caesia Silva (het H\u00e4serwald) naar het gebied van de Marsen. Deze worden verrast nadat ze een feest met overvloedige maaltijden en drank gevierd hadden. De hele bevolking in het gebied wordt uitgemoord, vrouwen, kinderen noch grijsaards worden gespaard en over een gebied van vijftig mijl in de omtrek worden grote verwoestingen aangericht. Op de terugweg naar winterkamp worden ze in de bossen aangevallen door Bructeri, Tubanten en Usipeten maar deze worden, na een oproep van Germanicus aan zijn legioenen om de smaad van de opstand uit te wissen, afgeslagen, opgejaagd en afgemaakt.\nTweede veldtocht in Germani\u00eb (15).\nIn het jaar 15 verneemt Germanicus van een tweespalt binnen de Cherusken tussen opstandelingenleider Arminius en de pro-Romeinse Segestes. Arminius had de dochter van Segestes geschaakt, en Germanicus maakte gebruik van de situatie door een actie tegen de Chatten te beginnen. De Chatten waren via een huwelijk van een koningsdochter met Flavus, een broer van Arminius, met de Cherusken verbonden. Voor de actie stelt Germanicus vier legioenen, vijfduizend man hulptroepen en een aantal haastig geformeerde troepen uit Opper- en Neder-Germani\u00eb onder bevel van Caecina en trekt zelf met vier legioenen en het dubbele aantal bondgenoten op. Door het lage water in de Rijn, kan hij snel oprukken, met lichtbepakte troepen. De Chatten verwachten hem niet en worden compleet verrast. Net als het vorige jaar wordt iedereen die zich op grond van leeftijd of geslacht niet kan verweren, vermoord. Ook steekt hij Mattium, de hoofdstad van dat volk, in brand. Mattium lag bij Fritzlar in de deelstaat Hessen. De Cherusken denken erover om de Chatten bij te staan, maar Caecina heeft hen hiervan afgeschrikt door nu eens hier dan weer daar met wapengeweld te dreigen. Segestes wordt belegerd door zijn stamgenoten en stuurt een gezantschap, waaronder zijn eigen zoon Segimundus, naar Germanicus met een verzoek om hulp. Germanicus ontzet Segestes en belooft hem, zijn kinderen en verwanten een veilige woonplaats. Tacitus suggereert door de woorden die hij de woedende Arminius in zijn mond legt, dat zijn vrouw zwanger is.\nDoor deze ontvoering komt niet alleen Arminius, maar alle omringende stammen in het geweer. Inguiomerus, de oom van Arminius, die bij de Romeinen van oudsher aanzien geniet, wordt erdoor bewogen partij te kiezen. Om te voorkomen dat de Germanen het initiatief grijpen, laat Germanicus Pedus door het gebied van de Friezen trekken, Caecina oprukken door het gebied van de Bructeren (tussen Eems en Lippe), en zelf trekt hij 'over de meren' (d.i. over het huidige IJsselmeer en (waarschijnlijk) de Overijsselse Vecht) richting de Eemsmonding. Het hele gebied tussen Ems en Lippe wordt platgebrand. Lucius Stertinius vindt hierbij de \"aquila\", de legioensadelaar van het 19e legioen terug.\nDaarna gaat Germanicus naar de plek waar Varus zijn nederlaag leed. Veteranen en voormalige krijgsgevangenen wijzen hem waar commandanten zijn gesneuveld, waar de \"aquila\" was geroofd en waar Varus ten slotte was gesneuveld. Hij richt een grafheuvel op waarin de stoffelijke resten worden begraven en zet de achtervolging op Arminius in. Deze trekt zich terug in de Venen (Gro\u00dfe Moor), en lokt de troepen van Germanicus in de val. Germanicus breekt de achtervolging af. Het is laat in het jaar. Varus is nog ongewroken.\nDe terugreis blijkt bijna een catastrofe. Aulus Caecina Severus slaagt er slechts met grote moeite in de \"ponti longi\" over te steken, een boomstamweg door het veen die door Lucius Domitius is gebouwd, maar reparatie behoeft. Hij ontsnapt, maar niet zonder het verlies van vele manschappen en al zijn uitrusting, behalve de wapens. De troepen die met Germanicus over het water terug naar hun winterkwartieren gaan, treft een even zo grote ramp. Omdat de schepen te zwaar beladen zijn voor het ondiepe water, vertrouwt Germanicus de helft van zijn troepen toe aan Publius Vitellius. Deze trekt met zijn troepen langs de kust, maar komt door een stormvloed in grote nood. Vele soldaten verdrinken of worden weggespoeld.\nDerde Veldtocht in Germani\u00eb (16).\nIn 16 na Christus onderneemt Germanicus zijn grootste veldtocht. Hij bouwt duizend schepen, waarvan vele met een platte bodem om zijn troepen over de Oceaan (d.i. de Noordzee) naar de monding van de Elbe te vervoeren. Zodoende, redeneert hij, heeft hij geen last van de wouden en venen. Het Eiland der Bataven (De Betuwe) dient als verzamelpunt. Terwijl de schepen nog gebouwd worden, geeft Germanicus Gaius Silius Aulus Caecina Largus bevel om met een eenheid lichtbewapenden tegen de Chatten op te rukken. Silius haalde slechts weinig buit, maar weet de vrouw en de dochter van de leider van de Chatten, Arpus, te ontvoeren. Zelf trekt hij met zes legioenen op naar de Lippe, waar een fort wordt belegerd. De belegering wordt opgegeven.\nAls de schepen gereed zijn, de voorraden verzameld en de troepen ingescheept, vaart Germanicus over de Gracht van Drusus en vandaar voorspoedig over de meren (dat wil zeggen het huidige IJsselmeer) en de Oceaan (dat wil zeggen de Noordzee) naar de Eems. Kort nadat hij geland is, krijgt hij bericht dat de Angrivari\u00ebrs zich tegen hem hadden gekeerd. Germanicus neemt wraak door alles in brand te steken en iedereen af te slachten. Chauken, onder de indruk van de slachting, bieden hulptroepen aan.\nHet eerste contact met Arminius, wiens dood ten slotte een hoofddoel van de Romeinse campagnes was, vindt echter pas plaats bij de Wezer. De Bataafse troepen in dienst van de Romeinen zetten de aanval in, maar worden door Arminius in de val gelokt. Chariovalda, de aanvoerder van de Bataven sneuvelt, met veel van zijn edelen, de rest wordt ontzet door Stertinius en Aemilianus, die met hun ruiterij een minder diepe plek hebben opgezocht. De volgende dag vindt een veldslag plaats op een vlakte genaamd Idavisto, tussen de Wezer en de omringende heuvels. Arminius wordt verslagen en Inguiomerus raakt zwaargewond.\nDe troepen rukken in volgorde op: de Gallische en Germaanse \"auxiliae\" (hulptroepen) voorop, daarna de boogschutters, vervolgens vier legioenen en Germanicus zelf met twee eenheden van de garde en een elite-eenheid van de ruiterij. Daarna nog vier legioenen en de lichtbewapenden, bereden boogschutters en de rest van de bondgenoten. De Germanen slaan op de vlucht, maar velen worden alsnog gedood, de slachting duurt van het vijfde uur tot in de nacht. Germanicus richt een groot gedenkteken op van de wapens van zijn verslagen vijanden. Maar Arminius leeft nog steeds.\nOp de terugweg wordt de vloot overvallen door een storm, sommige schepen zinken, andere stranden op verafgelegen eilanden, waar soldaten omkomen van de honger, of overleven met het vlees van verdronken paarden. Germanicus zelf landt op de kust van de Chauken (tussen de Eems en de Elbe), met schepen waarvan sommige zwaar gehavend zijn en slagzij maken. De schepen worden ijlings opgekalefaterd, maar kunnen pas dagen later terug naar de eilanden worden gestuurd. Een groot aantal gestranden kon nog gered worden.\nHet nieuws van deze ramp geeft de Germanen nieuwe moed. Voor Germanicus zijn ze aanleiding voor nieuwe maatregelen. Hij laat Gaius Silius met 30.000 man oprukken tegen de Chatten en werpt zichzelf op de Marsen. Hun leider, Mallovendus, had zich namelijk overgegeven, waarbij hij vertelde dat er in een naburig woud de adelaar van een van de legioenen van Varus begraven lag en dat die plek niet zwaar werd bewaakt. De \"aquila\" wordt gevonden, wat Germanicus nieuwe moed geeft de binnenlanden in te trekken en daar dood en verderf te zaaien.\nTiberius roept ten slotte Germanicus terug voor de komende triomf waartoe men had besloten. Er waren genoeg successen en tegenslagen maar ook moest men niet vergeten hoe wind en water, zonder dat de commandant blaam trof, voor ernstige verliezen kon zorgen. Zelf had hij altijd meer bereikt door overleg dan door geweld. Nu de Romeinse eer op het punt van genoegdoening tevreden was gesteld, kon men Cherusken en Chatten rustig aan hun eigen twisten overlaten.\nDatzelfde jaar mag hij zich van Tiberius zelfs nog een tweede keer laten uitroepen als \"imperator\". In de winter van 16 en 17 zal hij terugkeren naar Rome en houdt er op 26 mei 17 een triomftocht om zijn overwinningen te vieren op alle Germaanse volkeren aan de rechteroever van de Rijn die tot aan de Elbe huizen, hoewel noch Arminius, noch de Germaanse stammen zijn verslagen, en de Romeinen zich alleen gewapenderhand in dat gebied konden begeven. Maar voor de Romeinen was de ondergang van Varus gewroken.\nIn 16 werd er een triomfboog naast de Tempel van Saturnus gebouwd ter ere van hem en Tiberius voor het terugwinnen van de \"aquilae\" die men tijdens de slag bij het Teutoburgerwoud verloren heeft. Naar deze triomfboog wordt pas na Tiberius\u2019 dood op munten verwezen.\nGermanicus in het oosten (17-19).\nGermanicus maakt zich in Rome al snel populair als de voorname prins en daarom heeft Tiberius misschien besloten hem over te plaatsen naar rustigere oorden. Germanicus wordt bij Senaatsbesluit naar de oostelijke \"provinciae\" gezonden, waar hij uiteindelijk \u2212 na eerst nog Tiberius geprovoceerd te hebben door de als privaat eigendom van de \"princeps\" beschouwde \"provincia Alexandria et Aegyptus\" te bezoeken zonder diens toestemming - op 10 oktober 19 te Syria sterft, zeer waarschijnlijk door toedoen van zijn \"adiutor\" (leidsman) Gnaius Calpurnicus Piso \u2212 met wie hij verscheidene conflicten heeft gehad \u2212 en volgens sommigen met medeweten van Tiberius Julius Caesar Augustus en op aanstichting van zijn oma Livia.\nIn het begin van het jaar 20 wordt zijn stoffelijk overschot \u2212 dat door Agrippina is teruggebracht \u2212 in het \"Mausoleum Augusti\" bijgezet. Tot april blijft de bevolking van Rome treuren. Later zal de Senaat Piso veroordelen en deze verordening als opschrift laten aanbrengen in alle provinciehoofdsteden. Daarmee verloor Tiberius niet alleen een familielid maar ook een goed generaal en mogelijk opvolger.\nWaarom Germanicus geen keizer werd.\nIn 4 n.Chr. wordt Germanicus geadopteerd door zijn oom Tiberius Julius Caesar Augustus, die vervolgens op zijn beurt geadopteerd wordt door Augustus. Zo wordt Germanicus de adoptiebroer van zijn neef Drusus minor \u00e9n adoptiekleinzoon van Augustus. Hierdoor komt hij in het midden van de stamboom van de Julisch-Claudische dynastie te staan.* Hierdoor is Germanicus lange tijd aangezien als de door Augustus gewenste opvolger. Levick toont echter aan dat het eerder Augustus' bedoeling was om de dynastieke banden nauwer aan te halen en zowel Drusus als Germanicus werden beschouwd als potenti\u00eble opvolgers voor Tiberius.\nDe grote populariteit van Germanicus, die dan nog eens op het toppunt van zijn kunnen en zijn populariteit stierf, heeft waarschijnlijk onrechtstreeks nog nagewerkt: dat mensen als Caligula en Nero, die achteraf bekeken weinig geschikt bleken voor het keizerschap, nog zo lange tijd zo veel krediet en respijt kregen van het Romeinse volk is misschien ten dele te verklaren door de populariteit van hun vader en grootvader. Dat Claudius, de kamergeleerde die zijn fysiek niet mee had, voor wie op dat moment geen enkele vrouw \"intrigeerde\", en die door geen enkele voorganger via \"adoptie\" aangeduid was als opvolger, door de soldaten werd uitgekozen ter vervanging van Caligula zal ook nog altijd wel iets met de afstraling van de populariteit van zijn te jong gestorven broer te maken gehad hebben.\nOpvolging van Augustus.\nHet lijdt niet veel twijfel dat Augustus er de voorkeur aan gegeven zou hebben dat een van zijn bloedverwanten hem zou opgevolgd hebben. De eersten die hiervoor in aanmerking kwamen, waren de zonen van zijn dochter Julia, uit haar huwelijk met Agrippa (overigens een persoonlijke vriend van Augustus). In 4 n.Chr. waren de twee oudste van die kleinzonen echter beide dood (de roddel ging rond dat Augustus' nieuwe vrouw Livia Drusilla daar weleens de hand in zou kunnen hebben gehad), en om een of andere reden kon Augustus absoluut niet opschieten met Agrippa Postumus, de enig overblijvende kleinzoon, die een verbanning opliep door zijn ongepast gedrag.\nLivia schoof Tiberius, haar zoon uit een vorig huwelijk, naar voor. Van Augustus veronderstelt men dat hij Germanicus verkoos, de oudste en schijnbaar capabelste van zijn achterneven. Anderen beweerden dan weer dat Augustus vond dat Germanicus te populair was, zodat er kans bestond dat de keizer zelf in de schaduw zou komen van zijn \"kroonprins\". Germanicus scheen een aanvaardbare compromiskandidaat: zijn vader Drusus (overleden in 9 v.Chr.) was een zoon van Livia. Maar Germanicus was nog jong: in 4 n.Chr. was hij nog geen 20 jaar oud. Wat er ook van zij, in het keizerlijk huishouden wordt beslist dat zijn oom Tiberius hem zal adopteren. Dit had waarschijnlijk tevens tot doel mogelijke na-ijver tussen deze toekomstige troonpretendenten te verminderen. De meeste historici uit de oudheid zijn het er over eens dat er van de kant van Germanicus inderdaad weinig na-ijver was. Misschien langs de kant van Tiberius aanvankelijk ook niet zo veel, maar zijn moeder had nooit een geheim gemaakt van haar voorkeur. En zoals zij wilde geschiedde: Tiberius werd geadopteerd door zijn stiefvader Augustus, zodat de lijn van de troonopvolging duidelijk werd.\nOp een zijspoor gezet door Tiberius.\nBij het overlijden van Augustus in 14 n.Chr. was diens keuze dus duidelijk: Tiberius zou hem opvolgen. Nog voor dat helemaal in kannen en kruiken was (een rechtstreekse \"erfelijke\" opvolging was nu ook weer niet zo evident in een staat die minstens op papier nog een \"republiek\" was) werd Agrippa Postumus, nog steeds in ballingschap, om het leven gebracht. Of Tiberius en/of Livia hier mogelijk de hand in hadden gehad, dan wel of het mogelijk om een uitgestelde order van Augustus ging, is nooit helemaal vast komen staan. Ondertussen steeg Germanicus' populariteit alsmaar verder: in tegenstelling tot Tiberius' afstandelijke en teruggetrokken karakter was Germanicus iemand die zich in elk gezelschap thuis voelde, zelfs zonder zijn hand om te draaien een hem vijandig gezinde mensenmassa tegemoet kon treden en van het spreekgestoelte enthousiast kon overtuigen van zijn gelijk. De in Germani\u00eb gelegerde legioenen die hij op dat ogenblik leidde, geraakten steeds verknochter aan \"hun\" Caesar.\nErgens bleef het een risico voor een achterdochtige keizer. Wat als Germanicus de hem enthousiast steunende legioenen naar Rome zou brengen, om de macht op te eisen? Germanicus was als zijn oudste \"zoon\" de eerste in lijn voor de troonopvolging: hij zou zelfs geen legioenen naar Rome moeten brengen om de macht te krijgen, een plan om de keizer uit de weg te ruimen, zou al voldoende zijn. De keizer besloot Germanicus te verkassen naar de andere uithoek van het rijk, waar oorlog in de lucht hing en waar hij zich opnieuw vanaf nul zou moeten beginnen bewijzen bij de daar gelegerde Romeinse manschappen. Mogelijk werd zijn verplaatsing begeleid met een order, van Tiberius of Livia, om hem kwijt te raken. Zonder dat de omstandigheden ooit helemaal opgehelderd raakten, stierf Germanicus inderdaad in Antiochi\u00eb in 19 n.Chr.\nHierbij moet echter opgemerkt worden dat er al eerder precedenten geweest waren waarbij de beoogde opvolger naar het oosten werd gestuurd. Zo werden Agrippa, Gaius \u00e9n Tiberius door Augustus naar het oosten gestuurd, nadat ze als opvolger waren aangeduid. De Ori\u00ebnt werd immers beschouwd als een ideale leerschool voor de diplomatie. En Germanicus kreeg zelfs een wat oudere en dus meer ervaren raadsman mee \u2212 die tevens was aangesteld als de nieuwe gouverneur van Syria \u2212 Gnaius Calpurnius Piso. Het botsen van Germanicus' karakter met dat van Piso, zou echter roet in het eten gestrooid hebben.\nStamboom van de Julisch-Claudische dynastie (14).\nGermanicus was getrouwd met Agrippina de Oudere met wie hij 9 kinderen kreeg. Zijn oudste twee zoons, Nero Julius Caesar en Drusus Julius Caesar, werden later vermoord. Zijn jongste zoon Gaius werd keizer Caligula. Een dochter, Agrippina de Jongere, werd de moeder van de latere \"princeps\" Nero."}
{"id": "10276", "revid": "15168", "url": "https://nl.wikipedia.org/wiki?curid=10276", "title": "VOC", "text": ""}
{"id": "10279", "revid": "10914", "url": "https://nl.wikipedia.org/wiki?curid=10279", "title": "Gen\u00e8ve (kanton)", "text": "Gen\u00e8ve (Duits: \"Genf\"; Frans: \"Gen\u00e8ve\"; Italiaans: \"Ginevra\"; Reto-Romaans: \"Genevra\"; officieel: \"R\u00e9publique et Canton de Gen\u00e8ve\") is een kanton in het westen van Zwitserland met ca. 468.000 inwoners (juni 2012).\nGeschiedenis.\nAl in de Keltische tijd woonden hier mensen en was Gen\u00e8ve hoofdstad van het volk der Allobrogi. Ook in de Romeinse tijd wordt er melding van gemaakt. Gen\u00e8ve was een bisschopstad van ongeveer 400-1536. Verschillende Bourgondische koningen hebben er geheerst van de 5e eeuw tot de 11e eeuw. Het calvinisme is in de 16e eeuw in Gen\u00e8ve ontstaan. De kerk waar Calvijn gepredikt heeft staat in Gen\u00e8ve. Met het Verdrag van Turijn (1754) erkende de koning van Pi\u00ebmont-Sardini\u00eb (hertog van Savoye) officieel de afscheuring van de protestantse republiek Gen\u00e8ve.\nVan 1798 tot 1814 werd Gen\u00e8ve bezet door Frankrijk.\nHet kanton Gen\u00e8ve werd in 1815 gevormd door de stad Gen\u00e8ve, de daarbij horende gebieden en bezit en door het Congres van Wenen toebedeelde toenmalige Franse gebieden en delen van Savoie (bijvoorbeeld de stad Carouge). Van oorsprong is het kanton gereformeerd, maar door de veranderingen in de bevolkingssamenstelling heeft het rooms-katholieke geloof de overhand.\nNa 1815 regeerde nog altijd het aristocratische regime, het kanton bleef dan ook neutraal in de Sonderbund-oorlog (1847). Echter in 1848 stemde het in met de nieuwe grondwet van de bondsstaat. Sindsdien is het een van de meest liberale kantons in Zwitserland.\nGeografie.\nHet kanton ligt aan het Meer van Gen\u00e8ve en wordt doorstroomd door de Rh\u00f4ne. Het kanton is vrijwel ge\u00efsoleerd van de andere Zwitserse kantons. Het kanton grenst alleen aan het kanton Vaud. Voor de rest is het omklemd door Frankrijk via de departementen Ain aan de noordkant en Haute-Savoie aan de zuidkant. De gemeente C\u00e9ligny ligt als een exclave in Vaud.\nEconomie.\nHet kanton wordt gedomineerd door de stad Gen\u00e8ve. Het is een centrum voor handel en banken. Veel Zwitserse banken bevinden zich in Gen\u00e8ve, speciaal op het gebied van \"private banking\". De diensten zijn het belangrijkst, er bevinden zich enige hoofdkantoren van internationale bedrijven en organisaties in Gen\u00e8ve, bijvoorbeeld de Verenigde Naties, de internationale postunie, het Rode Kruis en de wereldgezondheidsorganisatie. In de landelijke gedeelten wordt voornamelijk granen en wijn geproduceerd.\nVele beroemde en duurdere horlogemerken komen uit Gen\u00e8ve.\nGen\u00e8ve heeft een eigen internationale luchthaven Gen\u00e8ve-Cointrin, bovendien is de stad aangesloten op de Franse TGV.\nReligie.\nHet calvinisme is in de 16e eeuw in Gen\u00e8ve ontstaan. De kerk waar Calvijn gepredikt heeft staat in Gen\u00e8ve. In 2000 waren de inwoners van het kanton voor 17,5% protestant en voor 39,5% rooms-katholiek. 22,6% van de bevolking was niet-gelovig.\nTalen.\nMoedertaal (2002):\n38,7% van de bevolking van Gen\u00e8ve heeft geen Zwitsers paspoort (2003).\nPlaatsen en gebieden.\nHet kanton heeft volgende steden binnen de grenzen (dec. 2003):\nToerisme.\nBelangrijke bezienswaardigheden zijn:"}
{"id": "10280", "revid": "154519", "url": "https://nl.wikipedia.org/wiki?curid=10280", "title": "Concorde (vliegtuig)", "text": "De Concorde was een supersonisch passagiersvliegtuig. Er zijn slechts twintig toestellen van gebouwd, waaronder vier prototypes. Het vliegtuig vloog voor het eerst in 1969, het maakte zijn laatste vlucht op 26 november 2003. De naam betekent \"eendracht\".\nDe Concorde was een prestigeproject van de Britse en Franse regeringen. De plannen voor het toestel werden al in 1955 gemaakt. De ontwikkeling ging gepaard met allerlei samenwerkingsproblemen tussen de Britten en de Fransen, die vaak op hoog politiek niveau moesten worden beslecht. Nog een oorzaak van de problemen was dat er in beide landen een productielijn werd aangehouden. Dit zou echter wel enkele jaren later leiden tot het ontstaan van het internationale consortium Airbus.\nDe Concorde kon tot op 18 kilometer hoogte vliegen en een snelheid bereiken van mach 2,04, ruim tweemaal de snelheid van het geluid. Daardoor vloog het toestel in minder dan drie uur van Londen naar New York. De Concorde vestigde op 7 februari 1996 een snelheidsrecord van 1920\u00a0km/u op het traject New York\u2013Londen. Het toestel had een startsnelheid van ongeveer 400\u00a0km/u en een landingssnelheid rond 290\u00a0km/u.\nGeschiedenis.\nIn 1952 werd met de Britse De Havilland DH.106 Comet de straalmotor in de burgerluchtvaart ge\u00efntroduceerd. Meerdere fabrikanten kwamen vervolgens met eigen toestellen, zoals de Boeing 707, de Caravelle en de Tupolev Tu-104. Een logische vervolgstap was het nog verder opvoeren van de snelheid, wat aanleiding was voor diverse projecten voor supersonisch transport (SST). \nBoeing startte al in 1952 een studie voor een SST wat uitmondde in \"model 733\" en uiteindelijk de Boeing 2707. Het Verenigd Koninkrijk hield de eerste studiebijeenkomst op 25 februari 1954. Nadat de Caravelle in 1959 in dienst was gekomen ging ook de ontwerpafdeling van Sud Aviation over tot een studie naar SST, wat resulteerde in de \"Super Caravelle\". \nDe Sovjet-Unie was blijkbaar ook bezig met een studie want in 1962 werd het ontwerp van de Tupolev Tu-144 wereldkundig gemaakt. De Britse studiegroep publiceerde haar verslag, \"het STAC-rapport\", in 1959 en snel bleek dat zowel de Britten als de Fransen een ontwerp met deltavleugels op de tekentafels hadden staan. Het Britse ontwerp, de zesmotorige Bristol 198, ging uit van 120 passagiers voor de lange, trans-Atlantische afstand, terwijl de Fransen, net als bij de subsone Caravelle, mikten op de middellange afstand. \nDe eerste besprekingen tussen Sud Aviation en British Aircraft Corporation (BAC), die de Britse opdracht voor de SST-ontwikkeling had gekregen, vonden in 1960 plaats; de eerste formele besprekingen volgden op 8 juni 1961. In 1961 presenteerde Sud Aviation op de luchtvaartsalon van Parijs haar Super Caravelle, een viermotorig SST-toestel voor 60 tot 70 passagiers. Hierbij boekte Sud Aviation ook een commercieel succes met belangstelling van de Braziliaanse luchtvaartmaatschappij Panair do Brasil. In oktober 1961 werd een verkoopovereenkomst gesloten voor vier Caravelles waarbij Panair bedong dat zij de eerste drie productietoestellen van de \"Super Caravelle\" zou afnemen.\nEendracht.\nDe Brits-Franse besprekingen leidden tot de conclusie dat, gezien de omvang van het project, de ontwikkeling van supersonische vliegtuigen gezamenlijk ter hand genomen moest worden. Op 29 november 1962 werd in Londen een verdrag gesloten tussen de Britse en Franse regering voor de ontwikkeling van supersonische burgervliegtuigen. Het verdrag liet de mogelijkheid open om versies voor middellange en lange afstand te ontwikkelen. De Brits-Franse eendracht kwam tot uiting in de naam van het toestel waarbij de Britten instemden met de extra E achter \"concord\", waarmee de Franse spelling van eendracht \"Concorde\" werd aangehouden. \nHet Britse STAC-onderzoek had onder andere geconcludeerd dat een toestel voor de lange afstand economisch haalbaar zou zijn, maar voor de middellange afstand niet. In gesprekken met de luchtvaartmaatschappijen bleek ook dat de belangstelling uitging naar een toestel voor de lange afstand. In de zomer van 1963 werd besloten dat er \u00e9\u00e9n versie voor 100 tot 120 passagiers zou worden ontwikkeld op basis van een verkleinde Bristol 223, die de Britten vanaf 1960 hadden ontworpen. De \"Super Caravelle\" als supersonisch toestel werd geschrapt. \nHet ontwikkelingsschema voor de Concorde voorzag de eerste vlucht op 28 februari 1968 en certificering in 1971. De kosten van het project werden geraamd op 150 miljoen pond. Dit bedrag omvatte de ontwikkelingskosten, de bouw van prototypes en testvluchten. Om uit de kosten te komen zouden 150 toestellen verkocht moeten worden. Het definitieve ontwerp werd gepresenteerd op de vergadering van de technische commissie van de IATA in 1964 te Beiroet. Door politieke en financi\u00eble tegenslagen maakte de Concorde zijn eerste vlucht pas op 2 maart 1969.\nOpties.\nPanair do Brasil had geen moeite met een groter toestel en hield vast aan haar claim op de eerste drie productietoestellen. De Britten vonden het aannemen van opties begin 1963 prematuur, maar door druk van Pan Am werd dit toch mogelijk en op 3 juni 1963 plaatsten Air France, BOAC en Pan Am ieder 6 opties, waarmee er 21 in de boeken stonden. De opties van deze drie belangrijke maatschappijen werden later dat jaar gevolgd door opties van andere Amerikaanse maatschappijen, TWA, American en Continental en de Libanese maatschappij MEA, die het toestel wilde inzetten tussen Beiroet en New York, met een tankstop in Toulouse. Panair werd in 1965 geliquideerd in de nasleep van de staatsgreep van 1964 in Brazili\u00eb, waarmee deze drie opties vervielen. Toen de eerste vlucht plaatsvond, waren er 74 opties van 16 verschillende maatschappijen.\nIn maart 1969 gaven de regeringen toestemming voor de bouw van varianten voor tests en productie:\nOntwikkeling.\nVoor het Concordeproject wilden beide landen een eigen fabriek hebben, zodat zowel in Toulouse als in Filton een montagelijn werd opgezet. De montagelijnen bouwden de diverse onderdelen samen tot een vliegtuig. De productie van de verschillende onderdelen werd echter verdeeld over gespecialiseerde productielijnen, waarbij de vleugels, de rompsegmenten tussen de vleugels en het landingsgestel in Frankrijk, en de motorgondels, de cockpit, het voorste rompsegment, de staart, de staartkegel en de bewegende neus in het Verenigd Koninkrijk gebouwd zouden worden. \nVoor de boordsystemen werd ook een verdeling gemaakt tussen BAC en Sud Aviation; BAC werd verantwoordelijk voor de elektronica, zuurstofvoorziening, brandstofsysteem, motorinstrumenten, motoraansturing, brandbestrijding, luchtverversing en anti-ijssystemen. Sud Aviation kreeg de verantwoordelijkheid voor de hydraulische systemen, besturing, navigatie, communicatie en luchttoevoer. BAC en Sud Aviation bouwden deze boordsystemen niet allemaal zelf; veel werd besteld bij gespecialiseerde bedrijven. Om de eigen industrie te beschermen, wilden de beide regeringen minstens een evenwichtige werkverdeling hebben, zodat de aanbesteding tot veel discussies en vertraging leidde. Voor de motoren gold dat niet: omdat de Fransen zelf geen motor konden leveren met voldoende stuwkracht, werd van meet af aan Rolls Royce als bouwer ingeschakeld, waarbij de Franse fabrikant SNECMA bijdroeg door de levering van de uitlaten en straalomkeerders.\nVorm.\nBij toenemende vliegsnelheid is de toenemende luchtweerstand een beperkende factor. Al in de jaren vijftig was bekend dat de spanwijdte van het vliegtuig de grootste invloed had op de luchtweerstand bij supersonische vliegtuigen. De vleugels van de eerste supersonische gevechtsvliegtuigen, zoals de Starfighter, werden dan ook zo kort mogelijk gehouden. Deze korte vleugels leverden echter bij lagere snelheden te weinig draagkracht op zodat hoge landingssnelheden vereist zijn. Voor een licht gevechtsvliegtuig was dat nog wel aanvaardbaar, voor een relatief zwaar passagierstoestel was dit onverantwoord. \nEen doorbraak kwam met de bevinding dat gebruik kon worden gemaakt van het vortexeffect. Als een deltavleugel onder een grote invalshoek gehouden wordt, ontstaat de zogeheten vortexlift, waarmee extra draagkracht ontstaat bij lagere snelheden. Het idee van de deltavleugel werd vervolgens toegepast in nieuwe gevechtsvliegtuigen, zoals de Dassault Mirage III in 1958. De ontwerpen voor civiele SST's gingen allemaal uit van deltavleugels en daarmee kreeg ook de Concorde deze voor passagiersvliegtuigen ongebruikelijke vorm. De Franse vliegtuigbouwer Marcel Dassault had bij de ontwikkeling van de Mirage al praktijkervaring opgedaan met deltavleugels. Om deltavleugels bij lage snelheden te testen bouwden de Britten de HP 115, die voor het eerst vloog op 17 augustus 1961. Voor proeven met hoge snelheid werd de BAC 221 gebouwd, waarmee zowel de deltavleugel als de beweegbare neus werden getest; dit toestel vloog voor het eerst op 1 mei 1964. Naast deze praktijkproeven werden ook vele windtunnelproeven genomen om de vorm van de vleugel te bepalen. \nDe uiteindelijke vleugel van de Concorde werd geen zuivere driehoek maar kreeg een glooiende rand aan de voorzijde. Om de vereiste invalshoek te kunnen bereiken werden de Concordes op een hoog landingsgestel geplaatst zodat de staart niet tijdens de start of landing tegen de grond zou slaan. De neus van het toestel was neerklapbaar, zodat de cockpitbemanning ondanks de grote invalshoek toch enig zicht op de landingsbaan behield.\nStabiliteit.\nDe Concorde beschikt niet over aparte trimvlakken om het vliegtuig te stabiliseren. Deze zouden het gewicht en de luchtweerstand van het vliegtuig verhogen. Door een ingenieus systeem werd de brandstof in het vliegtuig gebruikt voor de stabilisatie. De motoren betrekken hun brandstof uit de groene tanks op de tekening. Tijdens het versnellen (A) wordt het zwaartepunt naar achter verplaatst door de verbruikte brandstof aan te vullen en de staarttank te vullen. In geval van nood (B) kan het zwaartepunt weer snel naar voren worden verplaatst. De reguliere overgang van supersonisch naar subsonisch (C) houdt in dat de staarttank de hoofdtank vult tot genoeg brandstof voor de rest van de vlucht, terwijl de reservebrandstof naar de voorste tank gaat. Als langere tijd subsonisch gevlogen moet worden, wordt de brandstof gelijk verdeeld over de voorste tank en de hoofdtank.\nMotoren.\nDe Concorde moest lange afstanden overbruggen op een economisch haalbare manier, hiervoor was een zeer effici\u00ebnte motor noodzakelijk. De Concorde moest ook in staat zijn tot een \"supercruise\", dat wil zeggen: gedurende lange tijd supersonisch kunnen vliegen. Turbofanmotoren kwamen vanwege de grote doorsnee en daarmee luchtweerstand niet in aanmerking, zodat gekozen werd voor een zuivere straalmotor. \nVoor een geschikt motortype keek men naar militaire vliegtuigen. Van de Bristol-motor van de Avro Vulcan-bommenwerper was voor de BAC TSR-2-bommenwerper uit de jaren zestig al een supersonische variant met naverbrander ontwikkeld, de Olympus 320. Dit werd de basis voor de Rolls-Royce/Snecma Olympus 593, de motor voor de Concorde. \nStraalmotoren kunnen tot ongeveer mach 0,5 de luchttoevoer goed verwerken, maar daarboven moet de lucht worden afgeremd voordat de compressor wordt bereikt. Voor de Concorde betekende dit dat de luchtstroom voor de motor van mach 2 naar mach 0,5 vertraagd moest worden. Hiervoor werd in de motorgondels een systeem gebouwd om de luchtstroom te vertragen en de daarbij ontstane schokgolven te dempen. Het systeem bestaat uit kleppen in de luchtinlaat en een regelbare luchtuitlaat onder in de motorgondel. Omdat de aansturing van dit systeem nauw luisterde, werd het geheel geautomatiseerd om zich automatisch aan de gevraagde stuwkracht aan te passen. Het motorbesturingssysteem \"Thrust-by-wire\" werd ontwikkeld door Ultra Electronics.\nVoor extra stuwkracht tijdens het opstijgen en het doorbreken van de geluidsbarri\u00e8re maakt de Concorde gebruik van naverbranders. Het extra brandstofgebruik weegt op tegen de zeer doelmatige werking van de motoren boven mach 1. De ondoelmatigheid van straalmotoren bij lage snelheden blijkt ook uit het feit dat de Concorde tijdens het taxi\u00ebn ongeveer 2000\u00a0kg lichter werd door het brandstofverbruik. Na de landing werden de binnenste motoren uitgeschakeld omdat de geleverde stuwkracht anders te hoog zou zijn voor het taxi\u00ebn met een inmiddels lichter toestel.\nWarmte.\nLuchtweerstand zorgt voor het opwarmen van de huid van het vliegtuig en bij supersonische snelheden ook voor het opwarmen van de binnenkant. De Concorde werd dan ook gebouwd van een koper-aluminiumlegering RR58 die een opwarming tot 127\u00a0\u00b0C aankan zonder te verzwakken bij regelmatige temperatuurschommelingen. Om opwarming boven de 127\u00a0\u00b0C te voorkomen werd de maximumsnelheid van de Concorde beperkt tot mach 2,2. \nUitgebreide thermische tests begonnen in september 1969 en eindigden in 1972. Tijdens deze tests werd een compleet frame blootgesteld aan diverse krachten. Hierbij werden binnen 15 minuten alle temperaturen tussen de \u221210\u00a0\u00b0C en +120\u00a0\u00b0C doorlopen. \nIn 1972 werd het startgewicht op 174\u00a0636\u00a0kg vastgelegd waarmee het toestel het gewenste aantal van 45.000 vlieguren zonder problemen zou meegaan. Op supersonische snelheden werd de romp door opwarming dertig centimeter langer, waardoor bijvoorbeeld tussen de achterwand van de cockpit en het instrumentenpaneel ruimte ontstond. Door gebruik te maken van reflecterend wit voor de beschildering van het vliegtuig, kon de opwarming bij mach 2 tussen de 6\u00a0\u00b0C en 11\u00a0\u00b0C beperkt worden. De beschildering van het vliegtuig was dan ook geen vrije keuze maar moest voor het grootste deel bestaan uit reflecterend wit. Concorde F-BTSD werd in 1996 voor korte tijd in het blauw geschilderd voor een reclameactie van Pepsi Cola. \nAir France is destijds gewaarschuwd om het toestel niet langer dan 20 minuten boven mach 2 te laten vliegen. De temperatuur in het toestel was een apart probleem. In vliegtuigen moet de drukcabine normaal gesproken worden verwarmd. Bij de Concorde is dat bij subsonische snelheden ook het geval, maar bij hogere snelheden is koeling noodzakelijk, zodat een complex systeem van luchtverversing ontwikkeld moest worden. Hierbij kwam nog de extra complicatie dat de luchttoevoer onder de regie van A\u00e9rospatiale viel en de rest onder die van BAC.\nToestellen.\nPrototypes.\nVoor de testvluchten werd zowel een Frans als een Brits prototype gebouwd. Het eerste toestel was eind 1967 gereed, maar moest nog tests ondergaan voordat ermee gevlogen kon worden. De prototypes waren volgestouwd met meetapparatuur en voorzien van een remparachute. \nOp 2 maart 1969, om 15:50 uur steeg het eerste Franse toestel op in Toulouse. Op 9 april volgde het eerste Britse toestel, vanaf het Britse vliegveld Filton. De beide toestellen werden op de luchtvaartsalon van Parijs op 7 en 8 juni 1969 aan het publiek getoond. \nOp 1 oktober 1969 brak Concorde 001, tijdens de 45e testvlucht, voor het eerst door de geluidsbarri\u00e8re. Na een aantal aanpassingen aan de motoren volgde Concorde 002 op 25 maart 1970. Het was de bedoeling dat het Britse toestel als eerste door mach 2 zou gaan, maar op 30 oktober 1970 werd de vlucht vroegtijdig afgebroken wegens brandalarm in motor twee. Op 4 november 1970 kozen beide prototypes het luchtruim met de bedoeling dat eerst het Britse en daarna het Franse toestel mach 2 zouden halen. Nu kregen de Britten te maken met olielekkage, zodat het Franse toestel toch als eerste mach 2 haalde. Het Britse toestel bereikte mach 2 alsnog op 12 november 1970. \nConcorde 001 (F-WTSS) begon op 4 september 1971 aan een demonstratie- en verkooptour naar Zuid-Amerika. Vanuit Frankrijk vloog het toestel naar de Kaapverdische eilanden en maakte vandaar de oversteek naar Zuid-Amerika en daarmee de eerste trans-Atlantische vlucht. Tijdens de tour werden Buenos Aires, Sao Paulo, Rio de Janeiro en Cayenne aangedaan. Concorde 002 (G-BSST) maakte in 1972 een demonstratie- en verkooptour naar Azi\u00eb en Australi\u00eb. Hierbij werden Teheran, Bombay, Singapore, Tokyo, Manilla, Sydney en Dhahran bezocht.\nPre-productie.\nNa de prototypes werden ook een Brits en een Frans pre-productietoestel gebouwd ter afronding van het testprogramma. De pre-productietoestellen zijn op vele punten verbeterd ten opzichte van de prototypes, waarbij zowel onderzoeksresultaten als bevindingen met de prototypes zijn verwerkt. De romp was 2,5 meter langer, het vizier in de bewegende neus was doorzichtig gemaakt, de vleugelvorm was op details gewijzigd en de motoren waren krachtiger dan de eerste exemplaren. Net als de prototypes werden ook de pre-productietoestellen voorzien van allerlei meetapparatuur en twee ontsnappingsluiken waardoor de bemanning in noodgevallen het toestel per parachute kon verlaten. \nHet eerste pre-productietoestel, de Concorde 101 (G-AXDN), verliet op 20 september 1971 de fabriek in Filton en maakte op 17 december 1971 de eerste vlucht. Op 12 februari 1972 ging de Concorde 101 voor het eerst door de geluidsbarri\u00e8re. De 101 werd vooral ingezet om het motorbesturingssysteem te testen onder verschillende omstandigheden. \nHet Franse pre-productietoestel, Concorde 102 (F-WTSA), rolde op 28 september 1972 uit de fabriek en maakte de eerste vlucht op 10 januari 1973. Op 23 februari vloog de 102 non-stop van Toulouse naar IJsland en terug in 3:27 uur, deze afstand is gelijk aan de afstand Parijs - New York. Op 3 maart werd een vergelijkbare vlucht uitgevoerd van Toulouse naar West-Afrika, waarbij in 3:38 uur 3900 mijl, de afstand New York - Frankfurt am Main, werd afgelegd. Toch annuleerde het Duitse Lufthansa een maand later haar bestelling. \nOp 18 september vertrok de 102 naar Las Palmas en vloog vandaar door naar Caracas. Op 20 september 1973 was ze de publiekstrekker bij de opening van het vliegveld Dallas-Fort Worth. De 102 keerde terug via Washington D.C. en vloog op 26 september in een recordtijd van 3:33 uur terug naar Parijs. Van 7 februari tot 19 februari 1974 werden tests bij zeer lage temperaturen uitgevoerd in Fairbanks (Alaska).\nProductie.\nIn april 1971 werd toestemming gegeven voor de bouw van de nummers 207 t/m 210 en voor de inkoop van materiaal voor nog eens zes toestellen. Op 7 december 1971 stelden de Britse minister van lucht en ruimtevaart, Frederick Corfield, en de Franse minister van Verkeer, Jean Chamant, de catalogusprijs van een Concorde op \u00a3\u00a013 miljoen. \nDe eerste definitieve bestellingen kwamen op 25 mei 1972 van BOAC en 28 juli 1972 van Air France, voor respectievelijk vijf en vier toestellen. In 1972 sloten Iran en China een luchtvaartverdrag dat voorzag in lijndiensten tussen Teheran enerzijds en Shanghai en Peking anderzijds. Geografisch zou Teheran als tussenstop kunnen fungeren op een supersonische verbinding tussen Europa en China, wat resulteerde in drie voorlopige kooporders van Civil Aviation Administration of China (CAAC), twee op 24 juli 1972 en een op 28 augustus 1972, en twee voorlopige kooporders en een optie van Iran Air op 8 oktober 1972. \nHiermee was het totaal van bestellingen en opties gestegen tot 75, maar de voortekenen van de grote klap hadden zich al aangediend met het afhaken van Air Canada en het schrappen van een optie door Pan Am in september. United Airlines haakte eind oktober af toen bekend werd dat supersonische vluchten boven Amerikaans grondgebied niet zouden worden toegestaan. Olympic Airways toonde belangstelling voor twee toestellen en op 5 januari 1973 vloog de Concorde naar Athene voor een demonstratievlucht, maar van opties of bestellingen kwam het niet. Pan Am ging twijfelen aan de rentabiliteit ten opzichte van haar een andere nieuwkomer op de markt en in haar vloot, de Boeing 747. Ook die toestellen moesten immers gevuld worden. Pan Am en TWA trokken al hun opties in op 31 januari 1973 en door het wegvallen van deze twee intercontinentale maatschappijen was er voor de andere Amerikanen ook geen reden meer om de opties te handhaven. Zelfs BOAC twijfelde, ze oefende de drie openstaande opties niet meer uit en liet de koop alleen doorgaan na overheidsgaranties. De bouwers schaften het systeem met betaalde opties af op 30 maart 1973 en de aanbetalingen werden teruggestort. \nHet productieplan voorzag begin maart 1973 in de bouw van 16 toestellen, waarbij de Franse en Chinese toestellen in Toulouse en de Britse en Iraanse toestellen in Filton gebouwd zouden worden. Optimistische tellingen kwamen toen nog tot 24 toestellen waarvan 10 opties (Air India 2, Iran Air 1, Lufthansa 3 en Qantas 4). Lufthansa trok haar opties in, nadat bleek dat het vliegbereik niet voldoende was om New York - Frankfurt am Main onder alle omstandigheden non-stop af te leggen. Hierdoor zou een tussenlanding in Shannon moeten worden opgenomen, waarmee de tijdwinst voor een groot deel verloren zou gaan. Qantas annuleerde niet maar bestelde evenmin en verdere bestellingen bleven uit. \nToen als gevolg van de oliecrisis de brandstofprijzen sterk stegen, zou het hoge brandstofgebruik van de Concorde het toestel onrendabel maken, voor Onassis was dit de reden om niet tot aankoop van twee toestellen voor Olympic Airways over te gaan. \nDe eerste productietoestellen naderden eind 1973 hun voltooiing, maar het orderboek was niet groter dan 14 toestellen en het project stond op losse schroeven. In juli 1974 gaven de Britse en Franse regering het groene licht voor het voltooien van totaal zestien toestellen (twee al gebouwde fabriekstoestellen, de negen bestellingen en de vijf voorlopige koopcontracten), alsmede onderdelen voor nog eens zes toestellen. De oneven nummers werden gebouwd in Toulouse, de even nummers in Filton.\nBOAC ging in 1974 over in British Airways, de registraties van de Britse Concordes zijn echter wel gerelateerd aan BOAC. Iran Air wilde eerst de landingsrechten in New York rond hebben voordat tot afname zou worden overgegaan. Na de Iraanse revolutie eind 1978 kwam de hele order ter discussie en Iran Air annuleerde haar toestellen definitief in februari 1980. CAAC annuleerde twee toestellen in december 1979 en het derde toestel in februari 1980. Singapore Airlines was wel te vinden voor de Concorde, maar zag na problemen met landen op de route af van koop. \nBritish Caledonian had in het voorjaar van 1979 ook plannen voor de aanschaf van twee Concordes voor haar diensten naar West-Afrika en later eventueel ook naar Noord- en Zuid-Amerika. British Caledonian zag hiervan af wegens de hoge brandstofkosten. De vijf onverkochte toestellen werden min of meer aan Air France en British Airways opgedrongen voor FFR 1 respectievelijk \u00a3\u00a01 per stuk omdat er geen kopers voor te vinden waren, later werden ook de fabriekstoestellen naar Air France en British Airways doorgeschoven zodat ze beide over acht toestellen beschikten. Uiteindelijk heeft het project \u00a3\u00a01,3 miljard gekost, bijna het tienvoudige van de oorspronkelijke begroting, de opbrengsten kwamen niet verder dan 6% van de begroting, namelijk de negen tegen catalogusprijs verkochte toestellen.\nCertificering.\nVoor het verkrijgen van een bewijs van luchtwaardigheid werd naast de technische voorwaarden ook ge\u00ebist dat de luchtvaartmaatschappijen aantoonden dat ze het vliegtuig op de beoogde routes in konden zetten. Hiervoor moesten 1000 vlieguren worden gemaakt, maar door de testresultaten van Concorde 102 werd dit verlaagd tot 750 uur. \nA\u00e9rospatiale en Air France maakten hiervoor tussen 28 mei en 2 augustus 1975 124 vluchten met Concorde 203 (F-BTSC). Hierbij werd van Parijs naar Dakar en Rio de Janeiro via Dakar gevlogen, Caracas werd via Lissabon bereikt en Gander rechtstreeks vanaf Parijs. Daarnaast werden diverse ronden gevlogen boven de Middellandse Zee en boven de Atlantische Oceaan non-stop naar IJsland en terug. BAC en British Airways maakten 130 vluchten tussen 7 juli en 13 september 1975 met Concorde 204 (G-BOAC). Hierbij werden vanaf Londen ronden gevlogen boven de Atlantische Oceaan en ook vanaf Bahrein en Singapore werden diverse rondvluchten uitgevoerd. \nNaast deze rondvluchten werden meerdere retourvluchten uitgevoerd tussen Londen en Beiroet, Bahrein en Bombay, Singapore en Bombay, Kuala Lumpur en Bombay, Kuala Lumpur en Bahrein, Singapore en Melbourne en Singapore en Kuala Lumpur. \nTijdens deze routetests kwam aan het licht dat de automatische piloot problemen had met het vasthouden van een constante snelheid. Omdat het Machgetal mede afhankelijk is van de temperatuur leidde de opdracht \"mach-hold\" tot onbedoeld stijgen en dalen alsmede snelheidsverschillen als gevolg van temperatuurschommelingen. Dit probleem werd verholpen en op 9 oktober 1975 verkreeg de Concorde het Franse bewijs van luchtwaardigheid. Het Britse bewijs van luchtwaardigheid volgde op 5 december 1975.\nLuchtdiensten.\nLandingen van de Concorde stuitten her en der op lokaal verzet vanwege de geluidsoverlast, luchtvervuiling en mogelijke veiligheidsrisico's. Economische belangen waren soms ook een reden om de Concorde tegen te werken. Hierdoor werden de eerste vluchten uitgevoerd naar bestemmingen buiten de Verenigde Staten. \nOp 21 januari 1976 vertrok een Concorde van British Airways van Londen naar Bahrein, en vertrok een Concorde van Air France van Parijs naar Rio de Janeiro. In feite was het toestel op dat moment al onrendabel door de gestegen brandstofprijzen.\nAir France.\nLijnvluchten.\nDoor grote weerstand tegen de SST in de Verenigde Staten waren de landingsrechten niet rond toen de Concordes op 21 januari 1976 met lijnvluchten begonnen. Air France kon de openingsvlucht dan ook niet naar New York laten plaatsvinden en koos, niet helemaal toevallig, voor Brazili\u00eb. \nFrankrijk had al 4 januari willen starten, maar wachtte tot de Britten ook klaar waren met de voorbereidingen van hun eerste vlucht. Concorde 205 (F-BVFA) deed 7:03 uur over het traject Parijs - Rio de Janeiro, inclusief de tussenlanding in Dakar die een uur in beslag nam. Op 9 april 1976 startte Air France haar tweede Concordedienst, nu naar Caracas met een tussenlanding op de Azoren. De diensten naar Rio de Janeiro en Caracas werden tot 1 april 1982 onderhouden. \nOp 24 mei 1976 was er toestemming voor Concordevluchten naar Washington, hiervoor werd een simultane aankomst met British Airways gepland. In Washington werden de Concordes met de neuzen naar elkaar voor het futuristische luchthavengebouw geparkeerd, wat in ieder geval mooie foto's opleverde. Air France werd hierbij geconfronteerd met het probleem waarom Lufthansa destijds was afgehaakt. Het vliegbereik was net genoeg voor de afstand Parijs - Washington, maar om binnen de veiligheidsmarges te blijven konden slechts 80 passagiers worden vervoerd. Door de gewichtsbesparing bleef er dusdoende voldoende brandstofreserve over voor noodgevallen. British Airways kon wel alle 100 stoelen verkopen omdat Londen ongeveer 250\u00a0km dichterbij is. \nDe eerste vlucht naar New York kwam pas op 22 november 1977 eveneens met een gezamenlijke aankomst met British Airways, de dienst naar New York werd voortgezet tot 25 juli 2000. Na het vliegverbod als gevolg van het neerstorten van een Concorde bij Gonesse werd de dienst op 7 november 2001 hervat om op 31 mei 2003 definitief gestaakt te worden. Vanaf 20 september 1978 werd vanaf Washington doorgevlogen naar Mexico City. \nDe rechtstreekse verbinding Parijs - Washington kreeg op 30 maart 1981 een tussenlanding in New York en op 1 november 1982 staakte Air France alle vluchten naar of via Washington.\nChartervluchten.\nDe Sjah van Perzi\u00eb huurde in 1978 regelmatig een Concorde bij Air France om gasten in te vliegen vanuit Parijs naar Teheran of het vakantie-eiland Kish. De eerste vlucht vond plaats op 24 januari 1978 met de Concorde 209 (F-BVFC) die 3:15 uur deed over de vlucht van Parijs naar Kish. \nOp 24 mei 1986 vloog Air France voor het eerst naar Schiphol met winnaars van een wedstrijd rond de introductie van de Renault 21 en op 24 april 1992 charterde de KNvVL een Concorde voor een vlucht naar Schiphol. In 1994 werd een Concorde ingehuurd om de opening van de internationale Luchthaven Kansai bij Osaka luister bij te zetten. De Concorde die in 2000 verongelukte voerde een chartervlucht uit voor een Duitse rederij.\nRamp in 2000.\nOp 25 juli 2000 kwamen 113 mensen (100 passagiers, 9 bemanningsleden en 4 mensen op de grond) om het leven bij een ramp met een Concorde van Air France. Het toestel steeg op van luchthaven Parijs-Charles de Gaulle met een brandende brandstoftank, probeerde nog een noodlanding te maken, maar werd onbestuurbaar en stortte neer op een bijgebouw van een hotel in het dorp Gonesse, even ten noordoosten van Parijs. \nDe Concordes van British Airways en de resterende vijf Concordes van Air France werden direct na het ongeluk aan de grond gehouden. British Airways nam echter de beslissing, na het overwegen van de risico's, om een dag later weer commerci\u00eble vluchten uit te voeren. Op 16 augustus 2000 werden ook de BA-Concordes door de luchtvaartautoriteiten aan de grond gehouden, door het intrekken van het bewijs van luchtwaardigheid.\nVolgens een later gepubliceerd onderzoeksrapport was het linker landingsgestel van de Concorde bij de start over een beugel gereden. Die was losgekomen van een motor van een Douglas DC-10 van Continental Airlines die even daarvoor was opgestegen. Hierdoor klapte een band van het landingsgestel en sloegen stukken van die band tegen de linkervleugel (tevens brandstoftank). Dit veroorzaakte een schokgolf, waardoor de brandstoftank scheurde. De lekkende brandstof begon te branden. \nBovendien kwamen stukken rubber via de luchtinlaat in de twee linkermotoren terecht die daardoor uitvielen. De snelheid lag toen al te hoog om de start af te kunnen breken. Doordat het landingsgestel niet meer kon worden ingetrokken was de luchtweerstand zo groot dat de twee resterende motoren het toestel niet meer in de lucht konden houden. De brand zelf verwoestte in korte tijd de besturingsorganen van de linkervleugel. Door het verlies van stuwkracht en bestuurbaarheid stortte het toestel binnen een minuut na opstijgen neer.\nContinental en een medewerker werden in eerste aanleg door een rechtbank veroordeeld tot het betalen van schadevergoedingen en boetes wegens nalatigheid. In het hoger beroep, dat in 2012 diende, werd deze uitspraak ongedaan gemaakt. Een onderhoudsmonteur is veroordeeld tot een celstraf van vijftien maanden voorwaardelijk. Het Europese luchtvaartconsortium EADS is door de rechter veroordeeld tot het betalen van schadevergoedingen aan de nabestaanden.\nBritish Airways.\nLijnvluchten.\nBritish Airways had diverse bestemmingen op het oog voor de Concorde, waarbij de trans-Atlantische vluchten de meest belovende waren. In het voorjaar van 1976 publiceerde British Airways een overzicht met beoogde bestemmingen en een vergelijking van de vliegtijden van en naar Londen.\nNet als Air France moest British Airways genoegen nemen met een openingsvlucht naar een andere bestemming dan New York. Hiervoor werd gekozen voor de eerste etappe van de route naar Australi\u00eb, waarmee Bahrein de eerste Concordebestemming van British Airways werd. De Concorde 206 (G-BOAA) deed 3:38 uur over de vlucht Londen - Bahrein. \nDe overige bestemmingen van de lijst waren nog afhankelijk van toestemming van de landen langs de route. Bahrein was ook niet optimaal omdat boven Frankrijk, Zwitserland en Noord Itali\u00eb niet supersonisch gevlogen mocht worden, zodat pas ten zuiden van Veneti\u00eb boven de Adriatische Zee de snelheid er echt in kwam. Saudi Arabi\u00eb had aanvankelijk toegestaan om boven land supersonisch te vliegen maar trok dat in 1980 weer in. \nSingapore en Melbourne moesten de volgende bestemmingen van deze route worden (zie verder Singapore Airlines). De route naar Johannesburg zou gevlogen worden met een tussenstop in Lagos, in 1982 heeft British Airways overwogen om het deel Londen - Lagos alsnog te starten maar zag daar toch vanaf. \nVoor de route naar Tokio zag Japan Airlines de poolroute voor de Concorde in 1973 al niet zitten en de kortste routes liepen over land. De route via Teheran en China was misschien een mogelijkheid. De voorgestelde, inderdaad kortste, route met een tankstop in Novosibirsk was welhaast avontuurlijk. De Sovjet-Unie had dan toe moeten staan dat een westers vliegtuig, net als straaljagers, supersonisch over haar grondgebied zou vliegen. Deze route is evenmin tot stand gekomen. \nDe Verenigde Staten gaven in het voorjaar van 1976 toestemming voor vluchten naar Washington. Op 24 mei 1976 vond de eerste vlucht van Londen naar Washington plaats, British Airways onderhield deze dienst tot 1 november 1994. New York volgde, na diverse rechtszaken, pas op 22 november 1977, deze dienst werd onderhouden tot 15 augustus 2000. De opschorting was het gevolg van de ramp bij Gonesse, de dienst werd hervat op 7 november 2001 en definitief be\u00ebindigd op 24 oktober 2003. \nVan 12 december 1987 tot 30 augustus 2003 werd er een dienst onderhouden tussen London en Barbados waarbij ook het aantal passagiers werd beperkt. In de zomer van 1988 voerde British Airways ook enkele diensten uit tussen Londen en Dallas/Fort Worth. Naar Schiphol werd \u00e9\u00e9n keer een lijnvlucht uitgevoerd toen een Concorde diende als invaller voor een defecte Boeing 737.\nChartervluchten.\nNet als Air France zette British Airways de Concorde regelmatig in buiten de lijndienst. Door verschillende reclameacties en chartervluchten binnen Groot-Brittanni\u00eb werden soms wel 100 vluchten per jaar uitgevoerd. Schiphol werd ook meerdere malen aangedaan. \nOp 31 maart 1989 werd gestart met een supersonische reis om de wereld via de route New York, Acapulco, Oakland, Honolulu, Papeete, Christchurch, Sydney, Perth, Colombo, Mombasa, Kaapstad, Monrovia en Londen. De vlucht werd uitgevoerd door de G-BOAF en duurde in totaal 23 dagen. Tussen Christchurch en Sydney verloor de Alpha-Foxtrot een deel van zijn staart, maar het toestel landde veilig in Sydney. Vanaf Londen werd een nieuw staartroer meegegeven met een Boeing 747 van British Airways, zodat de vlucht na reparatie kon worden voortgezet.\nSingapore Airlines.\nSingapore was van meet af aan een beoogde tussenstop voor de vluchten van Londen naar Melbourne. Nadat alle door British Airways bestelde toestellen waren geleverd, kon ook de Kangaroo Route naar Australi\u00eb ter hand worden genomen. De bestaande dienst naar Bahrein zou hiervoor worden doorgetrokken en British Airways ging een samenwerking aan met Singapore Airlines voor een gezamenlijke dienstuitvoering. \nDe Concorde 210 werd aan de linkerzijde in de kleuren van Singapore Airlines gespoten, waarmee zij de derde en laatste luchtvaartmaatschappij werd met een Concorde in eigen kleuren. Voor de gezamenlijke dienst Londen - Bahrein - Singapore leverde Singapore Airlines het cabinepersoneel en British Airways de vliegers. Singapore Airlines wilde twee toestellen, inclusief vliegers, huren van de fabrikanten. Die konden echter niet garanderen dat ze vier jaar lang vliegers en onderhoud zouden kunnen leveren, dus de 9V-SIA en de 9V-SIB kwamen er niet. \nDe dienst werd gestart op 9 december 1977 maar al na een week gestaakt omdat Maleisi\u00eb met milieu-argumenten het overvliegen verbood. Op 16 december 1977 waren drie retourvluchten uitgevoerd toen de dienst werd opgeschort. De Concorde van Singapore Airlines werd in het vluchtschema van British Airways ge\u00efntegreerd. Voor Singapore Airlines betekende dit een enorme reclame in de Verenigde Staten omdat ze daar met \"haar\" Concorde gezien werd. \nNa een jaar onderhandelen met Maleisi\u00eb over de aanvliegroutes hervatte Singapore Airlines de dienst op 24 januari 1979. De overeenstemming met Maleisi\u00eb betekende geen rust; India, ooit zelf SST-kandidaat, wilde in ruil voor supersonische vluchten over haar grondgebied extra landingsrechten in Londen voor Air India. Daarover werd geen overeenstemming bereikt en ook Saoedi-Arabi\u00eb wilde geen toestemming meer geven. \nDe extra subsone trajecten zorgden voor extra brandstofverbruik en een langere vliegtijd. De resterende tijdwinst woog voor de reizigers blijkbaar niet op tegen de hogere ticketprijs en de bezettingsgraad daalde. De verliezen liepen op en op 1 november 1980 stopten Singapore Airlines en British Airways met de dienst Londen - Bahrein - Singapore. De geplande doortrekking naar Sydney en Melbourne via Darwin is nooit tot stand gekomen.\nBraniff.\nBraniff had haar opties in februari 1973 geannuleerd maar wilde vijf jaar later toch met het toestel vliegen. Voor de verbinding tussen Dallas/Fort Worth en Europa werd de bestaande dienst naar Washington op 12 januari 1979 verlengd met een subsonisch traject boven de Verenigde Staten. Braniff vloog met eigen bemanning het deel tussen Dallas en Washington en deed daar een kwartier korter over dan andere subsonische toestellen, ook al werd er gevlogen met mach 0,95. \nReisbureaus kregen informatie en reclamemateriaal met een fotomontage van een Concorde in Braniff-beschildering. Hoewel er geen eigen toestellen werden gekocht was het wel de bedoeling om in de zomer van 1980 een aantal Concordes te voorzien van de Braniff-beschildering. De dienstuitvoering werd mogelijk door vliegtuigen die in Washington binnenkwamen, te huren van British Airways of Air France. Omdat de Singaporese Concorde meedraaide met British Airways kwam ook dat toestel regelmatig in Dallas/Fort Worth. De toestellen kwamen uit Europa binnen met een Franse of Britse registratie. Aangezien een Amerikaanse maatschappij alleen met een Amerikaanse registratie mocht vliegen werden de toestellen door middel van een sticker in Washington omgeregistreerd. Op het Amerikaanse deel werd gevlogen met N-94FC als vliegtuigregistratie, het stuk naar Parijs kreeg dan weer F-BVFC als registratie. De Britten waren iets pragmatischer door de registratie integraal te veranderen in bijvoorbeeld G-N94AD en hoefden dan binnen de Verenigde Staten alleen de G- af te plakken. \nDe tijdwinst binnen de Verenigde Staten was marginaal, maar Texas beschikte hiermee wel over een snelle verbinding met Europa. Braniff wilde de dienst doortrekken naar diverse Midden-Amerikaanse bestemmingen, maar dat kwam er niet meer van; vanwege de lage bezettingsgraad stopte Braniff op 1 juni 1980 met de Concorde. Hiermee verviel ook het overspuiten in Braniff-kleuren, zodat er nooit een Concorde in Braniff-kleurstelling heeft gevlogen.\nHet einde in 2003.\nHoewel de Concorde het voor een reiziger mogelijk maakte op \u00e9\u00e9n dag naar New York te vliegen, daar zaken te doen en dezelfde dag nog terug te keren, vonden veel zakenreizigers het tarief toch te hoog; een retourtje Londen-New York kostte \u20ac\u00a011.000. Toen de brandstofprijzen nog verder stegen werd in oktober 2003 gestopt met de dagelijkse trans-Atlantische vluchten. Dat betekende het einde van de Concorde, die was verslagen door de tragere maar veel goedkopere \"widebody\"-vliegtuigen, zoals de Boeing 747. \nVoor het in de lucht houden van de Concordetoestellen had British Airways tweehonderd mensen in dienst. Verder leidde de ramp in 2000 tot lagere aantallen passagiers en hogere onderhoudskosten, wat heeft bijgedragen aan de versnelde be\u00ebindiging van het Concorde-programma in 2003. \nOp 31 mei 2003 voerde Air France de laatste Concordevlucht uit. Op 24 oktober 2003 was het de beurt aan British Airways om afscheid te nemen van de Concorde. De laatste commerci\u00eble vlucht werd uitgevoerd tussen Londen en New York. Met de retourvlucht naar Londen, die uitsluitend bestemd was voor genodigden, kwam er (voorlopig) een einde aan het supersonisch tijdperk in de burgerluchtvaart, dat in totaal 28 jaar heeft geduurd.\nMusea.\nSinds 2003 staat een exemplaar van de Concorde opgesteld in het Duitse Technik-Museum Sinsheim, maar het prototype (de Franse 001) dat in maart 1969 als eerste vloog, staat opgesteld in het luchtvaartmuseum op het vliegveld van Le Bourget; het tweede prototype (de Engelse 002) staat in het Fleet Air Arm Museum in Yeovilton, Somerset (UK), terwijl de British Airways-Concorde 216 (G-BFKX) op 26 november 2003 werd teruggevlogen van Londen naar Filton waar hij (in 1979) is gebouwd; bij British Aerospace/Airbus in Bristol. Hiermee voerde Concorde 216 de allerlaatste Concorde-vlucht uit.\nEen ander exemplaar, serienummer 210 (G-BOAD), van BA is te zien in het centrum van New York. Het is opgesteld in het Intrepid Sea, Air &amp; Space Museum. Op het vliegveld Blagnac bij Toulouse, op het terrein van de Airbus A330-fabrieken, staat nog een Air France-toestel (F-BVFC) opgesteld, dat door het publiek te bezichtigen is als deel van een rondleiding.\nIn het luchtvaartmuseum A\u00e9roscopia in Blagnac, nabij Toulouse in het zuidwesten van Frankrijk, staan twee Concordes tentoongesteld (1 gewone en 1 preproductie).\nDe eerste Engelse Concorde, de G-BOAA staat sinds 2004 in het National Museum Of Flight op East Fortune Airport in Schotland.\nEen andere Engelse Concorde, met serienummer 101, is te bezichtigen in het Imperial War Museum Duxford.\nOpvolger.\nIn juni 2005 kondigden Frankrijk en Japan aan samen een opvolger te gaan ontwikkelen voor de Concorde. Dit supersonische passagiersvliegtuig zou 300 zitplaatsen moeten krijgen, driemaal zoveel als de Concorde.\nToekomst.\nEind mei 2010 werd bekend dat onderzoekers van de Britse Save Concorde Group en de Franse organisatie Olympus 593 met succes de motoren van een Franse Concorde hebben getest. Bij deze testen zijn geen grote technische mankementen aangetroffen en dit zou betekenen dat de Concorde in de toekomst mogelijk weer zonder problemen zou kunnen vliegen. Als vervolg op de test wordt bekeken hoe het toestel weer startklaar kan worden gemaakt, gevolgd door een proefrit en een mogelijke vlucht."}
{"id": "10284", "revid": "6224", "url": "https://nl.wikipedia.org/wiki?curid=10284", "title": "Basic input/output system", "text": "Het basic input/output system, meestal afgekort tot BIOS, is een bibliotheek met een aantal stuurprogramma's voor de aansturing van de \"hardware\" die nodig is om een besturingssysteem op te starten. Tijdens het opstarten van een pc, wanneer het besturingssysteem nog niet geladen is, is dit ook de enige software die beschikbaar is.\nWanneer een computer wordt gestart, wordt eerst de \"power-on self-test\" (POST) in het BIOS doorlopen. Als alles in orde lijkt, roept het BIOS vervolgens de \"bootloader\" aan, meestal door de eerste sector van een aanwezige harde schijf te lezen. Dit opstarten wordt ook \"booten\" genoemd: de \"bootstrap\"-routines in het BIOS zijn de eerste stap waarmee de computer zichzelf start.\nInstellingen.\nHet BIOS van de oorspronkelijke IBM PC en XT heeft geen gebruikersinterface. Foutmeldingen werden op het scherm getoond of de gebruiker kreeg een reeks pieptonen te horen. Instellingen werden gedaan door middel van kleine schakelaars of \"jumpers\" op het moederbord zelf. Vanaf midden jaren 90 kreeg het BIOS een tekstgebaseerd menu met eenvoudige instellingen. Ongeveer vanaf midden jaren 2000 verschenen er vaker BIOS-chips met een grafische interface, waar men met de muis opties kan instellen.\nHet is eenvoudig om in het BIOS iets verkeerd in te stellen, waardoor de computer het niet goed zal doen of oververhit kan raken (bij overklokken). Daarom is in sommige BIOS-systemen van computers weinig in te stellen. Sommige computerfabrikanten willen niet dat gebruikers iets verkeerd kunnen instellen. Wanneer een computerhobbyist zelf een computer samenstelt, dan is er ruime keuze aan moederborden met veel instelmogelijkheden van het BIOS.\nDe instellingen van het BIOS kunnen zijn:\nBIOS-updates.\nEen fabrikant van computers of moederborden komt soms met nieuwere versies van het BIOS. Er kunnen fouten zijn verholpen of er wordt nieuwe hardware ondersteund. Als tijdens het bijwerken van het BIOS de computer wordt uitgezet, dan is het mogelijk dat het BIOS maar gedeeltelijk in de BIOS-chip is geschreven en zal de computer het niet meer doen. Sommige computers hebben daarom twee chips met een BIOS op het moederbord, het dual BIOS-systeem. Indien het bijwerken mislukt, dan wordt een oudere reserve-BIOS gebruikt om op te starten.\nDe merknaam in het BIOS maakt deel uit van de OEM-licentie van Microsoft Windows. Indien het BIOS wordt vervangen door een type met een andere merknaam, dan moet Windows soms opnieuw worden geactiveerd. Een BIOS van een ander merk is alleen in uitzonderlijke gevallen geschikt, bijvoorbeeld wanneer hetzelfde moederbord is gebruikt in computers van verschillende merken.\nGeschiedenis.\nHet BIOS van een computer is opgeslagen in een aparte ge\u00efntegreerde schakeling op het moederbord. Rond 1990 stond het BIOS gewoonlijk in een \"Erasable programmable read-only memory\" EPROM en kon niet zonder speciale apparatuur worden gewijzigd, vanaf omstreeks 1995 werd steeds meer \"Electrically erasable programmable read-only memory\" EEPROM gebruikt, waarmee een BIOS kon worden vernieuwd zonder een chip te vervangen.\nModerne personal computers hebben doorgaans uitgebreide \"set-up\"mogelijkheden. Doorgaans werkt dit als volgt: bij het opstarten van een computer kan men met een speciale toets, vaak Delete, F10, F2 of een nog andere toetsencombinatie, dit opstartproces onderbreken en 'naar de \"set-up\" gaan', nog voordat het besturingssysteem wordt geladen. Via verschillende schermen kunnen dan BIOS-instellingen worden gewijzigd. Na het terugschrijven van deze instellingen naar de CMOS-Data, dat is RAM, wordt het bootproces opnieuw gestart.\nEen voorbeeld van een BIOS-instelling, is de volgorde waarin de pc gegevensdragers, zoals floppy, harde schijf of schijven, usb-stick, cd, netwerk, afloopt op zoek naar een geldig besturingssysteem om te laden, de \"boot sequence\": als er in deze volgorde geen opstartinformatie op de floppy is gevonden zal er op de harde schijf, schijven, worden gezocht en zo verder.\nIntel heeft voor dit reeds meer dan 20 jaar oude systeem een vervanging gemaakt met de naam \"Extensible Firmware Interface\" (EFI). UEFI, een uitgebreide en verbeterde versie van EFI, wordt in de praktijk als EFI verkocht.\nFabrikanten.\nEnkele grotere bedrijven die BIOS-software en -chips produceren zijn onder meer American Megatrends (AMI) en Phoenix Technologies. Een bedrijf dat in de jaren 80 en 90 van de twintigste eeuw veel van de BIOS-chips fabriceerde was Award Software."}
{"id": "10285", "revid": "15168", "url": "https://nl.wikipedia.org/wiki?curid=10285", "title": "Marie Curie", "text": "Maria Salomea (Marie) Sk\u0142odowska-Curie (Warschau, 7 november 1867 \u2013 Passy, 4 juli 1934) was een Pools-Frans scheikundige en natuurkundige. Zij was een pionier op het gebied van de radioactiviteit, ontving twee Nobelprijzen en ontdekte de elementen polonium en radium. In haar tweede vaderland Frankrijk is ze bekend als Marie Curie en ze wordt vaak aangeduid als Madame Curie, wat ook de titel is van haar biografie geschreven door haar dochter \u00c8ve.\nLevensloop.\nMaria Sk\u0142odowska werd op 7 november 1867 geboren in het door Rusland bezette deel van Polen. Ze was de jongste van vijf kinderen van W\u0142adys\u0142aw Sk\u0142odowski (1832-1902) en Bronis\u0142awa Boguska (1836-1878). Beide ouders waren afkomstig uit verarmde families die behoorden tot de lagere landadel. Haar jeugd werd getypeerd door het overlijden in 1876 van haar zus Zofia aan vlektyfus en twee jaar later dat van haar moeder aan tuberculose.\nAls 15-jarige haalde ze cum laude het examen van de middelbare school, maar kort daarna kreeg ze last van depressie en werd ze door haar vader naar familie op het platteland gestuurd waar ze een jaar met plezier verbleef. Vanwege Russische maatregelen na de mislukte Januariopstand in 1863 werd het onderwijs in Polen 'gerussificeerd'. Op universiteiten werd de voertaal Russisch, werd het Pools verboden en werd vrouwen de toegang ontzegd. Hierdoor werd Maria Sk\u0142odowska in 1883 niet toegelaten tot de (toen nog Koninklijke) Universiteit van Warschau. Om bij te dragen in de kosten van levensonderhoud van het gezin (nadat hun vader zijn baan had verloren) werkte ze als lerares. In de avonduren volgde ze colleges aan de clandestiene Vliegende Universiteit van Warschau, een geheime 'mobiele' universiteit waar Poolse vrouwen wel in het door Rusland bezette Polen les konden krijgen.\nParijs.\nMet haar oudere zus Bronis\u0142awa (Bronia) sloot Maria een overeenkomst: Bronia zou naar Parijs gaan om medicijnen te studeren, terwijl Maria werk zou zoeken als lerares. Met haar verdiensten zou zij bijdragen aan het levensonderhoud van haar zus in Frankrijk. Wanneer Bronia eenmaal arts zou zijn, zou Maria op haar beurt naar Parijs komen en zou haar zuster haar helpen om haar studie te bekostigen. Van 1886 tot 1889 werkte Maria als gouvernante bij de familie \u017borawski waar ze verliefd werd op de oudste zoon Kazimierz \u017borawski. De rijke familie voelde niets voor een verbintenis van hun zoon met een meisje zonder geld. Ze verloor haar baan als gouvernante maar vond een andere betrekking bij de familie Fuchs in Sopot, aan de Oostzeekust.\nIn 1891 kon ze naar Parijs verhuizen om scheikunde, natuurkunde en wiskunde te studeren aan de Sorbonne bij Gabriel Lippmann en de wiskundige Paul Appell. In de zomer van 1893 slaagde Maria Sk\u0142odowska als beste van haar jaar voor haar licentiaat natuurkunde en het jaar daarop behaalde ze het licentiaat in de wiskunde. Op voorspraak van natuurkundedocent Lippmann mocht ze begin 1894 voor de \"Soci\u00e9t\u00e9 d'encouragement pour l'industrie nationale\" (Genootschap ter bevordering van de nationale industrie) onderzoek doen naar de magnetische eigenschappen van gehard staal. Voor haar onderzoek had ze een goede instrumentele aanpak nodig en via professor J\u00f3zef Kowalski kwam ze in contact met de natuurkundige Pierre Curie die aan de \u00c9cole de Physique et Chimie onderzoek deed naar magnetisme. Ze trouwden op 26 juli 1895 met elkaar (na de promotie van Pierre Curie).\nRadioactiviteit.\nIn 1897 rondde Marie Curie haar onderzoek naar de magnetisering van gehard staal af. Voor haar promotie begon ze onderzoek te doen naar het door Becquerel ontdekte verschijnsel van uraniumstralen. Marie ontdekte later dat deze stralen een eigenschap zijn van de atoomkern en gaf er de naam radioactiviteit aan.\nOp 25 juni 1903 verdedigde ze aan de Sorbonne haar proefschrift \"Recherches sur les Substances Radioactives\", het eerste proefschrift in de natuurkunde geschreven door een vrouw. Ze verkreeg haar doctorsgraad met de kwalificatie \"tr\u00e8s honorable\". In datzelfde jaar ontvingen Marie en Pierre Curie een deel van de Nobelprijs voor Natuurkunde \"voor hun onderzoek naar de stralingsfenomenen ontdekt door Henri Becquerel\". Becquerel kreeg het andere deel van die prijs. Na het toekennen van de Nobelprijs werd Pierre Curie benoemd tot hoofd van het natuurkundig laboratorium van de Sorbonne.\nHoewel Marie Curie nu bij de meeste academici toch als toonaangevend wetenschapster werd erkend en gewaardeerd, was nog niet iedereen overtuigd van de waarde van haar ontdekkingen. Vooral de eminente fysicus Lord Kelvin, reeds lang een vriend van Pierre Curie, betwijfelde publiekelijk haar theorie van de radioactiviteit. In een open brief van 9 augustus 1906 aan \"The London Times\" schreef hij, ten onrechte, zo zou later blijken, dat radium geen element was maar eerder een verbinding van lood en helium. Geprikkeld door deze kritiek zou Curie met de hulp van haar bevriende collega Andr\u00e9-Louis Debierne na jaren naarstig onderzoek er in 1910 toch in slagen om radium als (apart) element in de Tabel van Mendelejev te plaatsen.\nNa het overlijden van haar echtgenoot Pierre Curie kende de faculteitsraad van de Sorbonne op 11 mei 1906 unaniem zijn leerstoel toe aan Marie Curie. Tevens werd ze benoemd tot lector. Hiermee was zij de eerste vrouwelijke hoogleraar aan de Sorbonne. In 1910 schreef Curie de tweedelige \"Trait\u00e9 de Radioactivit\u00e9\" (Verhandeling over radioactiviteit) waarin ze al haar kennis optekende die ze had verworven over radioactiviteit. In datzelfde jaar slaagde ze erin radium te isoleren. Daarnaast heeft ze ook de eenheid voor radioactiviteit gedefinieerd, de curie; deze werd naar haar en haar man Pierre genoemd.\nLangevin-affaire.\nOndanks haar faam werd ze in 1911 bij de verkiezingen voor de Franse Acad\u00e9mie des sciences niet verkozen tot nieuw lid. In een felle campagne voorafgaand aan de verkiezingen hadden conservatieven en katholieken de vrijzinnige Curie afgeschilderd als een losbandige athe\u00efste die door haar Poolse afkomst geen echte Fran\u00e7aise kon zijn. Ze speculeerden zelfs dat Curie Joods was. In haar plaats werd \u00c9douard Branly, natuurkundige en een pionier in de draadloze telegrafie, gekozen. Pas 50 jaar later werd een student van Curie, Marguerite Perey, gekozen als eerste vrouwelijke lid van de Acad\u00e9mie. \nIn het jaar 1911, het jaar van haar tweede Nobelprijs, bracht Curie een bezoek aan het koudelaboratorium van de Leidse natuurkundige Heike Kamerlingh Onnes. Het doel van haar bezoek was het effect te bestuderen van lage temperaturen op radioactiviteit. Het radiumpreparaat dat ze hierbij meenam is nog steeds in het bezit van Rijksmuseum Boerhaave. In datzelfde jaar neemt ze samen met de Franse natuurkundige Paul Langevin deel aan de Eerste Solvay Conferentie in Brussel. Haar relatie met de feitelijk gescheiden maar wettelijk nog steeds gehuwde Langevin zorgde voor een groot schandaal in de door de pers opgehitste publieke opinie. Bij haar thuiskomst in Parijs stond een woedende menigte haar op te wachten. Om aan de verbale en fysieke agressie te ontkomen zocht ze samen met haar dochters bescherming bij de bevriende schrijfster Camille Marbo en haar echtgenoot, de wiskundige \u00c9mile Borel die haar meteen onderdak boden. Ze sukkelde eens te meer in een depressie en liet zich voortaan weer Sk\u0142odowska noemen. In hetzelfde jaar schreef Albert Einstein haar een brief waarin hij zijn verontwaardiging uitte over de manier waarop zij in Frankrijk behandeld werd na het verliezen van de verkiezingen voor de Acad\u00e9mie en haar relatie met Paul Langevin.\nOorlogsjaren.\nNa het uitbreken van de Eerste Wereldoorlog, trok Curie in het najaar van 1914 op verzoek van de Vlaamse bataljonarts Frans Daels en onder bescherming van haar voormalige advocaat, de Franse minister van Oorlog Alexandre Millerand naar het oorlogsfront in de Westhoek. Met behulp van de door haar zelf ontworpen \"ambulances radiologiques\" (autobusjes voorzien van een dynamo en een r\u00f6ntgenapparaat; later \"les petites Curies\" genoemd), onderzocht Curie samen met haar oudste dochter Ir\u00e8ne, en met de steun van het Franse Rode Kruis, de gewonde soldaten in de veldhospitalen langs de frontlinie.\nNa de oorlog kwam onder haar leiding de bouw tot stand van het \"l'Institit du Radium\" (Radiuminstituut) in Parijs, dat zou uitgroeien tot het mondiale centrum voor nucleaire fysica en chemie. Hoewel rond 1930 de dagelijkse leiding van het Radiuminstituut werd overgenomen door haar dochter Ir\u00e8ne bleef Curie tot haar dood directeur. Ze overleed in 1934 in het Franse sanatorium Sancellemoz op 66-jarige leeftijd aan leukemie, vrijwel zeker ontstaan doordat zij door haar werk aan een enorme stralingsdosis was blootgesteld. Ze werd naast haar man in Sceaux begraven. In 1995 werden de overblijfselen van Pierre en Marie Curie overgebracht naar het Panth\u00e9on.\nWerk.\nAanvankelijk bestudeerde Maria Sk\u0142odowska staal voor een metaalbedrijf, haar enige onderzoek waar radioactiviteit geen rol bij speelde. In december 1895 verschoof haar aandacht toen Wilhelm R\u00f6ntgen de r\u00f6ntgenstraling ontdekte. Kort daarna ontdekte de Fransman Henri Becquerel dat mineralen die uranium bevatten ook een onbekende straling afgaven. Om te onderzoeken of andere materialen dezelfde eigenschap bezaten testte Marie allerlei mogelijke stoffen die ze kon verkrijgen. Ze vond dat thorium, na uranium het zwaarste element, eveneens stralingsactief was.\nZe bestudeerde radioactieve materialen, met name uraniumerts, ook wel uraniniet of pekblende genoemd. Pekblende bleek sterker radioactief te zijn dan het uranium en thorium dat eruit werd gewonnen, terwijl er geen andere radioactieve elementen bekend waren. De logische verklaring hiervan was dat pekblende sporen van een andere, onbekende, radioactieve stof moest bevatten, die veel meer straling produceerde dan uranium. Echter, de stralingsactieve substantie in pekblende was z\u00f3 gering dat die zich aan iedere chemische analyse onttrok en alleen aantoonbaar was dankzij de gevoelige elektrometer van Pierre Curie.\nVan de hogeschool kreeg Marie toestemming om achter de school in een oude, onverwarmde schuur een primitief laboratorium in te richten. Pierre en Marie Curie pasten verschillende chemische scheidingstechnieken toe op het pekblende en gingen alleen verder met het residu dat de sterkste stralingsactiviteit vertoonde. Door verscheidene jaren van onophoudelijk werk isoleerden zij uit een aantal ton erts uiteindelijk twee nieuwe scheikundige elementen.\nHet eerste element werd polonium genoemd naar Maries vaderland en het tweede radium, vanwege de intense radioactiviteit van het element. Marie heeft het achteraf betreurd dat polonium veel minder toegepast werd dan radium. Het echtpaar ontving in 1903 de Davy-medaille en in 1904 de Matteucci Medal. Speciaal voor haar werk kwam in 1914 het Institut du Radium te Parijs gereed.\nNobelprijzen.\nSamen met Becquerel ontving het echtpaar Curie in 1903 de Nobelprijs voor de Natuurkunde. Door de zwakke gezondheidstoestand van Marie konden Marie en Pierre Curie de prijs niet persoonlijk in ontvangst nemen. Pas na de geboorte van \u00c8ve konden ze de uitgestelde reis naar Zweden ondernemen om alsnog hun Nobelprijs op te halen. Bij de lofrede kreeg ze van de voorzitter van het Nobelcomit\u00e9 een Bijbeltekst te horen: \"Het is niet goed dat de man alleen is. Ik zal iemand maken die bij hem past en die hem kan helpen.\"\"\"\nAcht jaar later ontving Marie Curie de Nobelprijs voor de Scheikunde, deze keer ongedeeld, want haar echtgenoot was inmiddels overleden, \"als erkenning voor haar diensten ter bevordering van de scheikunde door de ontdekking van de elementen radium en polonium, door de isolatie van radium en de studie van de aard en samenstelling van dit opmerkelijke element\". De mensen die eerder uitten dat ze slechts het hulpje van haar man was geweest, verstomden.\"\" \nMarie Curie was de eerste vrouw die een Nobelprijs in ontvangst mocht nemen en een van de vijf mensen die ooit twee Nobelprijzen hebben gewonnen (de anderen waren Linus Pauling, John Bardeen, Frederick Sanger en Karl Barry Sharpless) en een van twee mensen die Nobelprijzen in twee disciplines won (Linus Pauling was de andere).\nPostume erkenning.\nCurie was in 1995 de eerste vrouw die op grond van haar eigen verdiensten werd bijgezet in het Panth\u00e9on te Parijs. Tijdens een periode van hyperinflatie stond haar beeltenis op de Poolse bankbiljetten van 20.000 z\u0142oty. Samen met haar man stond ze afgebeeld op het 500 Franse frankbiljet; ook werd er in 1997 een gouden munt geslagen van 500 frank met daarop op de voorzijde een afbeelding van het echtpaar Curie en op de keerzijde een vijzel met stamper en de tekst \"Ra 226,0\", een verwijzing naar de isotoop . Op deze isotoop is een eenheid voor radioactiviteit, de curie gebaseerd. Tegenwoordig wordt de eenheid \"curie\" nauwelijks nog door fysici gehanteerd, maar gebruikt men de becquerel. Ook het element curium (Cm) is genoemd naar het echtpaar.\nRond 1995 werd het archief met alle notities en geschriften van Marie en Pierre Curie door hun nazaten aan de \"Biblioth\u00e8que nationale\" in Parijs geschonken. Aangezien deze documenten vrijwel continu in contact stonden met de radioactieve materialen in het laboratorium van Curie, dienden zij eerst grondig schoongemaakt te worden. Dit sloot echter niet uit dat de radioactiviteit nog steeds een probleem vormt; bezoekers die ze willen raadplegen dienen een papier te ondertekenen waarin ze verklaren dat ze de gezondheidsrisico's voor hun eigen rekening nemen.\nNaar Curie vernoemd zijn onder meer:"}
{"id": "10291", "revid": "1314765", "url": "https://nl.wikipedia.org/wiki?curid=10291", "title": "Curie (eenheid)", "text": "De curie (afkorting Ci) is een verouderde eenheid van radioactiviteit, gelijk aan 3,7 \u00d7 1010 radioactieve vervallen per seconde. E\u00e9n curie komt ongeveer overeen met de activiteit van 1 gram radium-226 (226Ra, radium met 138 neutronen en 88 protonen). \nDe curie is genoemd naar de twee pioniers op het gebied van radioactiviteit, Marie Curie en Pierre Curie. \nDe curie is vervangen door een SI-eenheid, de becquerel, waarbij 1 curie overeenkomt met 3,7 \u00d7 1010 becquerel. \nVooral in de medische wereld wordt de curie nog veel gebruikt, met name in de radiotherapie."}
{"id": "10292", "revid": "67029931", "url": "https://nl.wikipedia.org/wiki?curid=10292", "title": "Adenovirussen", "text": "Adenovirussen (\"Adenoviridae\") zijn een familie van virussen met de vorm van een regelmatig twintigvlak (icosa\u00ebder).\nOp de hoekpunten bevinden zich speldvormige uitsteeksels. Deze 'spelden' spelen een rol in het maken van een verbinding met de gastheercel.\nAdenovirussen veroorzaken bij mensen doorgaans milde ziekteverschijnselen, waaronder luchtweginfecties en conjunctivitis (bindvliesontsteking ). Het virus werd in 1953 ontdekt in operatief verwijderde neusamandelen van kinderen. Onderzoek heeft aangetoond dat besmetting met een adenovirus zwaarlijvigheid bij dieren (onder andere kippen en muizen) kan veroorzaken. Of dat voor de mens ook geldt, is nog niet duidelijk.\nEen adenovirus is mogelijk de oorzaak van de uitbraak van leverontsteking (2022).\nEr zijn enkele zeldzame gevallen die kunnen leiden tot overlijden bij jonge kinderen tussen 1 en 5 jaar.\nIn december 2023 is er een peuter in Noord Holland overleden vanwege het andenovirus, dat in zijn organen en bloed was doorgedrongen. Dit Virus heeft zijn longvlies aangetast."}
{"id": "10293", "revid": "6224", "url": "https://nl.wikipedia.org/wiki?curid=10293", "title": "Arenavirussen", "text": "Een arenavirus is een ambisense RNA-virus met twee segmenten dat lid is van de familie Arenaviridae. In dwarse doorsnede bevatten arenavirussen korrelachtige partikels (ribosomen bekomen van de gastheercel), vandaar de naam (\"arena\" is Latijn voor zand).\nDeze virussen infecteren knaagdieren (Mammarenavirussen), slangen (Reptarenavirussen en Hartmanivirussen) en vissen (Antennavirussen). Ten minste acht arenavirussen kunnen overgedragen worden van knaagdieren op mensen en ernstige ziektebeelden veroorzaken: Lymfocytair choriomeningitis virus, Lassavirus, Guanarito virus, Junin virus, Lujo virus, Machupo virus, Sabia virus en Whitewater Arroyo virus.\nTaxonomie.\nIn 2015 werd het genus \"Arenavirus\" hernoemd tot \"Mammarenavirus\". Hieronder werden de arenavirussen gevonden in zoogdieren ondergebracht, terwijl de nieuwe arenavirussen gevonden in reptielen werden ondergebracht in het nieuwe genus \"Reptarenavirus\". Ook arenavirussen van een derde genus, \"Hartmanivirus\" (niet te verwarren met het genus \"Haartmanvirus\" van vibrio phages in de familie \"Demerecviridae\", orde \"Caudovirales\"), worden gevonden in slangen . Een vierde genus, \"Antennavirus\", bevat arenavirussen van \"Antennarius striatus\", \"Chinookzalm' en \"Rode zalm\" .\nMammarenavirussen worden verder onderverdeeld in het Oude Wereld en het Nieuwe Wereld complex op basis van verschillen in serologie, fylogenie en geografie. "}
{"id": "10295", "revid": "1289754", "url": "https://nl.wikipedia.org/wiki?curid=10295", "title": "Eug\u00e8ne Delacroix", "text": "Ferdinand Victor Eug\u00e8ne Delacroix (Charenton-Saint Maurice, 26 april 1798 \u2013 Parijs, 13 augustus 1863) wordt gezien als de belangrijkste Franse kunstschilder van de romantiek, (vandaar dat hij ook wel eens \"Le prince des romantiques\" genoemd wordt). Andere belangrijke vertegenwoordigers van de Franse romantiek waren zijn tijdgenoot en goede vriend Charles-\u00c9mile-Callande de Champmartin en de jong gestorven Th\u00e9odore G\u00e9ricault. Hij wordt ook wel een \"literair schilder\" genoemd (onder meer door Baudelaire), omdat hij zijn thema's vaak ontleende aan schrijvers als Shakespeare (\"Hamlet et Horatio au cimeti\u00e8re\") en Dante (\"Barque de Dante\").\nLevensloop.\nDelacroix werd geboren in een dorp nabij Parijs. Over zijn afstamming is veel gespeculeerd. Charles Delacroix, zijn vader, was Minister van Buitenlandse Zaken onder het Directoire en was vanaf 1797 ambassadeur van Frankrijk in de Bataafse Republiek. Hij maakte onder andere deel uit van de revolutionaire Convention, die in 1793 had gestemd voor de terechtstelling van Lodewijk XVI. Eug\u00e8ne Delacroix' werkelijke vader was zeer waarschijnlijk Charles-Maurice de Talleyrand, die zijn moeder vaak gezelschap hield. (Talleyrand zou hem later krachtig steunen in zijn carri\u00e8re). Victoire Oeben, Delacroix' moeder, stamde af van een meubelmakersfamilie uit Duitsland (Oeben en Riesener) die onder meer voor Lodewijk XV zou hebben gewerkt. In 1813 woonde hij in het huis van zijn neef Bataille in Valmont (Seine-Maritime), een plaats waarmee hij verbonden bleef door de mysterieuze charme. Vanuit Valmont bezoekt hij Rouen, waar hij diep onder de indruk is van de middeleeuwse ru\u00efnes en het gotische gerechtsgebouw, dat zijn smaak voor middeleeuwse architectuur opwekte. In 1814 overleed zijn moeder en werd hij onder de bescherming van zijn oudere zus Henri\u00ebtte geplaatst.\nNa zijn studie aan het Lyc\u00e9e Napoleon begon hij zijn kunstenaarsloopbaan in het atelier van Pierre-Narcisse Gu\u00e9rin. Hier leerde hij onder meer G\u00e9ricault kennen, die invloed zou uitoefenen op het werk van Delacroix (vergelijk de \"Bark van Dante\", die duidelijk ge\u00efnspireerd was op \"Het vlot van de Medusa\" van G\u00e9ricault). Hij zette zijn studie in 1816 voort aan de \u00c9cole des Beaux Arts. Delacroix werd ook onderwezen door Jacques-Louis David. Verder is er in de werken van Delacroix invloed te merken van onder meer Peter Paul Rubens (met name de Medici-cyclus, die Delacroix bewonderde), Paolo Veronese en Francisco Goya.\nZijn eerste pogingen om de Prix de Rome te halen hadden geen succes. Toch toonde hij zijn bijzondere begaafdheid al in 1822 met zijn kleurrijke \"Bark van Dante\". Met deze afbeelding van Dante en Vergilius in de vijfde ring van de hel, die tentoongesteld werd op de Parijse salon, werd hij meteen opgemerkt. Het was dan ook de Franse gouverneur die het schilderij kocht voor 2000 francs. In 1824 werd hij kennelijk ge\u00efnspireerd door \"De Hooiwagen\" van John Constable, die te Parijs werd ge\u00ebxposeerd.\nHet enthousiasme over het werk van Delacroix was echter niet altijd onverdeeld. Zo is het bekend dat Ingres gekant was tegen het werk van Delacroix, en Baron Gros noemde zijn \"Bloedbad op Chios\" spottend: \"Het bloedbad der schilderkunst\".\nIn 1825 verbleef hij een aantal maanden in Engeland (Londen), waar onder meer zijn vriend Richard Parkes Bonington verbleef. Hij kwam er duidelijk onder de indruk van de creativiteit van de dichter Lord Byron en van de schilder John Constable. Dit komt zeker tot uiting in zijn techniek en kleurwerking, die hem in de rest van zijn carri\u00e8re steeds meer zou gaan typeren.\nIntussen stelde een erfenis van 10.000 pond hem in staat zich ongehinderd op zijn kunst toe te leggen. Hij zette imposante historische voorstellingen op touw en in 1828 exposeerde hij op de Salon zijn befaamde doek \"Dood van Sardanapalus\", dat veel discussie opriep. Enkele jaren later volgde het bekende schilderij \"De Vrijheid voert het Volk aan\".\n1832 betekende een definitief keerpunt in zijn carri\u00e8re. Hij maakte toen als historieschilder deel uit van een diplomatiek gezantschap naar Marokko ter gelegenheid van de verovering van Algerije door koning Lodewijk Filips. Tijdens deze reis, die ook onder meer voerde naar zowel Algerije, als Spanje, leerde hij de klassieke oudheid kennen, naast de magie van de kleuren en het licht in de schilderkunst van Francisco Goya en Diego Vel\u00e1zquez. Deze reis oefende een grote invloed uit op zijn werk. Naast de lichtwerking en kleuren die nog meer benadrukt werden, is er bijvoorbeeld ook in de thematiek een grotere nadruk op het ori\u00ebntalisme, het exotisme (zie bijvoorbeeld \"Femmes d'Alger dans leur appartement\", het erotisme en de strijd tussen het wilde, primitieve dier en de mens (bijvoorbeeld de leeuwenjacht-taferelen, 1861 in Art Institute of Chicago)). Dit zijn allemaal typerende kenmerken van de Romantiek.\nTussen 1833 en 1847 vielen hem talloze decoratie-opdrachten in offici\u00eble gebouwen te beurt, zoals de Salon du Roi en de bibliotheken van het Palais Bourbon en het Palais du Luxembourg.\nDe laatste jaren.\nIn de laatste tien jaren van zijn leven realiseerde hij nog drie belangrijke decoratieve ensembles: het centrale plafond van de Apollon-galerij in het Louvre, de Salon de la Paix in het Parijse stadhuis, en de Saint-Anges-kapel in de Saint-Sulpice.\nDelacroix triomfeerde op de Wereldtentoonstelling van 1855 met twee\u00ebnveertig doeken, waaronder de bekende leeuwenjacht-taferelen. Hierna werkte hij nog bijna uitsluitend aan de decoratie van de \u00c9glise Saint-Sulpice, die hij pas in 1861 be\u00ebindigde met \"H\u00e9liodore verjaagd uit de Tempel\" en zijn spiritueel testament, \"Het gevecht van Jacob met de engel\".\nDelacroix illustreerde werken van William Shakespeare, de Schotse schrijver Sir Walter Scott en de Duitse schrijver Goethe met litho's.\nNadat hij zich zeven keer kandidaat gesteld had voor het lidmaatschap van de prestigieuze Franse Acad\u00e9mie des Beaux-Arts, zou hij in 1857 uiteindelijk tot lid benoemd worden. Op het einde van zijn leven zou Delacroix meer en meer vereenzamen (dit zou komen door de kritiek) en uiteindelijk stierf hij op 65-jarige leeftijd in zijn appartement aan de Place Furstenberg, dat hij had betrokken in 1857, in de nabijheid van de Saint-Sulpice-kerk. Hij werd begraven op het kerkhof van P\u00e8re-Lachaise.\nDoor onder meer zijn benadrukking van kleuren en lichtwerking en de soms onjuiste perspectiefwerking, waar Delacroix minder belang aan hechtte, doen zijn werken modern aan. Anderzijds zijn er duidelijk barokinvloeden van bijvoorbeeld Rubens in aanwijsbaar. Hij was dan ook van invloed op onder meer de impressionisten aan wie hij door zijn kleurwerking een impuls gaf. Verder zou bijvoorbeeld Vincent van Gogh in 1889 de \"Piet\u00e0\" van Delacroix uit 1850 kopi\u00ebren.\nBelangrijkste werken.\nDe bark van Dante\nZoals gezegd inspireerde Delacroix zich voor dit schilderij op de \"Divina Commedia\" van [Dante (meer bepaald het eerste van de drie boeken, \"Inferno\"). Het beeldt Dante en Vergilius uit bij hun overtocht door de vijfde ring van de hel om bij de stad in de hel te geraken. Door de licht-donkerwerking rond de lichamen in het water weet Delacroix een drukkende, beklemmende, bijna beschuldigende sfeer te scheppen. Dit is het werk waarmee Delacroix voor het eerst opviel op de Salon in Parijs.\nHet bloedbad van Chios\nDit schilderij gaat over de Griekse Onafhankelijkheidsoorlog. Delacroix toont hier de slachting van 22.000 Grieken op dit Griekse eiland in 1822. Hier is reeds de typische heldere kleurwerking van Delacroix te zien. Op de voorgrond ziet men de slachtoffers, wachtend op de slavernij, en de ruiter als overwinnaar torenend boven het tafereel. Zowel op de gezichten als in het landschap heeft Delacroix subtiel gebruikgemaakt van kleuren die perfect inspelen op de tragiek die zich afspeelt.\nDe dood van Sardanapalus\nEen van de bekendste werken van Delacroix. Het betreft hier een afbeelding naar het boek \"Sardanapalus\" van Lord Byron. In het afgebeelde tafereel ziet men hoe de koning, die zelfmoord gaat plegen, zijn harem, zijn paarden en zijn bezittingen laat verbranden terwijl hij zelf sto\u00efcijns toekijkt. Ook hier weer de typische kleurwerking, licht en beweging. Dit werk kreeg veel kritiek, niet zozeer vanwege het weergeven van een bloedbad met gebruik van erotische elementen, maar omwille van het onjuiste perspectief. Het was dan ook niet Delacroix' bedoeling om een (perspectief) realistisch weergave te geven (was voor hem minder belangrijk). Maar juist het weergeven door het gebruik van eerder vernoemde kleur, licht en beweging was voor hem van het grootste belang.\nDe Vrijheid leidt het volk\nHet meest bekende schilderij van Delacroix.\nDe werken na zijn reis naar Marokko\nDeze werken typeren zich door een nog grotere nadruk op het gebruik van kleur en licht, ook de thematiek richt zich meer en meer op het exotische. Delacroix was op zijn reizen naar Marokko en Algerije onder de indruk geraakt van het merkwaardige lichtspel, de architectuur en de kleuren van bijvoorbeeld de klederdracht. Een goed voorbeeld van deze benadrukking vindt men bijvoorbeeld bij \"De vrouwen van Algiers in hun vertrek\". Delacroix maakte honderden schetsen die hem later tot voorbeeld zouden dienen. Hij werkte soms in het geheim, of schetste lege vertrekken, zoals in het paleis van de sultan in Meknes."}
{"id": "10297", "revid": "231402", "url": "https://nl.wikipedia.org/wiki?curid=10297", "title": "Eugene Delacroix", "text": ""}
{"id": "10298", "revid": "231402", "url": "https://nl.wikipedia.org/wiki?curid=10298", "title": "1379", "text": "Het jaar 1379 is het 79e jaar in de 14e eeuw volgens de christelijke jaartelling."}
{"id": "10300", "revid": "750347", "url": "https://nl.wikipedia.org/wiki?curid=10300", "title": "Walt Disney", "text": "Walter (Walt) Elias Disney (Chicago, 5 december 1901 \u2013 Burbank, 15 december 1966) was een Amerikaans tekenaar, filmproducent, filmregisseur, scenarioschrijver, stemacteur, animator, zakenman, entertainer, internationaal icoon en een filantroop.\nDisney werd vooral bekend door zijn vernieuwingen in de animatiefilm-industrie. Als medeoprichter (samen met zijn broer Roy Oliver Disney) van The Disney Brothers Studio, later omgedoopt tot Walt Disney Productions en later naar The Walt Disney Company, werd Disney een van de bekendste filmproducenten ter wereld. Disney won op persoonlijke titel 22 Oscars en werd 59 keer genomineerd met een record van vier Oscars in \u00e9\u00e9n jaar, en nog drie ere-Oscars (waarvan de eerste voor de creatie van Mickey Mouse in 1932), wat hem tot de persoon maakt die de meeste Oscars ooit heeft gewonnen. Ook won hij 7 Emmy Awards en vele andere prijzen in binnen- en buitenland. Een groot aantal van zijn films is opgenomen in het National Film Registry. The Walt Disney Company had in 2017 een omzet van 55 miljard Amerikaanse dollar.\nDisney en zijn werknemers hebben een paar van 's werelds bekendste personages gecre\u00eberd, waaronder Mickey Mouse en Donald Duck. Disney was niet alleen de geestelijk vader van deze Mickey Mouse, maar hij sprak ook de originele stem in van het personage. Naast filmproducent was hij een populaire televisiepresentator en liet hij het Disneyland Park in Californi\u00eb bouwen. Disney overleed op 15 december 1966 aan de gevolgen van longkanker, een paar jaar voorafgaand aan de opening van het Walt Disney World Resort in Florida, het tweede attractiepark dat zijn naam droeg. Er zouden later nog meer parken volgen in Japan (Tokyo Disneyland en Tokyo DisneySea), Frankrijk (Disneyland Paris en Walt Disney Studio's Park) en China (Hongkong Disneyland en Shanghai Disneyland).\nBiografie.\nDisney werd geboren in Chicago. Zijn vader Elias Disney had verschillende baantjes en zijn moeder Flora Call Disney was lerares op een basisschool. Ook had hij nog drie broers en een zus. In 1906 verhuisde het gezin naar een boerderij in de buurt van Marceline, in Missouri. Waarschijnlijk stond de hoofdstraat van Marceline model voor Main Street, U.S.A. in Disneyland. Vijf jaar hierna moest de boerderij worden verkocht en verhuisde het gezin weer, ditmaal naar Kansas City, hier werd Walts vader krantenbezorger. Ook Walt moest 's morgens vroeg en 's avonds een wijk lopen. Hij begon met een schriftelijke cursus cartoons maken en ging naar de kunstacademie. \nIn 1917 keerde de Disney-familie terug naar Chicago. In 1918 ging hij op zijn zestiende van school af en deed hij een poging in het leger te komen. Vanwege zijn leeftijd werd hij afgekeurd. Zijn broer Roy O. Disney zat toen bij de marine. Walt ging als chauffeur van het Rode Kruis naar Frankrijk, waar hij net na het einde van de Eerste Wereldoorlog arriveerde. In 1919 ging hij terug naar Amerika en vond werk als tekenaar en inkter in Kansas City.\nWalt Disney had een eigen studio, waar hij samen met zijn broer Roy een handjevol tekenfilms met dieren had gemaakt. Walt Disney was zelf geen animator; hij wist wat mogelijk was en hoeveel tijd verschillende dingen kostten, maar het zelf uitvoeren kon hij niet. Disney was dus een man van idee\u00ebn. Dit had hij zelf snel in de gaten en hij nam enkele animators in dienst. Ook had Disney een goed gevoel voor grappige situaties: de combinatie van de uitdrukkingen op de gezichten van de dieren en de gebeurtenissen konden voor een erg komisch verhaal zorgen. Disney was een perfectionist en hij besteedde, ondanks beperkte budgetten, veel aandacht aan de kwaliteit van de tekenfilms.\nIn juli 1925 trouwde hij met Lillian Bounds. Ze kregen twee dochters, Diane (geboren december 1933) en Sharon (geadopteerd in december 1936, zes weken daarvoor geboren). Binnen de Disney-familie, noch door Disney noch door zijn vrouw, werd verborgen dat Sharon was geadopteerd, alhoewel ze er zich aan ergerden als iemand buiten de familie het ter sprake bracht. De Disneys trachtten hun dochters zoveel als mogelijk buiten de publiciteit te houden, vooral gezien de ontvoering van de zoon van Charles Lindbergh; Disney nam diverse maatregelen om ervoor te zorgen dat zijn dochters niet werden gefotografeerd door de pers.\nIn 1928 kwamen drie filmpjes van Mickey Mouse uit. Het eerste was \"Plane Crazy\". Het had niet veel gescheeld of Mickey had Mortimer geheten. Disneys echtgenote Lillian vond de naam echter wat pompeus en stelde Mickey voor, waardoor het personage nog steeds zo heet.\n\"Steamboat Willie\" was de eerste tekenfilm met geluid van Disney. Disney sprak zelf jarenlang Mickeys stem in. Hierna volgden nog enkele korte filmpjes met onder andere de drie biggetjes (1933) en Donald Duck (1934). Deze filmpjes heetten \"Silly Symphonies\" en dit was een serie waarin allerlei tekenfilmfiguren muziek maakten.\nIn 1937 maakte Walt Disney zijn eerste tekenfilm van speelfilmlengte: \"Sneeuwwitje en de Zeven Dwergen\". Deze film was razend populair en won in 1939 een Oscar, of liever gezegd acht Oscars, want Disney kreeg naast het gewone beeldje zeven kleine beeldjes erbij. Hierna volgden nog vele andere lange tekenfilms.\nIn 1941, tijdens de productie van de film Dombo, vond binnen de studio een grote staking plaats. Deze duurde vijf weken. Disney hield een toespraak waarin hij stelde dat als men meer wilde verdienen of hogerop wilde, men zich zelf meer moest inzetten. Een aantal van zijn medewerkers ontsloeg hij. Andere stakenden werden door de medewerkers die wel doorwerkten als clown in de film verwerkt. Uiteindelijk ging Disney toch door de knie\u00ebn.\nTijdens de Tweede Wereldoorlog produceerde hij een aantal films die uit korte losstaande verhalen bestonden. Dit was omdat de studio met een beperkt aantal medewerkers moest werken. Ook reisde hij door Latijns-Amerika om een nieuwe markt aan te boren en tegelijk de banden tussen Noord- en Zuid-Amerika aan te halen. De reis resulteerde in twee films, \"Saludos Amigos\" en \"De Drie Caballeros\". Dit waren films waarin live-action en animatie gecombineerd werden. Deze techniek zou hij in de jaren zestig naar een hoger plan brengen in de film \"Mary Poppins\". Om deze film te produceren moest hij veel moeite doen om niet alleen de schrijfster van het boek over te halen om de filmrechten aan hem te verkopen maar ook om samen met haar tot een goed script te komen. Ze had bedongen dat ze hier veel zeggenschap in had.\nTijdens het maken van \"Jungle Book\" in 1966 overleed Walt Disney, aan de gevolgen van longkanker. Zijn medewerkers hebben daarom aan de afwerking van die film extra aandacht besteed.\nDe studio bleef na Walt Disneys overlijden bestaan en produceert nog altijd populaire teken- en speelfilms. Enkele medewerkers van de Walt Disney-studio's richtten in 1949 een dixielandorkest op, Firehouse Five Plus Two, dat tot in de jaren zestig opnamen zou blijven maken.\nMuziek.\nNagenoeg van bij het begin was muziek een essentieel element van de animatiefilms van Walt Disney, en die films onderscheidden zich van de aanvankelijk zeldzame concurrentie (\"Steamboat Willie\" was een van de eerste animatiefilms met geluid ooit) door de nauwgezette synchronisatie tussen de muziek en de bewegende beelden.\nWalt begreep het belang van dat samenspel, maar was zelf geen muzikant. Zijn vader Elias was amateurviolist en zijn moeder Flora speelde een tijdlang orgel in de Sint-Pauluskerk van Chicago, maar de jonge Walt heeft na een mislukte poging om (verplicht door zijn vader) viool te leren weinig ervaring opgedaan met muziek. In de vroege jaren van de studio ontbrak het hem zelfs aan begrip voor de basiselementen van de muziek, zoals het feit dat je een stukje muziek niet zomaar kunt inkorten of verlengen om het aan de beelden aan te passen; gaandeweg leerde hij wel van zijn medewerkers. In de loop der jaren werkte hij samen met een groot aantal geschoolde componisten en muzikanten zoals Bert Lewis. Zijn vroege medewerker Wilfred Jackson cre\u00eberde de \"bar sheet\" (het \"matenblad\"), een muzikale tegenhanger van het storyboard. Vele hedendaagse producenten van tekenfilms gebruiken nog steeds een of andere vorm van bar sheet (zie traditionele animatie).\nDisneyland.\nIn 1955 opende Walt Disney het Disneyland bij Los Angeles in Californi\u00eb. Dit themapark bood attracties die voor een groot deel ge\u00efnspireerd waren op de tekenfilms van Disney.\nHierna maakte hij grotere plannen en kocht 101\u00a0km2 braakliggende grond in de buurt van Orlando in Florida. Op deze locatie zou niet alleen een nieuw themapark verrijzen met de naam Walt Disney World Resort maar ook een nieuwe stad. Deze stad genaamd EPCOT (\"Experimental Prototype Community of Tomorrow\") zou een plek zijn waar Disney zijn ideaalbeeld van een moderne utopische stad kon tonen, ontworpen in de stijl van het modernisme en futurisme. Deze stad zou voetgangersvriendelijk zijn en veel groen bevatten. Vervoer zou grotendeels met de monorail en people mover gaan en autoverkeer zou in het centrum ondergronds rijden. Het centrum zou geheel overdekt zijn. Het idee ging verder dan alleen de opzet. De stad zou een plek moeten worden waar bedrijven nieuwe concepten en producten aan de bewoners zouden leveren om ze door hen uit te laten proberen. Tegelijkertijd zouden de bewoners voor een deel bij deze bedrijven werken op een nabijgelegen industrieterrein wat ook weer een attractie zou zijn voor toeristen die hier kennis konden maken met de nieuwste producten en technologie\u00ebn. Ook zou een deel van de bewoners werkzaam zijn in het attractiepark. Walt Disney is te vroeg gestorven om zijn idee waarheid te laten worden. Na zijn dood werd sterk getwijfeld aan de haalbaarheid en zijn broer Roy Oliver Disney besloot dat het project niet door zou gaan. Het park werd in 1971 geopend en zou in de loop van de jaren meerdere themaparken gaan omvatten. In 1982 werd op het terrein een educatief park genaamd \"Epcot\" geopend waarin technische, culturele en futuristische idee\u00ebn worden getoond. Zo'n 15 jaar later werd vlakbij het dorp Celebration geopend dat een ideale leefgemeenschap moet uitbeelden.\nAndere Disneyparken zijn Tokyo Disneyland (1983) in Japan, Disneyland Paris (1992) in Frankrijk, Hong Kong Disneyland (2005) en Shanghai Disneyland Resort (2016) in China. Behalve in Hong Kong is in alle parken een standbeeld voor hem opgericht genaamd \"Partners\". Het standbeeld toont Walt met aan zijn linkerhand Mickey Mouse.\nPersoonlijkheid.\nDisney was zelf een teruggetrokken man, verlegen, bedeesd en overmatig kritisch op zichzelf. Echter in het openbaar liet hij een heel andere, uitgesproken hartelijke persoonlijkheid zien. Dit deed hij bewust en ook was hij zich bewust van de voorbeeldfunctie die hij uitdroeg. Zo zei hij ooit tegen een vriend: \"Walt Disney rookt niet maar ik doe dat wel en Walt Disney drinkt niet maar ik doe dat wel.\u201d Doordat hij zeer hoge eisen stelde, was het niet altijd even makkelijk om met hem te werken. Ook was hij zeer terughoudend in het geven van complimenten. Hij zei dan liever \"That'll work\" en dan wist men dat het goed was.\nDisney is uitgegroeid tot een icoon van de Amerikaanse cultuur. Zelf promote hij graag de Amerikaanse geschiedenis en haar helden wat ook terug te zien is in een aantal attracties in de Disney Landparken. Dit heeft ertoe geleid dat hij van Amerikaans imperialistische sympathie\u00ebn werd beschuldigd en hij mogelijke fascistisch was. Ook in een aantal van zijn films zijn etnische stereotypen te zien, zoals in Melodie van het zuiden en Peter Pan. Deze zouden wellicht in de tijdgeest geplaatst kunnen worden. Beschuldigingen van racisme zijn door de mensen die hem gekend hebben altijd tegengesproken. Disney heeft zich sterk ingezet voor een Oscar voor James Baskett, de zwarte acteur uit Melodie van het zuiden.\nDisney was ook planoloog met een eigen visie op stadsplanning. Hiermee stond hij tegenover idee\u00ebn van een andere Amerikaans planoloog Robert Moses. Disney's planologische visie werd gerealiseerd in Disney World met het EPCOT themapark.\nIn 2013 kwam de film Saving Mr. Banks uit waarin Walt Disney gespeeld wordt door Tom Hanks over de moeizame onderhandelingen rondom de film Mary Poppins."}
{"id": "10305", "revid": "167075", "url": "https://nl.wikipedia.org/wiki?curid=10305", "title": "Frankfort", "text": ""}
{"id": "10307", "revid": "780746", "url": "https://nl.wikipedia.org/wiki?curid=10307", "title": "Stuttgart", "text": "Stuttgart is de hoofdstad van de Duitse deelstaat Baden-W\u00fcrttemberg en is met inwoners () de zesde stad van Duitsland, na Berlijn, Hamburg, M\u00fcnchen, Keulen en Frankfurt am Main. De stad ligt aan de Neckar in de streek Zwaben. Bestuurlijk is Stuttgart een kreisfreie Stadt; in Baden-W\u00fcrttemberg ook \"Stadtkreis\" genaamd.\nDe stad staat bekend als industriestad. De automerken Mercedes-Benz en Porsche zijn er gevestigd, en ook het elektronica- en autotoeleveranciersbedrijf Bosch heeft er zijn bakermat. Daarnaast is Stuttgart van belang als cultureel centrum en als sportstad. Stuttgart is de geboortestad van de filosofen Georg Hegel en Max Horkheimer, de politicus Richard von Weizs\u00e4cker en de regisseur Roland Emmerich.\nGeschiedenis.\nStuttgart kreeg in de 13e eeuw stadsrechten van de markgraven van Baden, maar was in latere eeuwen vooral het centrum van het concurrerende W\u00fcrttemberg, dat van 1806 tot 1918 een koninkrijk was. Vanaf 1918 was Stuttgart de hoofdstad van deelstaten, achtereenvolgens W\u00fcrttemberg (tot 1945), W\u00fcrttemberg-Baden en Baden-W\u00fcrttemberg (vanaf 1952). In de Tweede Wereldoorlog leed de stad grote schade tijdens geallieerde luchtaanvallen: aan het einde van de oorlog was 57,5% van de gebouwen vernield.\nMet de auto-industrie van Stuttgart zijn de namen van Carl Benz, Gottlieb Daimler en Ferdinand Porsche verbonden.\nNa de burgemeestersverkiezingen van 2012 werd Stuttgart de eerste hoofdstad van een Duitse deelstaat met een groene burgemeester, namelijk Fritz Kuhn.\nIn Stuttgart werd in 1919 de Waldorf-school opgericht, de allereerste vrijeschool ter wereld. Emil Molt, de directeur van de Waldorf-Astoria sigarettenfabriek, richtte de school op voor de kinderen van zijn arbeiders en vroeg Rudolf Steiner om de pedagogie en didactiek te verzorgen ('Waldorf-pedagogie').\nStadsdelen.\nStuttgart bestaat uit de binnenstadsdelen Stuttgart-Mitte, Stuttgart-Nord, Stuttgart-Ost, Stuttgart-S\u00fcd, en Stuttgart-West, en daaromheen de stadsdelen Bad Cannstatt, Birkach, Botnang, Degerloch, Feuerbach, Hedelfingen, M\u00f6hringen, M\u00fchlhausen, M\u00fcnster, Obert\u00fcrkheim, Plieningen, Sillenbuch, Stammheim, Untert\u00fcrkheim, Vaihingen, Wangen, Weilimdorf, en Zuffenhausen.\nIn het stadsdeel Bad Cannstatt bevinden zich de MHPArena en het Mercedes-Benzmuseum. Ook is hier Wilhelma te vinden, een dierentuin annex botanische tuin.\nIn het stadsdeel Stuttgart-Nord ligt de Wei\u00dfenhofsiedlung, een groep huizen uit 1927 die een staalkaart vormen van het nieuwe bouwen uit die tijd.\nDrie parken \u2013 de Schlossgarten, het Rosensteinpark en het Killesbergpark \u2013 vormen samen een \"groene U\" rond een deel van de stad, met een totale lengte van acht kilometer.\nBevolking.\nVluchtelingenbeleid.\nIn april 2015 vernieuwde de stad haar vluchtelingenbeleid met de campage \"Wir f\u00fcr Fl\u00fcchtlinge\". Volgens het \"Stuttgartse model\" worden vluchtelingen decentraal ondergebracht; hierbij wordt veel met niet-gouvernementele organisaties en verenigingen samengewerkt. Vrijwilligers spelen hierbij een belangrijke rol. Op deze manier wil de stad tegen eind 2015 4.500 mensen onderbrengen.\nPolitiek.\nAls Kreisfreie Stadt wordt Stuttgart bestuurd door een Oberb\u00fcrgermeister en een aantal B\u00fcrgermeister, die samen het stadsbestuur vormen; elk van deze burgemeesters heeft zijn eigen bevoegdheden. De Oberb\u00fcrgermeister is tevens lid en voorzitter van de gemeenteraad, dat over alle belangrijke aangelegenheden in de stad beslist. De gemeenteraad wordt om de vijf jaar verkozen.\nDe stad geeft haar inwoners ook de mogelijkheid om de begroting te be\u00efnvloeden, met name door de website \"B\u00fcrgerhaushalt\" (\"burgerbegroting\") waar inwoners voorstellen kunnen indienen over mogelijke uitgaven en spaarmaatregelen.\nStedenbanden.\nStuttgart begon reeds in 1948 met het afsluiten van jumelages met buitenlandse steden. De nadruk lag in het begin op de verzoening na de Tweede Wereldoorlog. Tegenwoordig ligt de klemtoon vooral op banden tussen burgers en verenigingen over de grenzen heen. In 2014 vierden Stuttgart en Brno het vijfentwintigjarig bestaan van hun jumelage met een bezoek van burgemeester Kuhn aan Brno en een tentoonstelling.\nEen korte geschiedenis van deze partnerschappen is te vinden op de website van de stad.\nStuttgart heeft de volgende partnersteden (in chronologische volgorde):\nCultuur.\nIn Stuttgart en omgeving vindt men een breed cultureel aanbod. Naast de hieronder beschreven instellingen en evenementen zijn er ook evenementen die verschillende culturele domeinen combineren, zoals de Franz\u00f6sische Wochen (zie Internationale cultuur) en de \"stuttgartnacht\". De stad verleent vele culturele evenementen financi\u00eble ondersteuning.\nDe \"Kulturgemeinschaft Stuttgart\" ontstond in 1924 uit de arbeiderbeweging en is naar eigen zeggen de grootste Duitse organisatie van bezoekers van culturele evenementen. De organisatie biedt niet alleen culturele abonnementen aan maar organiseert ook zelf klassieke concerten en balletvoorstellingen.\nHet initiatief \"KULTUR F\u00dcR ALLE Stuttgart\" heeft als doel om mensen met weinig geld gratis aan culturele evenementen te laten deelnemen. Sinds januari 2010 kunnen jaarlijks meer dan 65.000 inwoners van Stuttgart van dit aanbod profiteren. Sinds mei 2014 is Marli Hoppe-Ritter \u2013 mede-eigenares van Ritter Sport \u2013 beschermvrouw van dit initiatief.\nHet \"Kulturwerk\" in het oosten van de stad is een initiatief van de maatschappelijke onderneming \"NEUE ARBEIT GmbH\" (een dochteronderneming van de Evangelische Gesellschaft Stuttgart) met als doel een laagdrempelige toegang tot kennis en cultuur aan te bieden. Het aanbod omvat theater, dans, cabaret, concerten en kleinkunst.\nIn het oosten van de stad is eveneens de vereniging \"Kulturtreff Stuttgart-Ost\" actief. Deze vereniging heeft als doel het culturele leven en de maatschappelijke verbondenheid in dit stadsdeel te bevorderen, en organiseert hiervoor onder andere toneelopvoeringen, lezingen, muzikale evenementen en rondleidingen.\n\"Forum 3\" is een onafhankelijk jeugd- en cultuurcentrum dat naast het \"Forum Theater\" ook plaats biedt aan cursussen rond cultuur, lichaamsbeweging en handwerk, en aan voordrachten rond actuele thema's.\nKlassieke muziek en dans.\nHet \"Staatstheater Stuttgart\" biedt opera, ballet en toneel aan en vormt wereldwijd een van de grootste organisaties die deze drie kunsten combineert.\nDe \"Oper Stuttgart\" werkte in het verleden reeds samen met o.a. de componist Carl Maria von Weber en met de dirigenten Carlos Kleiber en Riccardo Chailly. Ook worden twee-driemaal per jaar eigen producties voor een jong publiek aangeboden.\nHet \"Stuttgarter Ballett\" is naar eigen zeggen een van de meest gerenommeerde balletgezelschappen ter wereld. De choreograaf John Cranko leverde als intendant (1961\u20131973) een belangrijke bijdrage tot deze bekendheid.\nHet conservatorium, thans de \"Staatliche Hochschule f\u00fcr Musik und Darstellende Kunst Stuttgart\" werd van 1900 tot 1907 geleid door Samuel de Lange.\nDe \"Stuttgarter Philharmonie\" werd in 1924 opgericht en werkte al vroeg samen met grote dirigenten en solisten zoals Hans Knappertsbusch en Fritz Kreisler. Belangrijke dirigenten na de Tweede Wereldoorlog waren Hans Zanotelli en Wolf-Dieter Hauschild.\nIn 1981 stichtte de dirigent Helmuth Rilling de \"Internationale Bachakademie Stuttgart\". Deze stichting organiseert de jaarlijkse Bachwoche en het MusikfeSTuttgart.\nDe in 1898 gestichte \"Hugo Wolf-Verein\" werd in 1990 omgedoopt in \"Internationale Hugo-Wolf-Akademie f\u00fcr Gesang, Dichtung, Liedkunst\". Deze vereniging organiseert concerten, masterclasses en een internationale zangwedstrijd.\nDaarnaast heeft Stuttgart ook een \"Mozart-Gesellschaft\" die teruggaat op een vereniging die in 1888 gesticht werd.\nSinds 2010 vindt in Stuttgart jaarlijks het \"Fortepiano-Festival Stuttgart\" plaats.\nToneel.\nStuttgart telt talrijke theaters en toneelgezelschappen.\nHet \"Schauspielhaus\", met Armin Petras als huidige intendant, maakt deel uit van de \"Staatstheater Stuttgart\". Het probeert ook een jong publiek voor theater te interesseren, onder andere door inleidingen en nabesprekingen bij opvoeringen, en door actieve deelname aan opvoeringen mogelijk te maken.\n\"Altes Schauspielhaus und Kom\u00f6die im Marquardt e.V.\" verenigt meerdere gezelschappen en theaters. Het \"Alte Schauspielhaus\" in het stadscentrum werd in 1983 gerenoveerd en biedt zowel nieuw werk aan als klassieke stukken met relevantie voor het heden. Het \"Theater unterm Dach\" speelt sinds 2003 stukken met een of twee acteurs. Het \"Theater \u00fcber den Wolken\" speelt op 150 meter hoogte in de tv-toren in Degerloch.\nHet \"Wilhelma Theater\" in het noorden van de stad (Bad Cannstatt) ging open in 1840 maar werd in de jaren 1960\u20131970 bijna afgebroken. In de jaren 1980 werd het gerestaureerd. Naast het eigen aanbod komen hier ook producties door studenten van de \"Staatliche Hochschule f\u00fcr Musik und Darstellende Kunst\" op de planken.\nHet \"Theater der Altstadt\" werd in 1958 opgericht door de dramaturg Klaus Heydenreich als een podium voor ongewone stukken en avant-garde-theater dat elders in Stuttgart te weinig aan bod kwam.\nHet in 1961 opgerichte \"Renitenztheater\" is het oudste cabarettheater van Stuttgart.\nHet in 1975 opgerichte \"Theater tri-b\u00fchne\" brengt zowel klassieke als moderne stukken en wil politieke, maatschappelijke en artistieke eisen verbinden met po\u00ebzie en speelvreugde.\nHet \"Theaterhaus\" opende in maart 1985 en is sinds 2003 gehuisvest in de \"Rheinstahlhalle\" aan het \"Pragsattel\" in het noorden van de stad. Naast theater biedt het \"Theaterhaus\" ook muziek en dans.\n\"Theater Rampe\" is een onafhankelijk gezelschap dat in 1984 opgericht werd en biedt vooral modern werk aan.\n\"LOKSTOFF!\" is een toneelgroep die in 2002 opgericht werd en toneel in openbare ruimtes brengt. Ze speelden onder andere reeds op de luchthaven, in U-Bahn-stations, in het station en in de stadsbibliotheek.\nHet \"Forum Theater\" biedt elk seizoen enkele eigen producties, aangevuld door gastproducties. De actuele maatschappelijke relevantie van de producties, inclusief ethische vragen, is hierbij steeds belangrijk. Oorspronkelijk werd het \"Forum Theater\" financieel gedragen door \"Forum 3\"; sinds 2008 is het een GmbH met financi\u00eble steun van de stad Stuttgart.\n\"Teilchenbeschleuniger\" (letterlijk \"deeltjesversneller\") ging in het seizoen 2011\u20132012 van start en is een koepelvereniging van onafhankelijke dans- en toneelkunstenaars.\nHet \"Junges Theater Stuttgart\" (JES) ging in het seizoen 2003/2004 van start. Het biedt voorstellingen voor kinderen en jongeren aan, en werkt op het vlak van theaterpedagogie. Stuttgart is een van de steden waar de organisatie LAG TheaterP\u00e4dagogik Baden-W\u00fcrttemberg actief is. Daarnaast bestaan nog meerdere andere gezelschappen en organisaties die voorstellingen voor kinderen aanbieden, waaronder ook poppentheater.\nNaast deze professionele theatergezelschappen bestaat er ook amateurtheater, zowel in het Duits (inclusief dialect) als in andere talen. Het ABV-Zimmertheater ging van start in 1921 en is naar eigen zeggen het oudste amateurtheater in Stuttgart.\nLiteratuur.\nHet in 2001 opgerichte \"Literaturhaus\" organiseert meermaals per week lezingen over vooral recente literatuur, die regelmatig door auteurs gegeven worden. Daarnaast biedt het ook schrijfseminaries aan voor jongeren; het gebouw herbergt ook een boekhandel en een restaurant. Het Literaturhaus organiseert sinds 2012 de Dragon Days, een literair festival rond fantasy, waarin ook andere media zoals film aan bod komen.\nHet in 1983 opgerichte \"Stuttgarter Schriftstellerhaus\" geeft jaarlijks vier beurzen aan auteurs. Het organiseert ook lezingen, conferenties en schrijfseminaries.\nHet \"Stuttgarter Schriftstellerhaus\", het Literaturhaus en de stadsbibliotheek organiseren sinds 2004 elk jaar samen de Stuttgarter Lyriknacht met lezingen en performances door dichters uit de regio Stuttgart.\nDe \"Akademie f\u00fcr gesprochenes Wort\" is een stichting die in 1993 opgericht werd door professor Uta Kutter van de \"Staatliche Hochschule f\u00fcr Musik und Darstellende Kunst\". Zoals de naam zegt wil deze stichting het gesproken woord \u2013 van gesproken literatuur tot en met stemkunst \u2013 bevorderen. Hiertoe organiseert de academie lezingen, leesavonden, seminaries, masterclasses enzovoort; daarnaast organiseert ze ook onderzoek rond het fenomeen stem.\nDe vereniging \"Die AnStifter\" organiseert o.a. lezingen over filosofie en literatuur. Deze vinden gewoonlijk in het \"Hegel-Haus\" plaats.\nOok in de verschillende vestigingen van de stadsbibliotheek vinden regelmatig lezingen over literatuur of door auteurs plaats.\nDe stad Stuttgart verleent ook literaire en culturele prijzen, zoals de driejaarlijkse \"Hegel-Preis\" (voor menswetenschappen in het algemeen), de driejaarlijkse \"Johann Friedrich von Cotta-Literatur- und \u00dcbersetzerpreis\" (afwisselend aan een auteur en een vertaler) en de Jugend-Lyrik-Preis (voor leerlingen uit Stuttgart onder de 20).\nIn november-december vinden jaarlijks de \"Stuttgarter Buchwochen\" plaats. Deze gingen in 1949 van start en trekken meer dan 100.000 bezoekers aan. In januari vindt jaarlijks de Stuttgarter Antiquariatsmesse plaats. Naast de eigenlijke beurs voor oude boeken zijn er ook tentoonstellingen, voordrachten en rondleidingen. In het voorjaar vinden jaarlijks de Kinder- und Jugendbuchwochen plaats.\nStuttgart is ook een van de steden waar sinds 2002 om de twee jaar de \"Literatursommer\" plaatsvindt. Dit evenement wordt georganiseerd door de \"Baden-W\u00fcrttemberg Stiftung\" en omvat lezingen, toneelvoorstellingen, schrijfworkshops en andere activiteiten rond literatuur.\nBezienswaardigheden.\nMusea.\nStuttgart telt vele grote en kleine musea. In het voorjaar nemen vele musea, galerijen, historische gebouwen en ateliers in de stad deel aan de \"Lange Nacht der Museen\". Dit evenement biedt de gelegenheid om plaatsen te bezoeken die anders niet voor het publiek toegankelijk zijn, musea en tentoonstellingen blijven langer geopend, en er zijn concerten en party's tot vroeg in de ochtend.\n\"Art Alarm\" is een jaarlijks georganiseerde rondgang door de kunstgalerijen van Stuttgart.\nKleinere en lokale musea.\nStuttgart telt ook enkele kleinere musea.\nSommige stadsdelen hebben musea over hun lokale geschiedenis.\nInternationale cultuur.\nSinds 1999 vinden in de regio Stuttgart-T\u00fcbingen elk jaar in oktober-november de \"franz\u00f6sische Wochen\" plaats. Tijdens deze periode worden tentoonstellingen, concerten, lezingen en film- en theatervoorstellingen georganiseerd die de Duits-Franse betrekkingen illustreren en stimuleren. Sinds 2010 is de organisatie in handen van het \"Institut fran\u00e7ais\".\nAndere voorbeelden van internationale cultuur zijn het jaarlijkse \"Indian Film Festival\", de American Days, de Duits-Turkse cabaretweek, het Afrika Festival en de Armenische Kulturtage.\nSport.\nStuttgart geniet in de sportwereld bekendheid door zijn jaarlijkse tennistoernooi. Van 1978 tot 2015 werd dit toernooi op gravel gespeeld en vond het plaats in juli, na Wimbledon en vanaf 2015 wordt het op gras gespeeld en is het onderdeel van het grasseizoen ter voorbereiding op Wimbledon. Het is daarom verplaatst naar de maand juni. Het vindt sindsdien plaats in de week na Roland Garros. Hiermee is dit toernooi na het toernooi van Halle het tweede Duitse grastoernooi. Het WK atletiek vond er in 1993 plaats en in 2007 werden in Stuttgart de wereldkampioenschappen wielrennen, handbal en turnen georganiseerd. In 1987 was Stuttgart aankomstplaats van een etappe in wielerkoers Ronde van Frankrijk.\nDe stad heeft \u00e9\u00e9n grote voetbalclub; VfB Stuttgart (de \"roden\"), die plaatselijk concurrentie heeft van de Stuttgarter Kickers (de \"blauwen\"). Voor de oorlog waren ook Stuttgarter SC en Sportfreunde Stuttgart actief op het hoogste niveau, maar deze clubs zijn intussen weggezakt. Alleen de Kickers spelen nog in hogere reeksen, maar vormen geen concurrentie voor VfB.\nDe \"MHPArena\", die tot 1993 \"Neckarstadion\" heette, is de thuisbasis van VfB Stuttgart en werd gebruikt voor het WK atletiek van 1993, de WK's voetbal van 1974 en 2006 en de EK's voetbal van 1988 en 2024. Tevens was het stadion in 1988 gastheer van de Europacup 1 finale die door het Eindhovense PSV na strafschoppen werd gewonnen van het Portugese Benfica.\nIn 2024 was Stuttgart een van de speelsteden van het EK voetbal 2024. Ook hiervoor werd de MHPArena door de UEFA aangewezen.\nOnderwijs en onderzoek.\nIn Stuttgart bevinden zich talrijke onderzoekscentra en instellingen voor hoger onderwijs. Bijvoorbeeld:\nBuiten het reguliere onderwijssysteem bestaan er ook nog andere opleidingsmogelijkheden, zoals de Volkshochschule (VHS) Stuttgart, waar cursussen georganiseerd worden in verband met maatschappij en politiek, cultuur, milieu, gezondheid, beweging, talen, informatica en andere, sterker beroepsgerichte, onderwerpen.\nVerder worden bijvoorbeeld ook nog taalcursussen aangeboden door het Institut fran\u00e7ais en het Istituto Italiano di Cultura di Stoccarda/Italienisches Kulturinstitut Stuttgart.\nIn het voorjaar van 2015 opent het Confucius Instituut een vestiging in Stuttgart; het Confucius Instituut werkt hiervoor samen met de \"Hochschule der Medien\" (HdM), de \"Universit\u00e4t Hohenheim\" en het \"Beijing Institute of Graphic Communication\".\nEveneens buiten het normale onderwijskader vallen de opleiding voor mensen die als vrijwilliger werken, zoals de opleiding van \"frEE Akademie\". Deze opleidingen omvatten kennis en vaardigheden die in verenigingen nuttig zijn, zoals verenigingsrecht, boekhouding, het modereren van vergaderen, presentatietechnieken, enzovoort.\nBibliotheken en archieven.\nStuttgart heeft meer dan 120 bibliotheken. De vier grootste zijn de stadsbibliotheek, de universiteitsbibliotheek Hohenheim, de universiteitsbibliotheek Stuttgart en de W\u00fcrttembergische Landesbibliothek. Een overzicht van alle bibliotheken vindt men op de webpagina \"Bibliotheken\" van de stad Stuttgart.\nDe stadsbibliotheek van Stuttgart beschikt over een centrale bibliotheek, 17 filialen in de meeste stadsdelen en twee bibliotheekbussen. In oktober 2011 heropende de hoofdbibliotheek in een nieuw, kubusvormig gebouw ontworpen door de Koreaanse architect Eun Young Yi. Stuttgarters die de vormgeving van het gebouw niet wisten te smaken, gaven het de bijnaam \"B\u00fccherknast\" (boekengevangenis). Voor kinderen en jongeren tot 18 jaar is het gebruik van de bibliotheek gratis. Bezoekers kunnen zowel met hun eigen laptops als met laptops van de bibliotheek het draadloos netwerk gebruiken. Er zijn ook aparte ruimtes waar studenten en scholieren samen kunnen studeren. Boeken en andere media kunnen aan zelfscanbalies uitgeleend worden. In 2013 werd de stadsbibliotheek van Stuttgart door de Deutscher Bibliotheksverband uitgeroepen tot bibliotheek van het jaar.\nDe \"W\u00fcrttembergische Landesbibliothek\" (WLB) is met 5,4 miljoen \"media-eenheden\", waarvan 3,5 miljoen boeken, de grootste wetenschappelijk bibliotheek van Baden-W\u00fcrttemberg. Haar collectie omvat ook handschriften, bijbels en incunabels. Verder huisvest de WLB onder andere nog het H\u00f6lderlin-Archiv en het Stefan George-Archiv.\nDe universiteitsbibliotheek Stuttgart is een wetenschappelijke bibliotheek met een vestiging in het stadscentrum en een in Vaihingen. Het bestand omvat meer dan 1,3 miljoen boeken, meer dan 24.000 tijdschriften en verwerkt meer dan een half miljoen ontleningen per jaar.\nHet \"Landesarchiv Baden-W\u00fcrttemberg/Hauptstaatsarchiv Stuttgart\" doet dienst als archief voor de ministeries van Baden-W\u00fcrttemberg en is tevens het archief van de vroegere autoriteiten van W\u00fcrttemberg.\nNaast de bibliotheken van hogescholen en de archieven bestaan er meer gespecialiseerde bibliotheken.\nDe bibliotheek van het \"Institut f\u00fcr Auslandsbeziehungen\" (ifa) bezit een collectie over onderwerpen zoals buitenlandse politiek en internationale culturele betrekkingen, interculturele communicatie, nationale stereotypes, minderheden en migratie, en Duitstalige groepen buiten Duitsland.\nDe bibliotheek van het stadhuis (\"Rathausbibliothek\") vindt haar oorsprong in de zestiende eeuw en is in de eerste plaats een juridische vakbibliotheek voor medewerkers van het stadsbestuur. Externe bezoekers kunnen echter ook toegang krijgen.\nDe \"Landeskirchliche Zentralbibliothek Stuttgart\" is de grootste theologische vakbibliotheek van de evangelische kerk in Duitsland.\nOok enkele grote musea hebben eigen bibliotheken, zo b.v. het \"Staatliches Museum f\u00fcr Naturkunde\" (meer dan 100.000 boeken), de \"Staatsgalerie\" (120.000 \"media-eenheden\"), het \"Landesmuseum\" (90.000 boeken en 230 tijdschriften) en het \"Linden-Museum\" (50.000 boeken en 250 lopende tijdschriften en jaarboeken).\nDe \"Internationale Bachakademie Stuttgart\" heeft een bibliotheek over het werk van de familie Bach en aanverwante onderwerpen.\nMedia.\nDe S\u00fcdwestrundfunk (SWR) is in Stuttgart gevestigd, zoals dat ook gold voor een van zijn beide voorlopers, de \"S\u00fcddeutscher Rundfunk\". De televisietoren in het stadsdeel Degerloch, die in 1956 werd voltooid, is een van de symbolen van de stad en wordt door de SWR ge\u00ebxploiteerd. Het station Regio TV Stuttgart zendt een regionaal programma uit.\nIn Stuttgart verschijnen twee plaatselijke dagbladen, de \"Stuttgarter Zeitung\" en de \"Stuttgarter Nachrichten\", die beide worden uitgegeven door de \"Stuttgarter Nachrichten Verlagsgesellschaft\". De \"Stuttgarter Zeitung\" is de grootste van de twee en is tot ver buiten de stad verkrijgbaar. In het stadsdeel Bad Cannstatt verschijnt de \"Cannstatter Zeitung\" en in Untert\u00fcrkheim de \"Untert\u00fcrkheimer Zeitung\", die daar een kopblad van is."}
{"id": "10308", "revid": "8380", "url": "https://nl.wikipedia.org/wiki?curid=10308", "title": "Washington", "text": ""}
{"id": "10312", "revid": "47530", "url": "https://nl.wikipedia.org/wiki?curid=10312", "title": "Zwaben (streek)", "text": "Zwaben (Duits: \"Schwaben\") is een gebied in Zuid-Duitsland, dat in elk geval de oostelijke helft van Baden-W\u00fcrttemberg en een strook Beieren ten westen van de Lech omvat. \nNaam.\nHet gebied heet naar de Sueven, een zuidelijke Germaanse stam. De inwoners van het gebied worden eveneens Zwaben genoemd. \nDe naam wordt ook wel voor heel het zuidwestelijke Duitse taalgebied gebruikt, dus inclusief Baden, Zwitserland en de Elzas. Voor de Zwitsers zelf is Zwaben echter een spotterm voor Duitsers in het algemeen. Denk hierbij aan het sprookje \"De zeven Zwaben\".\nSteden.\nEnkele grote steden in Zwaben zijn Stuttgart, Ulm, Heilbronn en Augsburg."}
{"id": "10313", "revid": "1259908", "url": "https://nl.wikipedia.org/wiki?curid=10313", "title": "Wet van Linus", "text": "De wet van Linus (Engels: Linus's Law) is een 'wetmatigheid' die voor het eerst is geformuleerd door Eric Raymond en vernoemd naar Linus Torvalds. De 'wet' luidt oorspronkelijk \"Given enough eyeballs, all bugs are shallow\", grofweg vertaald als \"Als velen meekijken wordt iedere (programmeer)fout snel opgemerkt en verbeterd\".\nWat ermee bedoeld wordt is dat als er maar genoeg mensen naar een stuk programmatuur kijken, uiteindelijk alle fouten (en hun oplossingen) aan het licht zullen komen. Deze mantra was het uitgangspunt voor de ontwikkeling van Linux, en opensourcesoftware in het algemeen, waarbij men het 'publiek' inzicht geeft in de broncode van een softwareproduct en uitbreidingen en verbeteringen van het publiek accepteert."}
{"id": "10314", "revid": "5049", "url": "https://nl.wikipedia.org/wiki?curid=10314", "title": "Linuxkernel", "text": "De Linuxkernel is de kernel (kern) van besturingssystemen uit de Linuxfamilie.\nClassificatie.\nDe Linuxkernel wordt beschouwd als een monolithische kernel, hoewel delen van zijn functie via modules geladen worden. Deze modules voegen meestal extra hardwareondersteuning toe.\nGebruikersperspectief.\nVoor de meeste gebruikers bevindt de kernel zich onder de spreekwoordelijke \"motorkap\": de gebruiker communiceert met de computer via een gebruikersinterface, van de onderliggende techniek merken veel gebruikers weinig. De kernel bevat de basisfaciliteiten van Linux, zoals stuurprogramma's (\"drivers\") en systeemaanroepen zoals codice_1 en codice_2. Deze veelgebruikte basisfuncties zijn nodig om programma's te kunnen schrijven zonder dat de softwareontwikkelaar zich zorgen hoeft te maken over details, bijvoorbeeld hoe een \"read()\"-actie (die invoer van een toetsenbord of ander invoerapparaat leest) werkt.\nDe kernel is gecompileerd en is dus een binair bestand. Omdat de Linuxkernel vrije software is (wat gepubliceerd is onder de voorwaarden van de GPL), is de broncode ervan vrij beschikbaar. Zo kan iedereen met de nodige expertise de kernel veranderen en de veranderde versie beschikbaar stellen voor anderen.\nDat dit laatste niet op noemenswaardige schaal gebeurt, wordt gezien als een bevestiging van de kwaliteiten van Linus Torvalds, de hoofdontwikkelaar, maintainer en leider van het project. In 1990 begon hij een terminalemulator te ontwikkelen, maar hij wilde meer functies en besefte even later dat hij in feite de kernel voor een besturingssysteem aan het schrijven was. Op 5 oktober 1991 maakte Torvalds de eerste release bekend met een usenetposting in de nieuwsgroep comp.os.minix.\nVersies.\nBinnen de versies van de Linuxkernel werd er tot voor kort onderscheid gemaakt tussen twee niveaus van ontwikkeling:\nGNU/Linux-distributies zullen in het algemeen een productiekernel meeleveren. Deze stabiele versies worden ook na het uitkomen van nieuwere versies nog onderhouden (onderhoudsversie): fouten (bugs) en beveiligingsproblemen worden opgelost en voor nieuwe hardware worden drivers ontwikkeld.\nSinds versie 1.0.0 worden de versienummers gekenmerkt door drie getallen. Het eerste getal wordt gebruikt om zeer radicale veranderingen aan te geven. Als het tweede getal even is, betekent dat dat het gaat om een productiekernel; een oneven getal betekent dat het een ontwikkelingskernel is. Elke versie van de kernel wordt bovendien gevolgd door kleinere aanpassingen die fouten (bugs) oplossen. Dit \"patchlevel\" is herkenbaar aan het derde getal.\nBij de 2.6-serie werd dit systeem verlaten en wordt er geen onderscheid meer gemaakt tussen productie- en ontwikkelingskernels. Sinds kernel 2.6 wordt het versienummer aangegeven met 4 cijfers, waarbij het derde getal voor nieuwe functies en hardwareondersteuning staat en het vierde voor foutoplossingen.\nVanaf kernel 3.0.0 bestaat het versienummer weer uit drie getallen, waarbij het tweede getal voor nieuwe functies en hardwareondersteuning staat en het derde voor foutoplossingen. Verhoging van het eerste getal heeft geen speciale betekenis, en gebeurt wanneer Torvalds het tweede getal te hoog vindt worden.\nLinux-libre.\nVan elke Linuxkernel wordt door de Free Software Foundation een gestripte versie uitgebracht waaruit de niet-vrije onderdelen met behulp van een deblob-script verwijderd zijn. De gestripte versie van Linux wordt Linux-libre genoemd en wordt gebruikt voor de Linuxdistributies van het GNU/Linux-besturingssysteem van de FSF. Niet elke Linuxdistributie met het predicaat \"GNU/Linux\" draait op Linux-libre. Linux-libre kan niet op alle hardware draaien waar andere GNU/Linux-versies met de gewone Linuxkernel wel op draaien.\nMascotte.\nDe Linuxmascotte is een pingu\u00efn met de naam Tux, ontworpen door Larry Ewing in het beeldbewerkingsprogramma GIMP. 'Tux' kwam als winnaar naar voren na een in 1996 uitgeschreven wedstrijd voor een logo voor Linux (2.0 en later). Linus Torvalds vond dat het logo een pingu\u00efn moest zijn."}
{"id": "10315", "revid": "66952742", "url": "https://nl.wikipedia.org/wiki?curid=10315", "title": "Apocriefen van het Oude Testament", "text": "Apocriefen van het Oude Testament (Oudgrieks: \u1f00\u03c0\u03cc\u03ba\u03c1\u03c5\u03c6\u03bf\u03c2, \"apokruphos\": geheim, verborgen), is een term waarmee bepaalde boeken worden aangeduid die aanvankelijk door sommigen als onderdeel van het Oude Testament van de Bijbel werden beschouwd, maar uiteindelijk niet in de canon van de Bijbel zijn opgenomen.\nProtestanten noemen daarnaast zeven (of acht, zie onder) boeken apocrief, die gezaghebbend zijn in andere kerken, zoals de oosters-orthodoxe kerken en de Rooms-Katholieke Kerk. De laatstgenoemde noemt deze boeken deuterocanoniek, dat wil zeggen \u2018in tweede instantie aan de canon toegevoegd\u2019. Deze deuterocanonieke boeken zijn in de regel ontstaan in de periode tussen Oude Testament en Nieuwe Testament in.\nApocriefen van het Oude Testament.\nTussen de Dode Zee-rollen bevinden zich talloze religieuze boeken die noch door de Joden noch door de christenen tot hun canon worden gerekend. Ook de Septuagint bevat boeken, zoals het boek Oden, 3 Ezra en 4 Makkabee\u00ebn, die niet tot de canon worden gerekend. Andere voorbeelden zijn het Eerste boek van Henoch en Jubilee\u00ebn. (Zie verder in dit artikel.)\nDeuterocanonieke boeken.\nEr zijn zeven (of acht, zie onder) boeken en daarnaast toevoegingen aan de boeken Dani\u00ebl en Ester die, hoewel ze niet tot de Hebreeuwse canon behoren, door de katholieke kerk en de oosters-orthodoxe kerken gezaghebbend worden geacht. De boeken zijn ontstaan in de periode tussen de Hebreeuwse Bijbel en het Nieuwe Testament in. Het zijn boeken uit de Septuagint (de tussen ca. 225 en 100 v.Chr. gemaakte Griekse vertaling van het Oude Testament) die Hi\u00ebronymus pas na aandringen van Augustinus van Hippo en Paus Damasus I in de Vulgaat heeft opgenomen. Hi\u00ebronymus noemde deze boeken \"apocrief\", maar had daarmee geen negatieve bijbedoeling.\nHet Concilie van Ferrara-Florence (1441) en het Concilie van Trente (1546) stelden nog eens dat de Vulgaat de norm was en bevestigden daarmee het gezag van deze boeken. De verklaring te Trente kan gezien worden als een reactie op de protestantse Bijbelvertalingen die in de decennia ervoor waren vervaardigd, waaronder de Lutherbijbel (1534). Maarten Luther en andere hervormers ten tijde van de Reformatie erkenden de boeken niet als gezaghebbend. Sindsdien worden ze door protestanten \"apocrief\" genoemd, waardoor het woord \"apocrief\" een negatieve bijklank kreeg. De van jood tot katholiek bekeerde theoloog Sixtus van Siena vond de term \"deuterocanoniek\" uit in 1566, waarmee hij ze in tweede instantie tot de canon wilde rekenen (Gr. \"deuteros\" = tweede). Bovendien gaf Sixtus een engere, rooms-katholieke betekenis aan het woord \"apocrief\", namelijk aan enkele oudtestamentische boeken die ook volgens de Rooms-Katholieke Kerk niet gezaghebbend waren.\nHet precieze aantal deuterocanonieke boeken hangt af van de indeling die een bijbeluitgave hanteert. De Brief van Jeremia wordt soms als apart boek en soms als hoofdstuk 6 van Baruch opgenomen. In de NBV21 zijn het elf boeken: de Brief van Jeremia is hier als apart boek opgenomen. Er is ook een apart boek met de toevoegingen aan Dani\u00ebl. Daarnaast is er een boek met de vertaling van de Griekse tekst van Ester. Deze tekst bevat de toevoegingen aan Ester. Verder is het Gebed van Manasse opgenomen, hoewel dit boek ook door katholieken niet wordt erkend als gezaghebbend.\nLange en korte versie.\nTot de vorige eeuw veronderstelde men dat de Septuagint een vertaling van de Masoretische tekst was. Uit onderzoek van de Dode Zee-rollen blijkt dat dit niet het geval is. Van veel Bijbelboeken blijken verschillende teksten te hebben gecirculeerd; een wat vrijere die gebruikt is voor bijvoorbeeld de Septuagint, en een strikte, die de basis werd van de Masoretische tekst.\nVan sommige boeken zijn er in de handschriften van de Septuagint verschillende versies te vinden, bijvoorbeeld van Richteren, Dani\u00ebl en Tobit. De Wijsheid van Jezus Sirach heeft een lange versie, kennelijk zijn er verzen toegevoegd. Het boek Psalmen heeft een psalm (151) meer dan de Masoretische tekst (bovendien is de nummering anders). De boeken Dani\u00ebl en Ester hebben in de Griekse (Koin\u00e8) versie hele hoofdstukken tekst extra.\nVan het boek De wijsheid van Jezus Sirach is een Hebreeuwse, een Syrische en een Griekse versie bekend. Hoewel tekstkritisch de Hebreeuwse versie de voorkeur zou verdienen, heeft het boek gezag, omdat het is opgenomen in de Septuagint en in de Vulgaat en geldt voor de vertalingen de Griekse tekst als de brontekst.\nCanon van de Tenach.\nHoewel van een boek als De wijsheid van Jezus Sirach Hebreeuwse teksten aanwezig waren, werd het door de joodse schriftgeleerden niet toegelaten tot de Hebreeuwse canon. Het boek geeft namelijk een vrij precieze datum waarop het geschreven is (180 v.Chr voor het Hebreeuwse origineel; 132 v.Chr voor de Griekse vertaling) en het criterium voor toelating was mogelijk dat de tekst terugging op Ezra (ca. 400 v.Chr).\nEen boek als Prediker, dat iets ouder is (het wordt geciteerd door Sirach) werd wel toegelaten, mogelijk omdat men het toeschreef aan Salomo. Ook het gedeeltelijk in het Aramees geschreven Dani\u00ebl werd toegelaten, omdat men ervan uitging dat Dani\u00ebl zelf de auteur was.\nVaak wordt de canon toegeschreven aan de synode van Jamnia, rond 100 n.Chr. Het is allerminst zeker dat er zo'n synodebesluit is geweest. De besprekingen gingen in die tijd meer over het waarom dan over of een bepaald boek moest worden toegelaten.\nSeptuagint en Vulgaat als canon.\nDe christelijke kerk accepteerde de Septuagint, de Griekse vertaling van het Oude Testament als gezaghebbend. De Septuagint bevat de boeken van de Hebreeuwse Bijbel in Griekse vertaling, zoals gezegd soms (Ester, Psalmen, Dani\u00ebl) in een langere versie. De Septuagint bevat daarnaast de deuterocanonieke boeken, en ook nog boeken als 3 Makkabee\u00ebn en 4 Makkabee\u00ebn die volgens zowel rooms-katholieken als protestanten niet tot de canon behoren.\nDe Vulgaat is de Latijnse vertaling die Hi\u00ebronymus (ca. 382-405) maakte van de Bijbel. Hij beschouwde alleen de Hebreeuwse Bijbel als gezaghebbend. Hierover ontstond een discussie met Augustinus van Hippo die de gehele Septuagint ge\u00efnspireerd achtte. Hi\u00ebronymus gaf ten langen leste toe, maar hij vertaalde de door hem deuterocanoniek genoemde boeken niet zelf, maar bewerkte de oudere vertalingen (Vetus Latina). De Rooms-Katholieke Kerk beschouwde tot begin deze eeuw de Vulgaat als gezaghebbend en erkent de deuterocanonieke boeken als richtinggevend voor geloof en leven.\nHervormers.\nDe hervormers zoals Maarten Luther, die in 1534 met zijn Bijbelvertaling in het Duits kwam, namen in de zestiende eeuw de Hebreeuwse Bijbel aan als canon, en verwierpen daarmee de boeken die de Rooms-Katholieke Kerk deuterocanoniek noemt. Deze boeken werden apocrief genoemd, en ter onderscheid werden de overige verworpen boeken \"pseudepigraaf\" (onder valse naam verschenen) genoemd. Voor de Rooms-Katholieke Kerk, die zich uitsprak op het Concilie van Trente, bleef de Vulgaat de standaard, waarvan tweemaal een herziene druk verscheen.\nDe protestantse canon bevat daarom minder boeken dan de katholieke.\nLuther nam ze wel op in zijn vertaling, maar daarin staan ze apart tussen het Oude en het Nieuwe Testament in, met een waarschuwing dat deze boeken niet gezaghebbend zijn zoals de andere boeken.\nNederlandse Geloofsbelijdenis.\nDe (gereformeerde) Nederlandse geloofsbelijdenis (1561) zegt in artikel 6 dat de boeken nuttig zijn om te lezen, maar geen leergezag hebben:\nCultuur.\nOok in het protestantse gedeelte van Europa bleven de daar apocrief genoemde boeken culturele invloed uitoefenen. Op 17e-eeuwse schilderijen komen taferelen uit de apocriefe boeken voor. Een naam als Rafa\u00ebl is afkomstig uit het boek Tobit. Een bekend oratorium van de in het protestantse Engeland schrijvende H\u00e4ndel was \"Judas Maccabeus\"; de muziek van de triomfmars klinkt met Pasen in veel kerken (\"U zij de glorie\"). De invloed van de canonieke boeken van de Statenvertaling op het Standaardnederlands is echter veel groter dan de invloed van de tekst van de apocriefen.\nApocriefen in protestantse en interconfessionele Bijbels.\nAanvankelijk bevatten de protestantse Bijbels de afgewezen boeken nog in een apart gedeelte tussen Oude en Nieuwe Testament in.\nDe eerste druk van de Statenvertaling doet een uitgebreide waarschuwing aan de vertaling van de \"apocrief\" genoemde boeken voorafgaan, waarvan het begin als volgt gaat:\nDe boeken raakten in het protestantisme verder in onbruik. Soms werden ze uit bijbels gescheurd, vanuit de overtuiging dat ze niet in \"Gods Woord\" thuis hoorden. De \"Nieuwe vertaling\" van 1951 bevat de boeken niet; er is wel een uitgave verschenen voor de Evangelisch-Lutherse Kerk waar de boeken aan toegevoegd zijn tussen OT en NT in.\nTegenwoordig zien \"interconfessionele\" Bijbeluitgaven door rooms-katholieken en protestanten samen het licht, zoals de Groot Nieuws Bijbel en de Nieuwe Bijbelvertaling, waarbij dan ook een editie \"met deuterocanonieke boeken\" wordt uitgegeven.\nOverzicht van apocriefe en deuterocanonieke boeken in de Septuagint.\nEnkele geschriften uit de Septuagint gelden voor zowel de katholieke kerk als de protestantse kerken als apocrief. Deze geschriften werden soms door de kerkvaders en kerkelijke schrijvers uit de eerste eeuwen geciteerd en worden daarom door sommige oosters-orthodoxe kerken wel erkend.\nOudtestamentische pseudepigrafen.\nDe term \"pseudepigraaf\" komt uit het Grieks en wil zoveel zeggen als: 'geschreven onder een valse naam' of, minder pejoratief, 'geschreven onder een alias' waarmee bedoeld wordt dat het werk is geschreven onder de naam van een gezaghebbende figuur uit het verleden. Het woord pseud(o)epigrafisch wordt vaak gebruikt in de betekenis van apocrief, maar strikt genomen zijn er zowel apocriefe (Henoch), deuterocanonieke (Baruch) als canonieke (Prediker, Hooglied en Dani\u00ebl) boeken onder een alias verschenen.\nHet boek I Henoch heeft een aparte status: in de Ethiopische kerk is dit boek canoniek; in de overige kerken apocrief."}
{"id": "10319", "revid": "412140", "url": "https://nl.wikipedia.org/wiki?curid=10319", "title": "Normaal (popgroep)", "text": "Normaal is een Nederlandse rockgroep die als de grondlegger van de boerenrock wordt gezien. De groep werd begin 1974 door Bennie Jolink (\"Buuz'n Beernd\") en Jan Manschot (\"Brekken Jan Schampschot\") opgericht en brak in 1977 door met de hit \"Oerend Hard\". Het zingen in het lokale dialect (het Achterhoeks) werd het handelsmerk van de groep. Op 19 december 2015 gaf Normaal een afscheidsconcert in stadion GelreDome. Na het einde in 2015 zijn er diverse re\u00fcnie-optredens geweest. In 2020 werd aangekondigd dat de band bezig is voor een nieuw album: \"Normale Verhale\" (cd en boek) dat verscheen op 27 september 2021. Daarnaast hebben Normaal-leden collectief en afzonderlijk meegewerkt aan verschillende projecten.\nAlgemeen.\nDe band is afkomstig uit de Achterhoek. Hun fans noemen zichzelf 'anhangers' of 'h\u00f8kers'. De tournees die zij organiseren heten 'veldtochten', bestaand uit concerten die vaak in (grote) feesttenten worden gegeven. Sinds 2000 is er naast de jaarlijkse 'veldtocht' ook een theatertour. Drank, dames, motorcrossen, feestvieren of in Normaal-spraak: h\u00f8ken (uitspraak volgens IPA: ) maar ook de Achterhoekse mentaliteit en het boerenbestaan zijn thema's die in de teksten naar voren komen.\nOok het rijden op motoren is een belangrijk tijdverdrijf. Verschillende leden uit de band hebben motorongelukken overleefd. Hun eerste hit \"Oerend Hard\" gaat over motorrijden en een daaropvolgend ongeluk, in de omgeving van 't Hengelse Zand, een bosrijk gebied bij het Achterhoekse Hengelo.\nNormaal is de band met de meeste Top 40-hits zonder dat ze een nummer 1-hit gehad hebben. Ook kreeg Bennie Jolink een Edison voor het complete oeuvre van Normaal uitgereikt in het tv-programma \"De Wereld Draait Door\".\nAan de Dorpsstraat in Hummelo staat sinds 2018 een standbeeld van Normaal.\nGeschiedenis.\nOntstaan.\nEind 1973 richtten drummer Jan Manschot en zanger-gitarist Bennie Jolink een band op. Gitarist Ferdi Joly, die net als Jan en Bennie ook in Enschede gestudeerd had, en de latere bassist Willem Terhorst werden, na vele wisselingen, de andere leden van de band. De band begon overigens pas begin 1974 te repeteren. Na een brainstormsessie onder de muzikanten werd besloten de groep \"Normaal\" te noemen. Eind 1974 hadden ze hun eerste optreden als Amusementsorkest Normaal.\nHet eerste grote optreden was tijdens het Lochem Popfestival (De Popmeeting, 1975) in openluchttheater Lochem ('De Zandkuil'), dat traditioneel op Hemelvaartsdag gehouden werd. Het zingen in de Achterhoekse streektaal werd een handelsmerk. Kort daarop volgde de hit \"Oerend hard\" (1977). Normaal wordt daarmee wel als grondlegger van de dialectpop beschouwd.\nDe bezetting was (tot na het optreden in Lochem op de Popmeeting in 1975): Bennie Jolink (\"Boozin' Bennie\", wat later \"Buizen Beernd\" werd), Ferdi Joly (\"Fast Fender Fucker\", later \"Frederik Puntdroad\"), Jan Manschot (\"Brekken Jan Schampschot\"), Willem van Dijk en Jan Kolkman. In deze bezetting zou in 2003 ook weer worden opgetreden.\nControverses.\nIn 1978 werd een optreden in Eibergen verboden door de toenmalige gemeente. Uit materiaal in het Streekarchief in Doetinchem bleek dat de gemeente de band de \"Achterhoekse cultuur onwaardig\" vond. Op 19 juni 2014 werd dit optreden alsnog gegeven.\nIn 1989 werd een optreden van Normaal verhinderd door de burgemeester van Terschelling. De groep reisde toch naar Terschelling en trad er op onder de naam H.A.L.V.U. (H\u00f8kers Aller Landen Verenigt U). Ook gingen de groepsleden bij de burgemeester op bezoek. In juni 2006 kreeg Normaal landelijke publiciteit toen de SGP-fractie in de gemeente Staphorst een in die plaats gepland concert wilde verbieden wegens grof taalgebruik en aanmoediging tot alcoholmisbruik.\nIn 2012 maakte Bennie Jolink een schilderij waarop Wilders lachend staat afgebeeld, met links van hem nazileider Adolf Hitler, en rechts de Noorse terrorist Anders Breivik. Op de achtergrond zijn heuvels afgebeeld, gevuld met grafkruisen. Dit schilderij leidde tot ophef en Jolink werd bedreigd.\nStandbeeld.\nOp 2 september 2017 tijdens het H\u00f8kersweekend in Zelhem is door de Anhangers aan de bandleden van het eerste uur een standbeeld aangeboden. Het standbeeld is gemaakt door Lia Krol en werd onthuld op Hemelvaartsdag 2018 (10 mei) in Hummelo, vlak bij het geboortehuis van Bennie Jolink. Het levensgrote standbeeld is volledig in brons gegoten. Een foto uit de begintijd op de veemarkt van Doetinchem heeft als inspiratiebron gediend.\nTijdens de aankondiging waren Bennie Jolink, Willem Terhorst, Ferdi Joly en de weduwe van drummer Jan Manschot aanwezig. Bennie toonde zich verheugd met het standbeeld. Hij merkte op: \"Het is uiteraard een enorme open deur intrappen, maar als je een eigen standbeeld krijgt, is dat een enorme eer\". Verder voegde hij als ware liefhebber er nog aan toe: \"En wat ik vooral zo mooi vind: ik heb niks met dat abstracte gedoe, maar dit is nog 'olderwets' ambachtelijk gemaakt.\"\nLeden.\nHuidige leden.\nNiet bij elk optreden erbij:"}
{"id": "10320", "revid": "211114", "url": "https://nl.wikipedia.org/wiki?curid=10320", "title": "Lijst van vliegvelden in Europa", "text": "Dit is een lijst van vliegvelden in Europa. De vliegvelden in deze lijst zijn vliegvelden in Europa, er is een algemene lijst van luchthavens.\nDe luchthavens in Nederland worden gevolgd door de vierletterige ICAO-code, de plaats en de drieletterige IATA-luchthavencode, die uit het Verenigd Koninkrijk nog door de IATA-luchthavencode."}
{"id": "10321", "revid": "1316882", "url": "https://nl.wikipedia.org/wiki?curid=10321", "title": "Jerom", "text": "Jerom is een van de hoofdfiguren uit de stripreeks \"Suske en Wiske\". Hij werd in 1953 in opdracht van Willy Vandersteen ontworpen door Karel Verschuere. Jerom werd datzelfde jaar nog in een van de verhalen ge\u00efntroduceerd en heeft zich sindsdien ontwikkeld tot een van de belangrijkste en populairste personages uit de reeks. Jerom staat vooral bekend om zijn bovenmenselijke spierkracht en andere zeer bijzondere lichamelijke vaardigheden.\nHet personage kreeg in 1962 een eigen stripreeks, naast zijn inmiddels vaste rol in \"Suske en Wiske\". Hij speelt daarnaast een vaste rol in de stripreeksen \"Amoras\", \"J.ROM - Force of Gold\" en \"De Kronieken van Amoras\" (spin-offs van de oorspronkelijke Suske en Wiske-reeks).\nIntroductie.\nJerom maakte zijn debuut in \"De dolle musketiers\", een verhaal van Vandersteen uit 1953. Hij werd hierna een vaste metgezel van de overige hoofdpersonages: Suske, Wiske, Lambik en Sidonia. Vandersteen tekende Jerom hier en in de eerste verhalen erna nog als een brute dommekracht, gekleed als een holbewoner met enkel een berenvel. Het personage was be\u00efnvloed door de holbewoner uit de Amerikaanse stripreeks \"Alley Oop\" door V.T. Halmin. \nVeel lezers waren meteen ge\u00efnteresseerd in Jerom. Anderzijds kwam er ook vanaf het begin kritiek op het personage. Vandersteen kreeg boze brieven van lezers die vielen over Jeroms onbehouwen karakter. Vandersteen besloot na een tijdje om Jerom niet langer als een halfnaakte woesteling die enkel in een berenvel was gekleed te tekenen, maar hem in plaats daarvan gewoon hedendaagse kleding \u2013 een vest, broek en schoenen \u2013 te laten dragen. Ook Jeroms karakter werd iets bijgeschaafd.\nIn een paar van de verhalen die al voor \"De dolle musketiers\" waren gepubliceerd (zoals \"De mottenvanger\") is in de latere albumuitgaven alsnog de naam van Jerom toegevoegd. Er wordt dan bijvoorbeeld gemeld dat Jerom op vakantie is en daarom in dat verhaal niet meedoet.\nKenmerken.\nJerom is boven alles uitzonderlijk sterk, zodat hij bijvoorbeeld grote groepen tegenstanders en monsters kan verslaan, een knoop kan leggen in een zeer dikke ijzeren staaf, en gebouwen met slechts \u00e9\u00e9n vinger kan verplaatsen. Daarnaast heeft hij nog een hoop andere heel opmerkelijke lichamelijke eigenschappen. Zijn ogen kunnen bijvoorbeeld lichtgeven en als eens soort r\u00f6ntgenapparaat door massieve voorwerpen heen kijken. Als hij aangesloten wordt op elektrische apparaten geeft hij hieraan energie (bijvoorbeeld in \"De knokkersburcht\"). Hij is ook in staat om zee\u00ebn over te zwemmen, meren leeg te drinken, over gebouwen en zelfs tot in de wolken te springen en hij kan zich via een tunnel door de grond boren. Hij kan zo hard blazen dat het gaat stormen. Hiermee kan hij een zeilboot vooruit blazen als er geen wind staat of zelfs hele legers of zware stenen wegblazen. \nIn \"De speelgoedzaaier\" blijkt Jeroms borst bestand te zijn tegen kogels, die erop afketsen. In latere albums laat Jerom zich desondanks geregeld in bedwang houden door iemand met een revolver. Dat geldt ook voor toverkracht; soms heeft deze geen effect op hem (\"Witte Zwanen Zwarte Zwanen\") en soms wel (\"Het drijvende dorp\"). Hij is ook berucht vanwege zijn \"T-slag\" \"(T=tijd)(Wattman).\" Hij deelt dan een mep uit aan iemand, die zich vervolgens pas enkele seconden later realiseert dat hij knock-out is geslagen en dus in zwijm moet vallen.\nJeroms inspanningen lijken hem slechts zelden te vermoeien. In \"De wilde weldoener\" onthult hij de reden dat hij zijn ogen altijd gesloten houdt: zijn oogleden zijn te zwaar. Hij kijkt door spleetjes. Soms tracht hij zijn krachten te sparen door bijvoorbeeld met slechts \u00e9\u00e9n vuist objecten tot diep in de grond te slaan of te vernielen. Ook probeert hij soms te vechten zonder iemand effectief te slaan. Hij schakelt zijn tegenstander dan uit door even te blazen of hem met de luchtverplaatsing van zijn armbeweging weg te laten waaien. Soms gedraagt Jerom zich ook bijzonder gewelddadig en vecht dan doelbewust in een stofwolk, vraagt de rest en de lezers even hun ogen te sluiten of laat de tekenaars een prentje boven het geweld plaatsen zodat de gruwel onzichtbaar blijft.\nJerom vertoont soms een buitengewoon grote eet- en drinklust.\nHij is ondanks zijn enorme kracht enkele keren lichamelijk verslagen, bijvoorbeeld door de 'Hulkbik' in \"De Sterrensteen\", waarin Lambik gemuteerd is door een meteoriet. In \"De kale kapper\" raakt Jerom door een toverdrank tijdelijk al zijn kracht kwijt. Iets dergelijks gebeurt ook in \"De slimme slapjanus\", waar hij als gevolg van een jeugdtrauma tot niets meer in staat is.\nEvolutie in de strip.\nIn zijn debuutverhaal \"De dolle musketiers\" is Jerom een kwaadaardige bruut die door de boosaardige hertog Le Handru wordt ingezet als geheim wapen. In opdracht van Le Handru slaat Jerom zonder genade iedereen in elkaar die de hertog tegenwerkt. Het enige waarmee Jerom getemd kan worden is anijs, wat de hertog hem ook geregeld toedient. Wiske ontdekt echter dat Jerom nog een andere zwakke plek heeft, wanneer hij haar na een achtervolging heeft gevangen en met Schanulleke speelt. Jerom is bang dat Schanulleke zal sterven omdat ze niet wil eten. Op voorwaarde dat ze wordt vrijgelaten, biedt Wiske aan Schanulleke aan het eten te helpen. Vervolgens weet ze Jerom te overtuigen voortaan aan hun kant te staan en zich voor het goede in te zetten, dan mag hij ook af en toe met Schanulleke blijven spelen. Jerom vindt het een geweldig idee en stemt meteen in. In de rest van het verhaal helpt hij de vrienden en aan het eind reist hij met hen mee terug naar de 20e eeuw. Vanaf dan is hij ook een van de hoofdpersonages in de serie.\nIn de eerste verhalen hierna kleedt en gedraagt Jerom zich nog als een ongemanierde holbewoner. Na verloop van tijd begint hij zich echter beschaafder te kleden en zich ook beleefder te gedragen. In \"De tamtamkloppers\" draagt hij voor het eerst een stropdas, dan wel nog boven zijn dierenhuid. Hij vertoont zelfs een onkreukbare ethiek. Hij laat zich niet omkopen en verraadt zijn vrienden nooit, in tegenstelling tot Lambik. Jerom zet zich ook belangeloos in voor goede doelen of mensen in nood, soms zelfs wanneer het om een tegenstander gaat. In \"Het sprekende testament\" helpt Jerom zelfs in het geheim de sprekende kat omdat hij vreest voor diens leven bij het uitvoeren van de opdrachten. Hij vecht ook niet meer tegen dieren en probeert ook zijn kracht te beheersen.\nEnkel wanneer Jerom wordt betoverd, gehypnotiseerd, verleid of bedwelmd door een of ander middel loopt hij over naar de verkeerde kant en verraadt zijn vrienden of is hij uitgeschakeld. Dit gebeurt onder meer in \"De knokkersburcht\", waar het Jeroms eigen spiegelbeeld is dat vervolgens \"invalt\" voor de goede zaak. In \"De circusbaron\" wordt Jerom door zijn ontvoerders onder volledige hypnose gebracht en gebruikt als instrument. In andere verhalen blijkt aan het einde van het verhaal soms dat Jerom bij volle verstand om een bepaalde reden overliep naar de andere kant, die dan pas duidelijk wordt.\nJeroms kracht leidt er soms toe dat zijn vrienden zijn intelligentie onderschatten. Vooral Lambik behandelt hem soms als een kind of simpele geest of een wild dier. Niettemin is Jerom soms niet vertrouwd met bepaalde zaken en moeten de anderen hem hierover uitleg geven. Ook wordt Jerom geregeld ingeschakeld om lastige of moeilijke karweitjes te doen. Sidonia laat hem al eens de afwas doen. Ondanks alle moderne aanpassingen voelt Jerom zich niet altijd helemaal thuis in de moderne maatschappij.\nQua gemoed gedraagt Jerom zich meestal kalm en nuchter. Wanneer de rest om hem heen in paniek is, agressief doet of andere hevige emoties vertoont blijft Jerom bijna altijd beheerst en meester van de situatie.\nQua spreekstijl is Jerom nooit ge\u00ebvolueerd. Hij praat nog altijd in zijn kenmerkende stijl: hij slaat steevast de eerste lettergreep (soms meerdere lettergrepen) of het eerste woord van elke zin over en hij gebruikt bijvoorbeeld geen lidwoorden. Lambiks naam kort hij steevast af tot \"Bik\". Ook namen van anderen kort hij geregeld af. Bijvoorbeeld: \"(ik) Snap er niks van\", \"(ve)Rdorie!\", \"(ver)Roest!\" \"(het is) Toch zo\". In oudere verhalen worden de omissies aangegeven door puntjes ...\nAls \"deus ex machina\".\nJerom is letterlijk onverslaanbaar, waardoor het voor de striptekenaars en scenaristen op den duur moeilijk werd om de plots nog echt spannend te houden. Sommige lezers vonden dan ook dat de introductie van Jerom als deus ex machina, die elke vijand en ieder probleem oplost, het verloop van de verhalen nogal voorspelbaar maakte. Om die reden krijgt Jerom met name in de eerste verhalen na zijn introductie \u2212 die nog geheel van Vandersteen zelf zijn \u2212 vaak geen grote rol toebedeeld. Zo gaat hij bijvoorbeeld aan het begin van het verhaal op vakantie of moet hij werken. Vaak roepen de vrienden dan zijn hulp in op het moment dat ze hem nodig hebben, bv. om een berg stenen weg te halen of een zeilboot vooruit te blazen en dan wordt hij naar de plek geflitst waar hij nodig is en als hij klaar is wordt hij dan teruggeflitst. Als hij toch beschikbaar is, wordt hij vaak gedurende een groot deel van het verhaal uitgeschakeld door bijvoorbeeld vergif, hypnose, toverkracht of -drankje of een slaapmiddel. In het album De zwarte zwaan wordt Jerom gehinderd door zijn belofte aan een zigeunervrouw dat hij haar broers geen pijn mag doen. De andere hoofdpersonen moeten de problemen dan alleen oplossen.\nRelaties tot andere personages.\nRelaties tot de andere hoofdpersonages.\nVaak zijn Jerom en Lambik hevige concurrenten (bijvoorbeeld in de liefde, zoals in \"Tedere Tronica\" (1968), of in hun beroep, zoals in \"De zwarte zwaan\" (1958)). Maar als ze elkaar vinden in een gemeenschappelijke afkeer over een maatschappelijke onrechtvaardigheid vormen ze een hecht duo, bijvoorbeeld dierenleed in \"De straatridder\" (1956), verkilling in \"De vlijtige vlinder\" (1977) en dictatuur in \"De Krimson-crisis\" (1988).\nMet de overige personages schiet Jerom meestal goed op. Hij heeft een speciale band met Wiske omdat ze de eerste was die zijn zachte kant ontdekte.\nJerom vervult af en toe een hoofdrol, zoals in \"De toffe tamboer\" (1981) en \"Jeromba de Griek\" (1965). In \"De circusbaron\" (1954) is zijn ontvoering de aanzet tot het hele verhaal.\nLiefdesaffaires.\nIn sommige verhalen worden vrouwen verliefd op Jerom en/of andersom:\nBiografie en familie.\nOnder meer in \"De malle mergpijp\" (1973) staat de voorgeschiedenis van Jerom centraal. Het blijkt dat hij eigenlijk uit de prehistorie afkomstig is. Zijn enorme kracht dankt hij aan een sjamaan, die met een mergpijp kleurstof op een grottekening blies. Ook Jeroms moeder Moe Mie, een gezette vrouw, komt in dit verhaal in beeld. Uit hetzelfde verhaal blijkt dat Jeroms vader omkwam tijdens een gevecht tegen de Grotkastaars. \nErgens tijdens zijn prehistorische leven raakte Jerom ingevroren en werd pas ontdooid in de 17e eeuw door hertog Le Handru. \nIn \"De jungleschatjes\" (1989), een album uit de stripreeks van Jerom, ontmoet Jerom Drammer en Roetsje. Moe Mie heeft veel last van deze twee kinderen, het blijken zijn neefje en nichtje te zijn. Ze spelen ook een rol in de daarop volgende verhalen, want ze blijven bij Jerom wonen. Pas in \"De primitieve paljassen\" (2006) blijkt dat Moe Mie een broer heeft, dit is dus een oom van Jerom. \nIn \"De nerveuze Nervi\u00ebrs\" (1967) beweert professor Barabas in strook 31 dat Jeroms eerste geslacht in het Oude Galli\u00eb ontstond, vlak voor de Romeinen het gebied kwamen veroveren. Volgens zijn theorie heeft Jerom zijn kracht te danken aan het feit dat zijn voorouders in hun jeugd allemaal sterk en wilskrachtig waren. Dit spreekt echter het feit tegen dat Jerom een holbewoner is die in de 17e eeuw pas werd ontdooid. Als Jerom dus daadwerkelijk uit de prehistorie afkomstig is, kan zijn eerste geslacht nooit pas tijdens de periode van de Romeinse verovering van Galli\u00eb ontstaan zijn. In latere albums, zoals \"De malle mergpijp\" (1973), \"De slimme slapjanus\" (1993) en \"De primitieve paljassen\" (2006) volgt men meer de versie dat Jerom uit de prehistorie afkomstig is.\nSinds hij naar het heden werd geflitst trok Jerom bij Lambik in.\nSpin-offseries.\n\"De groene reeks\".\nIn 1962 kreeg Jerom zijn eigen stripreeks als spin-off van \"Suske en Wiske\". Professor Barabas en tante Sidonia hebben een rol in deze avonturen, net als de schurk Krimson. De andere karakters uit de Suske en Wiske-hoofdreeks zijn in de \"Jerom\"-verhalen niet aanwezig. \nVanaf verhaal 12 (\"De gouden stuntman\", 1967) verandert de reeks. Jerom, professor Barabas en tante Sidonia zijn vanaf dat album lid van Morotari (Moderne Ronde Tafel Ridders). Jerom is een superheld in een gouden outfit en rijdend op een gouden motor die ook vliegen kan. In deze outfit dook Jerom ook in enkele Suske en Wiske-albums op, zoals \"De Galapagosgassen\", \"Het kregelige ketje\" en \"De groffe grapjas\". Naast Jerom, professor Barabas en tante Sidonia spelen de president van Morotari, Arthur, en andere ridders een rol. In verhaal 18 (\"De vuurberg van Itihat\", 1968) wordt het zoontje van Arthur, Odilon, ge\u00efntroduceerd. De jongen komt van een kostschool en Jerom krijgt de taak om hem in de tradities van de vereniging op te leiden. Dit valt niet mee, Odilon is erg eigenwijs en onhandig.\n\"De wonderbare reizen van Jerom\".\nNa \"De groene reeks\" kwam er in 1982 een stripreeks met een meer sprookjesachtig karakter. In \"De wonderbare reizen van Jerom\" komen tante Sidonia en professor Barabas niet meer voor. Suske en Wiske komen soms kort voor, maar spelen geen echte rol in deze serie. Jerom kan niet verwond worden, omdat hij zich elke ochtend wast met een mengsel van vloeibaar beton en kokend lood.\nJerom heeft veel contact met tovenaar Astrotol die op een planeto\u00efde woont. Astrotol weet veel over de sprookjesnevel, een plek in het heelal waar veel sprookjesplaneten rondzweven. Jerom heeft ook veel contact met Dolly, zij leest graag sprookjes voor aan kinderen. Om meer over de sprookjes te weten te komen, wordt gebruik gemaakt van de tijmtrotter (een vliegende machine waarmee ook door de tijd gereisd kan worden). De toverkracht van Astrotol mislukt bijna altijd, waarna Jerom de situatie moet redden. In \"Het mysterie Nooittevree\" (1986) krijgt Dolly een schoonheidsbehandeling en ziet er vanaf dat moment beeldschoon uit. Jerom gaat dan samenwonen met Dolly. Ook haar neefje en nichtje, Boskop en Femke, komen in het huis te wonen. Zelfs Astrotol verlaat in \"De boze broeders\" (1986) zijn astro\u00efde en trekt in bij de vrienden. \nOnvoltooide spin-offreeks.\nIn 2008 begonnen Charel Cambr\u00e9 en Ronald Grossey te werken aan een driedelige spin-offserie waarin Jeroms belevenissen voorafgaand aan \"De dolle musketiers\" centraal moesten staan. Er zou onthuld worden hoe Jerom ooit in de kooi van de hertog Le Handru was beland. Er lag al een aanzienlijk aantal schetsen klaar, maar uiteindelijk veegde Standaard Uitgeverij het hele plan voor de serie van tafel omdat het gevaar van interferentie met de Suske en Wiske-hoofdreeks te groot leek. Cambr\u00e9 startte hierna een andere spin-offreeks, \"Amoras\".\nVertalingen.\nIn de oudere Nederlandse uitgaven van Suske en Wiske, werd de naam Jerom vervangen door de naam Jeroen.\nEnkele Suske en Wiske-albums zijn ook verschenen in andere landen en in deze vertalingen heeft Jerom soms een andere naam:\nIn de volgende talen heet Jerom gewoon Jerom:\nVerfilmingen.\nIn \"Sterrenrood\" (2015) komt Jerom niet voor, maar zijn evenbeeld werkt als stoker in een schip van de Red Star Line. Deze Jerom is net zo sterk en heeft ook warme gevoelens voor het lappenpopje dat Wiske van Stiefrijke heeft gekregen van Madeleine Scapin de Boule.\nMerchandise.\nVanaf 1960 werd een spel rond Jerom uitgebracht: \"Op-Jerommeke\", een soort stok met Jeroms hoofd erop waarbij een ring aan een koord over zijn neus moest gegooid worden. In het album \"De zingende zwammen\" (1960) wordt er voor dit spel expliciet reclame gemaakt."}
{"id": "10322", "revid": "264532", "url": "https://nl.wikipedia.org/wiki?curid=10322", "title": "Superheld", "text": "Een superheld is een personage dat veel voorkomt in strips, films en televisieseries. Het gaat dan om een held met superkrachten of andere bijzondere eigenschappen en mogelijkheden, zoals expertise in vechtsport en/of technologische snufjes.\nKarakteristieken van een superheld.\nVaste kenmerken.\nHoewel superhelden sterk van elkaar verschillen, delen ze bijna allemaal een aantal kenmerken en karakteristieken:\nDe meeste superhelden werken alleen, maar er bestaan ook superheldenteams. Sommige daarvan bestaan geheel uit leden met dezelfde oorsprong, zoals de Fantastic Four (alle vier de leden verkregen hun krachten door een ongeluk in de ruimte) en de X-Men (alle leden zijn mutanten). Andere teams, zoals Justice League en The Avengers bestaan uit enkele beroemde helden die elk hun eigen oorsprong hebben.\nVeel superhelden uit de jaren 40 van de 20e eeuw hadden een jonger hulpje, in het Engels een \"sidekick\" genoemd. Een beroemde sidekick is Robin, de helper van Batman. Dit komt tegenwoordig minder vaak voor.\nKenmerkend kostuum.\nDe kledij is het handelsmerk van superhelden. Ze maken hen herkenbaar voor het publiek. De kleding sluit vaak aan bij de naam en het thema van de held. Zo is Daredevils kledij gebaseerd op een rode duivel. Het materiaal waarvan een superheldenkostuum gemaakt is, wordt bijna nooit onthuld. Vaste kenmerken zijn:\nAfwijkende kenmerken.\nHoewel de meeste superhelden aan bovengenoemde beschrijvingen voldoen, zijn er ook een hoop die hiervan afwijken:\nClassificatie.\nSuperhelden zijn op verschillende manieren te classificeren, zoals naar hun oorsprong of naar hun krachten. In superheld-role-playinggames, zoals \"Champions\" en \"Mutants and Masterminds\", worden superhelden onderverdeeld in verschillende categorie\u00ebn, gebaseerd op hun krachten en vaardigheden. Deze subtypen worden ook vaak toegepast op de superhelden in strips.\nVeel van deze categorie\u00ebn overlappen elkaar bij een held.\nGeschiedenis.\nOorsprong van de naam.\nDe term 'superheld' werd ge\u00efntroduceerd in 1938 met het uitkomen van Action Comics deel 1, de eerste Superman-strip, met \"de man van staal\" als allereerste superheld. Sindsdien is de term uitgegroeid tot een wereldwijd bekend fenomeen.\nGolden Age.\nDit is de periode van 1938 tot kort na de Tweede Wereldoorlog. In de Golden Age kwam de ontwikkeling van superhelden op gang. Na Superman bedacht DC Batman, Wonder Woman, Hawkman, Green Lantern en het eerste superheldenteam Justice Society of America.\nHoewel DC Comics destijds de markt beheerste, begonnen ook kleinere bedrijfjes met hun eigen superheldenstrips. Marvel Comics (toen nog Timely Comics genaamd) bedacht onder andere de Human Torch (niet te verwarren met de Human Torch uit de Fantastic Four) en Namor the Sub-Mariner.\nTijdens de Tweede Wereldoorlog steeg de populariteit van superhelden explosief. Vanwege de dreiging van de oorlog was er behoefte aan simpele verhalen waarin het goede het kwaad overwon. Sommige nieuwe superhelden werden zelfs speciaal bedacht voor verhalen over de oorlog, zoals Captain America.\nNa de oorlog nam de populariteit van superhelden af.\nSilver Age.\nIn de jaren 50 begon DC Comics opnieuw strips over hun beroemdste helden uit te brengen, vaak met een nieuwe oorsprong om de verhalen bij een nieuw publiek te doen aanslaan. Ook werden er nieuwe superhelden bij bedacht die meer op die tijd gebaseerd waren. Dit was het begin van de Silver Age.\nMarvel Comics reageerde op dit succes door zelf ook met nieuwe strips te komen. De Fantastic Four en Spider-Man zijn bekende voorbeelden van Silver Age Marvel-stripfiguren.\nIn de Silver Age deden superhelden hun intrede met kleine gebreken om ze een geloofwaardiger, menselijker karakter te geven. Stan Lee was de bedenker van veel van deze helden. Voorbeelden waren de X-Men, mutanten die ondanks dat ze de mensen beschermden door iedereen werden gehaat, en de Hulk. Ook werden de superhelden in deze periode steeds diverser qua uiterlijk en persoonlijkheid. Zo deden ze afstand van het standaardpostuur en de leeftijd die normaal gebruikelijk was voor helden. Tot de Silver Age waren de meeste superhelden blanke mannen van rond de 20 tot 30 jaar. In de Silver Age verschenen echter ook tieners die al helden waren en helden die tot een andere etnische groepering behoorden.\nJaren 90.\nMarvel en DC werkten sinds de jaren 50 nog altijd met een op christelijke gronden gebaseerd \"Comic Approval\", een soort kwaliteitsstempel voor fatsoenlijke stripverhalen zonder onzedelijkheid. Onder andere echtscheiding, seks, drugsgebruik en de juiste kant van de wet waren onderwerpen die aan strikte beperkende regels waren gebonden. Een kleine groep bekende tekenaars, op dat moment de populairste comictekenaars, ervoeren die censuur als een creatieve beperking, wilden niet langer voor Marvel en DC werken en startten hun eigen uitgeverij Image op. Mede onder invloed van de in de mode zijnde ultra-violencefilms van Quentin Tarantino werden de strips steeds gewelddadiger. Om de aandacht van de liefhebbers te behouden, kwamen de strips met steeds complexere verhalen rondom hun antihelden en vonden er zelfs cross-overs plaats tussen strips van verschillende bedrijven.\nVeel fans vonden echter dat de kwaliteit van de strips achteruitging. Daarom deden veel striptekenaars afstand van de gewelddadige strip.\nVerscheidene tekenaars deden pogingen om de klassieke superhelden weer terug te brengen. Aan het begin van 2000 waren de meeste klassieke superhelden weer teruggekeerd naar hun oorsprong.\nSuperhelden wereldwijd.\nDe Verenigde Staten is het land waar de meeste superhelden vandaan komen. Vooral Marvel Comics en DC zijn beroemd om hun superheldenstrips. Bijna alle bovengenoemde superhelden zijn uit de VS afkomstig. Toch zijn er genoeg andere landen met bekende superhelden.\nJapan is na de VS het land met de meeste superhelden. Ze komen in veel Japanse manga's, animeseries en tokusatsu's voor. Japanse superhelden hebben vaak andere karakteristieken dan Amerikaanse. De meeste superhelden uit Japan dragen helmen in plaats van maskers. Verder hebben de meeste Japanse superhelden maar een korte loopbaan. Daar waar Amerikaanse bedrijven proberen dezelfde helden tientallen jaren populair te houden, wisselen Japanse bedrijven de helden regelmatig af (vaak om het jaar). Bovendien bevatten Japanse superheldenverhalen vaak meer geweld en complexere verhaallijnen dan Amerikaanse.\nBritse superhelden begonnen met hun opmars in de Golden Age, toen de Amerikaanse strips ook in Groot-Brittanni\u00eb aansloegen.\nSuperhelden in films.\nFilms met superhelden in de hoofdrol bestaan al sinds de jaren 40. De eerste \"Supermanfilm\" uit 1978 wordt gezien als de eerste moderne superheldenfilm. In 1989 verscheen de eerste \"Batman\"-film. Beide films kregen een reeks vervolgen. Deze werden echter minder gunstig beoordeeld en legden de productie van nieuwe superheldenfilms daarom tijdelijk stil.\nHet succes van de film \"Blade\" uit 1998 zorgde ervoor dat filmmaatschappijen weer belangstelling kregen voor grote superheldenfilms. De toegenomen kwaliteit van de computeranimatietechniek maakte het ook steeds meer mogelijk om superhelden realistisch te doen overkomen in een film. Blockbusters zoals \"Spider-Man\" en \"X-Men\" betekenden het begin van een serie stripverfilmingen."}
{"id": "10323", "revid": "67796088", "url": "https://nl.wikipedia.org/wiki?curid=10323", "title": "Lijst van superhelden", "text": "Superhelden zijn mensachtige of menselijke personages in de literatuur (met name in comics) die over superkracht beschikken. Deze lijst bevat ook een aantal personages die echt bestaan of hebben bestaan. Hierbij gaat het om personen die zich verkleden als superheld om een veelal sociaal doel na te streven. Dat kan bijvoorbeeld zijn: een misstand aan de kaak te stellen, als organisator en mascotte fungeren voor een organisatie met een maatschappelijk doel of door opzichtige aanwezigheid criminaliteit bestrijden. Zij beschikken uiteraard niet over superkrachten. Deze personen hebben een * achter hun naam."}
{"id": "10324", "revid": "264532", "url": "https://nl.wikipedia.org/wiki?curid=10324", "title": "Merk", "text": "Een merk is een bepaald teken (een woord, afbeelding, kleur(combinatie), vorm, tekening, letters, cijfers en andere grafische voorstellingen) waarvoor geldt dat er iemand (de merkhouder) is, die het als enige mag gebruiken binnen een regio voor een bepaald handelsdoel. Een merk kan bijvoorbeeld door een bedrijf geregistreerd worden om in de Benelux in juwelen te handelen. Daarna mag niemand anders in de Benelux in juwelen handelen onder die naam.\nDe wetgeving omtrent merken, het merkenrecht genoemd, is op eenvormige wijze geregeld in Belgi\u00eb, Nederland en Luxemburg, de landen van de Benelux. Volgens het Benelux-verdrag inzake de intellectuele eigendom van 2005 worden als merken beschouwd \"alle tekens die vatbaar zijn voor grafische voorstelling, met name woorden, met inbegrip van namen van personen, tekeningen, letters, cijfers, vormen van waren of verpakking, mits zij de waren of diensten van een onderneming kunnen onderscheiden\".\nOok binnen de Europese Unie is het merkenrecht sterk geharmoniseerd door de Verordening inzake het Uniemerk (2017/1001). Zo'n Uniemerk geldt voor de hele Europese Unie.\nGeschiedenis.\nHet gebruik van merktekens is terug te voeren tot de Chinese, Griekse en Romeinse oudheid. Merktekens zijn ook aangetroffen op Indiase producten van omstreeks 1300 voor Christus. In het middeleeuwse Europa waren merktekens in gebruik op uiteenlopende producten als gouden munten, aardewerk, brood en papier. Interessant in dit kader is een Engelse wet uit 1266 waarin bakkers verplicht werden een merkteken op elk brood aan te brengen: \"to the end that if any bread bu faultie in weight, it may bee then knowne in whom the fault is.\" (vertaling: opdat indien een brood te weinig weegt, het bekend zal zijn bij wie de schuld ligt). Merken hadden dus in eerste instantie vooral een consumentenbeschermende functie.\nEuropeanen brachten vervolgens de praktijk van het merken naar de nieuwe wereld. Daar werd het vooral toegepast op landbouwproducten als katoen en tabak, maar ook op gepatenteerde medicijnen. Keller noemt in zijn boek onder andere \"Swaim's Panacea\", \"Fahnestock's Vermifuge\" en \"Perry Davis' Vegetable Pain Killer\" als vroege Amerikaanse medicijnmerken.\nHerkomstfunctie.\nDe allerbelangrijkste functie van een merk is de herkomstfunctie. D.w.z. dat het merk de consument in staat moet stellen om de goederen en diensten van de ene producent te kunnen onderscheiden van die van de andere consument. Men spreekt eveneens van het onderscheidend vermogen van het merk.\nSoorten merken.\nArtikel 1 van het Benelux Verdrag inzake de Intellectuele Eigendom stelt dat bijna alles een merk kan zijn, zolang men in staat is om op basis van dat kenmerk de producten of diensten van de ene onderneming van die van een andere te onderscheiden. De bekendste soorten merken zijn woordmerken en beeldmerken. Daarnaast zijn andere categorie\u00ebn merken erkend, zowel door de wet als in de jurisprudentie.\nZo wordt de Wokkel wel aangehaald als voorbeeld van een \"vormmerk\". De Hoge Raad oordeelde in 1983 namelijk: Andere bekende voorbeelden van vormmerken zijn de Toblerone-chocoladereep en het klassieke flesje van Coca-Cola.\nDe kleur groen die KPN Telecom hanteert is door de rechter al eens als een kleurmerk beoordeeld; zelfs geuren en geluiden kunnen in sommige gevallen op merkenrechtelijke bescherming rekenen.\nInbreuk op een merk.\nDe eigenaar van een geregistreerd merk (de merkhouder) kan optreden tegen anderen die zonder zijn toestemming gebruikmaken van zijn merk, of van een met zijn merk \"overeenstemmend teken\". In artikel 2.20 van het Benelux Verdrag inzake de Intellectuele Eigendom staan de verschillende inbreukgronden.\nDe merkhouder kan optreden tegen iemand die zijn merk gebruikt voor identieke producten of diensten, maar ook tegen iemand die voor soortgelijke producten een teken gebruikt dat lijkt op het merk. Vereist is dan wel dat er gevaar voor verwarring bestaat bij het publiek. Als een merk bekend is, dan kan de merkhouder zelfs optreden tegen het gebruik van overeenstemmende tekens als die niet voor soortgelijke producten worden gebruikt. In sommige gevallen kan de merkhouder ook optreden tegen iemand die zijn merk gebruikt zonder daarmee producten of diensten te onderscheiden.\nWaarde.\nVoor veel bedrijven hebben hun merken een grote bedrijfseconomische waarde, de zogenoemde merkwaarde. Het merk bindt klanten aan producten die het merk dragen en producten met bepaalde merken worden meer gewaardeerd dan soortgelijke producten zonder dat merk. Veel bedrijven gaan om die reden zorgvuldig met hun merken om, om zo het imago van het merk niet te schaden. Tegenstanders van deze bedrijven proberen dit soms wel, bijvoorbeeld door middel van adbusten.\nMcDonald's, Coca-Cola en Disney worden wereldwijd als de bekendste merken gezien. Volgens Interbrand, een merkwaarderingsbureau, waren de drie waardevolste merken in 2013 Apple, Google en Coca-Cola.\nDe methode van Interbrand voor het waarderen van merken is een van de bekendste ter wereld, maar niet de enige en niet per se de beste. De methode van Interbrand vertaalt begrippen als leiderschap en loyaliteit in een monetaire waarde. Deze omvorming, alsmede de methode waarmee de toekomstige inkomsten worden gebruikt als basis van de monetaire waardering van merken, staan ter discussie.\nAndere methodes die gebruikt worden om waarde van een merk aan te geven zijn talrijk. Zo publiceert Forbes in samenwerking met Landor ook een lijst van 'topmerken'.\nHandelsnaam.\nNaast merken bestaan ook handelsnamen. Op basis van de Handelsnaamwet kan aanspraak op bescherming worden gemaakt. Een handelsnaam is automatisch (zonder vereiste registratie) beschermd zodra deze rechtmatig wordt gebruikt in het economisch verkeer. Een handelsnaam is echter minder exclusief. Meerdere bedrijven kunnen dezelfde handelsnaam gebruiken in verschillende regio's, of in verschillende branches, voor zover er naar het oordeel van de rechter geen verwarring is te duchten bij het publiek.\nGeregistreerd merk.\nMerken moeten worden geregistreerd om maximaal beschermd te worden. Als een merk niet of niet voldoende door de houder wordt beschermd, vervalt de wettelijke bescherming: het merk kan dan door iedereen worden gebruikt.\nMerken die bijvoorbeeld het risico lopen hun bescherming te verliezen, omdat ze door veel mensen generiek worden gebruikt (ze worden gebruikt als soortnaam), zijn bijvoorbeeld Chocomel voor chocolademelk en Aspirine voor pijnstillers. Als deze verandering in soortnaam niet te wijten is aan de fabrikant (hij gebruikte het niet zelf als soortnaam en bood voldoende weerstand), dan geldt deze regel niet. Zo is bijvoorbeeld Aspirine van de fabrikant Bayer als merknaam bijna helemaal verwaterd, maar aangezien Bayer hier geen schuld aan heeft, blijft het merk behouden.\nHet registreren van een merk kan bijvoorbeeld bij het Benelux-Bureau voor de Intellectuele Eigendom. Een merk kan voor de gehele Benelux, voor de gehele Europese Unie of per land internationaal geregistreerd worden. De kosten voor een Benelux-registratie zijn 240 euro en is geldig voor 3 klassen. Er zijn 45 klassen waarin een merk ingedeeld kan worden. Dit zijn uiteenlopende categorie\u00ebn, van chemische producten tot (werktuig)machines en van vuurwapens tot zakelijke en administratieve diensten.\nEen merk is geldig in de hele Benelux, ook als de merkhouder slechts zaken doet in een deel van dit gebied. De merkregistratie is tien jaar geldig en kan worden verlengd voor steeds een termijn van tien jaar.\nSpecifieke merktekens.\nIn de Verenigde Staten is het gebruik van het \u00ae-teken wettelijk beschermd. Om die reden wordt het trademark-teken \u2122 gebruikt bij merken die wel gedeponeerd zijn, maar nog niet in het merkenregister zijn ingeschreven. Als het merk is ingeschreven, wordt \u00ae wel gebruikt.\nHet handelsmerksymbool \u2122 (&amp;#x2122;) wordt ook in Europa veel gebruikt, bijvoorbeeld in situaties waarin de registratieprocedure nog niet is afgerond. Het \u2122-teken heeft geen juridische betekenis. Daarnaast gebruiken sommige bedrijven in Amerika ook het vergelijkbare \u2120-teken om een dienstenmerk aan te duiden.\nHet \u00ae-teken staat voor \"geregistreerd handelsmerk\". Dit teken kan gebruikt worden als een waarschuwing naar derden, om aan te geven dat het merk is geregistreerd. Juridisch gezien heeft dit teken geen betekenis in de Benelux. In de VS heeft het teken wel juridische waarde en mag het niet zomaar gebruikt worden.\nRechtszaken.\nAnders dan de term doet vermoeden is een ingeburgerd merk in juridische zin juist niet meer beschermd. Er is sprake van genericide als een ingeburgerd merk als het naar het oordeel van de rechter algemeen gebruikt wordt voor soortgelijke producten of diensten en de oorspronkelijk rechthebbende zich tegen dit gebruik niet (meer) afdoende verzet.\nOm te voorkomen dat een merk een ingeburgerd merk in juridische zin wordt, moet de eigenaar aannemelijk maken dat hij het merk nog steeds als zodanig beschermt. Doorgaans is het criterium dat het merk nog in het handelsverkeer gebruikt wordt \u00e9n dat de eigenaar zich tegen inbreuk verzet. Om die reden eisen advocaten van Luxaflex dat in het Groene Boekje en in de Dikke van Dale het woord Luxaflex\u00ae met het \u00ae-teken geschreven wordt (hoewel dat in de Benelux geen juridische waarde heeft).\nDesondanks verliezen nog steeds sommige merken hun bescherming. Zo heeft het Oostenrijkse hooggerechtshof in 2002 beslist dat Sony niet langer de exclusieve eigenaar is van de naam \"Walkman\".\nDaarnaast blijkt het moeilijk om al te algemene benamingen effectief te beschermen als merk. Dat is omdat deze benamingen meestal niet goed in staat zijn om \"te onderscheiden\" en dus kunnen zij de primaire functie van een merk niet goed vervullen. Het uitgeversconcern VNU verloor een rechtszaak tegen Ouders Online, wegens het gebruik van het woord \"ouders\", hoewel het concern het merk \"ouders\" voor gebruik als tijdschrifttitel geregistreerd heeft.\nOp 23 maart 2010 verloor de luxegroep LVMH voor het Europees Hof van Justitie tegen Google. LVMH ijverde ervoor dat niet-merkhouders de termen Louis Vuitton, Vuitton, en dergelijke niet meer konden invoeren in het Google AdWords programma. Het Europees Hof heeft deze argumentatie echter verworpen. Dit is een bijzonder belangrijke uitspraak gezien het de aansprakelijkheid van objectieve online tussenpersonen nader omschrijft. LVMH heeft op haar website ondertussen officieel gereageerd op de beslissing.\nOp 8 juli 2010 sprak het Hof van Justitie zich nogmaals uit over het gebruik van andermans merken in \"GoogleAds\". Het Hof bevestigt zijn vroegere rechtspraak en verduidelijkt daarenboven de invulling van het concept \"gegronde reden\" in het kader van de communautaire uitputting. Dit laatste houdt in dat men zich behoudens \"gegronde reden\" niet kan beroepen op de bescherming van diens merk in advertenties.\nTypische merken.\nEen voorbeeld van beschermde kleuren zijn de kleuren van de ABN AMRO-bank, die niet door een andere bank in die combinatie gebruikt mogen worden. In de VS heeft motorfietsfabrikant Harley-Davidson geprobeerd het typische geluid van zijn motoren als merk te deponeren. Deze aanvraag werd echter afgewezen. In de Benelux zijn wel de eerste negen noten van \"F\u00fcr Elise\" gedeponeerd als merk. Een geluidsmerk omschreven als \"het gekraai van een haan\" werd afgewezen omdat het te onduidelijk was. Zo is ook de kreet van tarzan niet aangenomen als merk."}
{"id": "10325", "revid": "37164", "url": "https://nl.wikipedia.org/wiki?curid=10325", "title": "Apartheid in Zuid-Afrika", "text": "Apartheid in Zuid-Afrika was het offici\u00eble systeem van rassensegregatie dat tussen 1948 en 1990 in Zuid-Afrika en Zuidwest-Afrika (het huidige Namibi\u00eb) in werking was. In Zuidwest-Afrika werd de apartheid officieel ingevoerd door Zuid-Afrika, dat het land tussen 1919 en 1966 officieel bestuurde als mandaatgebied. Ook in enkele andere landen in Zuidelijk Afrika, zoals de Britse kolonie Republiek Rhodesi\u00eb en de Portugese kolonie Angola, werd een apartheidsbewind gevoerd door een blanke minderheid.\nHet woord \"apartheid\" evolueerde in het Afrikaans van het oorspronkelijke \"het afgezonderd leven\" tot het latere \"het afgescheiden leven op grond van ras\" in een politiek systeem. Het woord is in de meeste andere talen onvertaald overgenomen en werd een synoniem voor elke vorm van rassenscheiding. Apartheid hing samen met het systeem van \"baasskap\", de superioriteit van de blanke minderheid.\nIn het internationaal recht is apartheid als politiek systeem aangemerkt als misdaad tegen de menselijkheid, waarbij het begrip ras is gelijkgesteld met etniciteit.\nEtymologie.\nHet begrip apartheid is synoniem met rassenscheiding en rassensegregatie. Het woord komt uit het Afrikaans en is een samenstelling van het Oudfrans 'a part \u2018id', wat gescheiden betekent, en het achtervoegsel 'heid' van Middelnederlands -heide, -heit, -heet, -hede.(van het Protogermaans *khaidus/eer, waardigheid van). In Zuid-Afrika v\u00f3\u00f3r de invoering van de apartheidspolitiek betekende 'apart' \"die toestand van afgeskeie of afgesonder te wees\" (het afgezonderd zijn).\nNa het opkomen van de apartheid kreeg het de tegenwoordige betekenis van \u2018rassensegregatie\u2019 ofwel \u2018segregatie op grond van ras\u2019. In die betekenis is het als leenwoord in de meeste andere talen onvertaald overgenomen en werd het een synoniem voor elke vorm van opgelegde rassenscheiding.\nAls verwijzing naar een politiek systeem van apartheid zou het woord voor het eerst zijn gebruikt in 1948 in een verkiezingsmanifest van de (Herenigde) Nasionale Party. Deze partij wilde een gescheiden ontwikkeling van blanken, zwarten, kleurlingen en Indi\u00ebrs, om de identiteit van elk ras in Zuid-Afrika te verzekeren.\nDe negatieve bijklank van het Zuid-Afrikaanse begrip apartheid heeft uiteindelijk de oorspronkelijke betekenis verdrongen, hoewel in het Fries het woord apartheid in de oude betekenis van segregatie (\"het apart zijn\") is behouden. In het Gronings betekent apart net als in het Fries ook \"bijzonder\" in de betekenis van \"eigenaardig\".\nIn de loop der tijd kreeg het begrip apartheid een ruimere betekenis. Daarbij wordt verwezen naar de systematische discriminatie van etnische minderheden in een land. Voorbeelden zijn de onderdrukking van de Palestijnen in Isra\u00ebl en de bezette gebieden, de Jim Crow-wetten die de Afro-Amerikanen in de Verenigde Staten systematisch discrimineerden en het kastensysteem in India. Ook wordt het woord wel toegepast op maatschappelijk ongelijk behandelde groepen als vrouwen ('gender apartheid'), personen met een andere seksuele geaardheid ('seksuele apartheid') of sprekers van een minderheidstaal.\nIn het internationaal recht is apartheid als politiek systeem aangemerkt als misdaad tegen de menselijkheid, waarbij het begrip ras is gelijkgesteld met etniciteit. De definitie volgens het Internationaal Strafhof is; \"onmenselijke handelingen gepleegd in het kader van een ge\u00efnstitutionaliseerd regime van systematische onderdrukking en overheersing door een groep van een bepaald ras van een of meer groepen van een ander ras en begaan met de opzet dat regime in stand te houden.\"\nKolonisatie.\nIn de 19de eeuw begonnen rivaliserende westerse landen \u2013 op zoek naar grondstoffen en koloniale producten \u2013 met de massale kolonisatie van Afrika. Daarnaast werden \u2013 als rechtvaardiging van deze kolonisatie, alsook om de uitvoering ervan praktisch te ondersteunen \u2013 de plaatselijke bevolkingen tot het christendom bekeerd en hen de westerse normen en waarden opgelegd. De koloniserende machten waren in Afrika met name het Britse Rijk en het Franse koloniale rijk en in Zuidelijk Afrika ook Portugal en het Duitse Keizerrijk.\nIdeologie.\nEuropese kolonisten vonden dat zij het recht hadden om na Amerika ook Afrika te koloniseren. Aan de hand van Bijbelteksten redeneerden zij dat het goed zou zijn als de verschillende volken apart zouden leven en in hun eigen gebied hun leefwijze en cultuur verder zouden ontwikkelen, met de blanke cultuur als lichtend voorbeeld. Zo zouden de Afrikanen in hun ogen, tot op zekere hoogte, geleidelijk volgens Europese normen en waarden beschaafd worden.\nVanuit de Nederduitse Gereformeerde Kerk (NGK) werd apartheid verdedigd met een beroep op God als \"Hammabdil\" of \"Skeidingmaker\" na de toren van Babel. Totius (J.D. du Toit) baseerde zijn idee\u00ebn vooral op die van Abraham Kuyper.\nIn 1944 schreef Totius:\nDeze theologische uitleg rechtvaardigde een hi\u00ebrarchisch racisme. De (blanke) Afrikaners zouden een uitverkoren volk zijn. Er werden aparte kerken voor niet-blanken opgericht onder voogdij van blanken. In Nederland werd dit standpunt lang verdedigd door onder meer de Gereformeerde Bond, de Gereformeerde Kerken vrijgemaakt en de Christelijke Gereformeerde Kerken. De NGK ging daarbij uit van Kuyper's idee van soevereiniteit in eigen kring. De Nederlandse Hervormde Kerk en vooral de Gereformeerde Kerken in Nederland waren juist vroege tegenstanders.\nBestuur en systeem.\nPre-apartheid.\nDe basis voor de apartheid werd feitelijk al gelegd na de Tweede Boerenoorlog, (1899-1902) in de Unie van Zuid-Afrika, de voorloper van Zuid-Afrika die vanaf 1910 als volledig zelf-regerend dominion van het Britse Rijk werd bestuurd door een blanke minderheidsregering. In de kolonies die de Unie vormden werden zelfs al eerder diverse wetten ingevoerd om landbezit en stemrecht voor niet-blanken in te perken; in 1855 en 1886 in Transvaal, in 1891 in Oranje Vrijstaat en tussen 1887 en 1902 in de Britse Kaapkolonie. In 1902 werden in de Kaapkolonie met de \"Native Reserve Location Act No 40\" de eerste townships van Cape Town gevestigd, waarheen niet-blanken konden worden gedeporteerd. De blanke bevolking bestond voor een groot deel uit Boeren, afstammelingen van eerder gevestigde Nederlandse blanke kolonisten, en daarnaast Britse blanke kolonisten.\nTussen 1910 en 1948 werd onder de diverse regeringen van de generaals Louis Botha, Jan Smuts en James Hertzog al veel discriminerende en racistische wetgeving ingevoerd. Zo werd in 1912 met de \"Land Settlement Act No 12\" veel staatsland aan blanke boeren toegewezen. Ook werd in 1913 de Wet op Naturellengrond (\"Natives Land Act No 27\") ingevoerd, die landeigendom en pachtrechten voor naturellen oftewel inheemsen of natives beperkte tot bepaalde niet-blanke gebieden en van 93% van alle Zuid-Afrikaanse land uitgesloten. In 1921 volgde de Durban Land Alienation Ordinance No 14, die zulke rechten in blanke wijken van Durban verbood voor Indiase arbeidsmigranten, en in 1923 de Naturellen-Stadsgebieden-Wet, No. 21 (\"Natives (Urban Areas) Act No 21\"), die voor heel Zuid-Afrika niet-blanke townships buiten de blanke gebieden instelde. Tot 1948 volgde nog veel van dergelijke wetgeving.\nDe kabinetten van James Hertzog realiseerden een verdere politieke segregatie van blank en zwart. Een mijlpaal was de \"Representation of Natives Act No 12\" van 1936. Niet-blanke kiezers van de Kaap werd daarmee, in navolging van de andere provincies, het algemene kiesrecht ontnomen. In plaats daarvan mochten de 'naturellen' alleen nog maar worden vertegenwoordigd door een blanke afgevaardigde in een adviesorgaan (de \"Natives Representative Council\" of NRC), dat zelf geen onderdeel van het parlement was. Bij de invoering van de \"Promotion of Bantu Self-Government Act No 46\" in 1959 werd deze vertegenwoordiging alsnog afgeschaft.\nApartheid.\nInvoering Kleine apartheid.\nHendrik Verwoerd wordt naast D.F. Malan gezien als een van de architecten van de offici\u00eble apartheid vanaf 1948. Als hoogleraar sociologie zocht hij in de jaren 30 voor de Nasionale Party een methode om de armoede en werkloosheid onder de blanke Afrikaners te bestrijden. De oplossing die hij bedacht was het volledig scheiden van blank en zwart, alle rassen hun eigen gebied geven en hun eigen werk. De zwarten in reservaten, thuislanden genoemd, zouden aan hun eigen samenleving en zelfrespect kunnen bouwen.\nIn 1948 won de Nasionale Party de verkiezingen. De regeringen van de Nederduits Gereformeerde theoloog D.F. Malan maakten haast met de invoering van vrijwel onomkeerbare wetgeving, om volgende kabinetten voor voldongen feiten te plaatsen. Begonnen werd met de wijziging van artikel 1 van de Grondwet, die nu bepaalde dat het volk van de Unie van Zuid-Afrika \"die soewereiniteit en leiding van die Almagtige God erken\".\nVerwoerd voerde van 1950 tot 1958 als minister van Naturellen Zaken (zaken betreffende de inheemsen of 'natives') in de regering van de Nasionale Party de eerste rassenwetten in. Van 1958 tot 1966 mocht hij als premier verder aan zijn idee\u00ebn uitvoering geven. In 1950 begon de \"Kleine apartheid\" of \"Petty Apartheid\" met de invoering van de Wet op bevolkingsregistratie (\"Population Registration Act No 30\"), waarmee de bevolking werd ingedeeld in rassen, te weten de zwarten, de blanken en de kleurlingen. Daarmee kon uitvoering worden gegeven aan de Wet op verbod van gemengde huwelijken (1949) en de Ontuchtwet (1950), een uitbreiding van \"Ontuchtwet No 5\" van 1927, zodat het verbod op onderlinge seksuele omgang tussen blanken en zwarten werd uitgebreid tot personen met een bruine huidskleur. Voor de praktische uitvoering werd voor niet-blanken tevens het dragen van een identiteitspas met vingerafdrukken, foto en andere info, \"dompas\" genaamd, verplicht. De Groepsgebiedenwet (\"Group Areas Act No 41\"), die ook in 1950 werd aangenomen, was een uitbreiding van het townships-beleid en liep vooruit op de \"Grote apartheid\", door de massale deportatie van niet-blanken naar townships en de afbraak van de oude gemengde wijken mogelijk te maken.\nDe Wet op Bantoe-overheden (\"Bantu Authorities Act No 68\") van 1951 stelde aparte zelfregeringen in voor de verschillende etnische groepen, geleid door personen die door de Zuid-Afrikaanse regering werden benoemd. Hiermee werd vooruitgelopen op de creatie van \"onafhankelijke\" aparte thuislanden, waarnaar niet-blanken konden worden uitgewezen. Zij zouden daarbij hun Zuid-Afrikaans burgerschap en politieke rechten, inclusief stemrecht, verliezen. Zonder paspoort zouden ze Zuid-Afrika niet meer kunnen binnenkomen. In feite kwam de Bantoe-overheden-wet neer op een indirecte regering door Zuid-Afrika over de niet-blanken via onderdanige, soms goed betaalde, chiefs.\nDe VN verklaarde al in 1950, dat \"raciale segregatie (apartheid)\" per definitie hand in hand gaat met \"doctrines van raciale discriminatie\". Daarmee werd \"raciale segregatie\" of \"raciale discriminatie\" dus gelijkgesteld met apartheid.\nIn 1954 werd de apartheid met de \"Bantu Education Act No 47\" uitgebreid tot het onderwijs, dat onder Verwoerd's \"Ministerie van Naturellen Zaken\" viel. De zwarten en kleurlingen kregen een apart onderwijssysteem dat geheel was gescheiden van het onderwijs voor blanken. Verwoerd verdedigde dit met het argument dat zwarten geen onderwijs nodig hebben voor werk waar ze toch nooit voor in aanmerking zouden kunnen komen. Zij konden beter worden opgeleid voor hun eigen gemeenschap. De budgetten voor het onderwijs voor deze groepen werd drastisch ingeperkt en scholen die zich niet aan het voorgeschreven leerplan hielden kregen helemaal geen financiering meer en moesten sluiten. Na de invoering van de \"University Education Act No 45\" in 1959 kregen zwarten, kleurlingen en Indi\u00ebrs ook aparte universiteiten en hadden, uitzonderingen daargelaten, geen toegang meer tot hoger onderwijs voor blanken. Daarnaast kwam er ook censuur op boeken, films, radio en televisie. Zelfs binnen de etnische groepen waren de universiteiten gesegregeerd, met elk hun eigen universiteit, wat uiteraard funest was voor de kwaliteit.\nInvoering Grote apartheid.\nIn 1959 werd de Wet op de Bevordering van Bantoe-zelfbestuur (\"Promotion of Bantu Self-Government Act No 46\") aangenomen, die leidde tot de invoering van 8, later 10 aparte \"thuislanden\" voor de verschillende etnische niet-blanke bevolkingsgroepen. De Bantoewet markeerde het begin van de \"Grote apartheid\" of \"Grand Apartheid\", waarin er niet langer sprake was van \u00e9\u00e9n land waarbinnen de \"rassen\" gescheiden waren, maar van meerdere \"thuislanden\" waarbinnen slechts plaats was voor \u00e9\u00e9n \"ras\". Bij de invoering daarvan zei Verwoerd:&lt;br&gt;\n\"The white man wants to retain his domination over his part of the country and is prepared to pay a certain price for it, namely by giving the Bantu full rights to develop in their own areas\" (De witte man wil zijn dominantie over zijn deel van het land behouden en is bereid daar een zekere prijs voor te betalen, namelijk volledige rechten voor de Bantoe om zich in hun eigen gebieden te ontwikkelen).&lt;br&gt;\nDe blanke minderheid offerde dus een klein deel van het land op om de rest voor zichzelf te kunnen behouden.\nIeder thuisland kreeg \u00e9\u00e9n afgevaardigde (een Commissaris-Generaal) in de regering. Deze was verantwoordelijk voor de ontwikkeling van het thuisland. Later zouden zij ieder een beperkte \"zelfregering\" in de eigen bantoe krijgen. Deze bantoestans werden veelal geregeerd door corrupte clan-leiders die door de Zuid-Afrikaanse regering werden betaald en van deze ook militaire assistentie kregen om hun leiderschap te handhaven.\nDe Bantoewet betekende evenwel tevens het verlies van Zuid-Afrikaans burgerschap en van de zwarte vertegenwoordiging in het Zuid-Afrikaanse parlement. Zij hadden nu immers hun eigen land. Deze wet werd in de volgende jaren aangevuld met een complex web van verdere racistische wetgeving, waarmee de thuislanden werden vormgegeven.\nRegelingen.\nOnder deze apartheid werden zwarten de laagst betaalde banen aangeboden. Daarnaast kregen ze allemaal aparte gebieden toegewezen, waar ze als buitenlanders werden behandeld. Ze hadden niet het recht om zomaar over hun land te trekken, daarom kregen ze een soort paspoort met daarop hun foto en vingerafdruk en hadden ze toestemming nodig van de overheid voor ze de blanke regio\u2019s mochten binnenkomen, waar ze niet langer mochten blijven dan 72 uur. Ondanks het feit dat de blanken slechts 14% deel uitmaakten van de totale bevolking van Zuid-Afrika, bezaten ze toch 86% van het land. De gemiddelde Zuid-Afrikaanse blanke verdiende 8 keer meer dan de gemiddelde zwarte.\nApartheidswetgeving.\nDe fysieke scheiding van verschillende bevolkingsgroepen (in die tijd als verschillende rassen en mengsels van rassen beschouwd) vormde de basis van de apartheidspolitiek. De apartheid kon worden onderscheiden in de zogenaamde grote en kleine apartheid.\nDe \"grote apartheid\" omvatte het beleid om bepaalde delen van het land aan rassen toe te wijzen en ze vervolgens onafhankelijk te maken. Het leidde tot van staatswege gescheiden leefgebieden van blanken enerzijds en zwarten anderzijds. Iedere raciale groep kreeg primair een woongebied toegewezen, waarbij het grootste deel toekwam aan de blanke bevolking. Door middel van een groot pakket aan wetten werden zwarten en blanken gedwongen gescheiden van elkaar te leven, waarbij de beste voorzieningen uiteindelijk aan de economisch sterkere blanken toevielen.\nDe \"kleine apartheid\" regelde de maatschappelijke omgang tussen de verschillende bevolkingsgroepen en het verzekeren van een gescheiden ontwikkeling van de eigen culturen. De kleine apartheid omvatte de raciale segregatie \"binnen\" woongemeenschappen. Ook hier werden de blanken in praktijk bevoordeeld.\nDe grote apartheid.\nHet raciale planningsraamwerk waarbinnen de grote apartheid werd uitgevoerd door opeenvolgende kabinetten kan worden gekenschetst door een toespraak van Verwoerd uit mei 1952 als minister van Naturellen Zaken tot het Zuid-Afrikaanse parlement, waarin hij onder andere de volgende uitgangspunten aanvoerde:\nEr werden tien zelfstandige gebiedsdelen voor de zwarte bevolking ingesteld, de thuislanden. Vier van deze thuislanden, Bophuthatswana, Ciskei, Transkei en Venda, werden door Zuid-Afrika als onafhankelijke staten beschouwd, maar door geen enkel ander land behalve Zuidwest-Afrika (toenmalig Namibi\u00eb) erkend. Al in 1913 werd de Wet op Naturellengrond aangenomen, die overdracht van grond tussen blanken en niet-blanken verbood en de creatie van thuislanden voorbereidde.\nDe thuislanden omvatten slechts 13% van het totale landoppervlak van Zuid-Afrika, terwijl ze geacht werden uiteindelijk de gehele (snelgroeiende) zwarte stammen en volken van het land te huisvesten. Bovendien had de regering de gebieden met economisch potentieel (landbouw, mijnbouw) aan de blanken toegewezen. De thuislanden waren meestal dorre heuvelachtige stukken land, die ook meestal territoriaal geen eenheid vormden. Ze hadden vaak geen eigen industrie of andere significante werkgelegenheid of middelen van bestaan. Dit was een doelbewuste keuze van het apartheidsregime die zo hoopte op goedkoop werkvolk voor de vele boerderijen en goud- en steenkoolmijnen.\nDe zwarten werd hun Zuid-Afrikaans staatsburgerschap ontnomen en ze werden staatsburgers van een van de thuislanden, ook als ze daar niet woonden. De meesten wilden dit ook niet wegens de slechte werkgelegenheid.\nDe kleine apartheid.\nOok de kleine apartheid werd geregeld met offici\u00eble wetten, zoals de wet op verbod van gemengde huwelijken. Deze wetten verboden onder meer dat mensen van verschillende rassen konden trouwen zodat het ras zuiver gehouden kon worden. Er was ook een wet voor het gebruik van vervoer en het binnentreden van gebouwen en/of openbare gelegenheden, namelijk \"de wet op aparte gerieven\" en zorgde ervoor dat zwarten op een apart strand moesten zwemmen, en de achterdeur van banken en winkels moesten gebruiken. Het was ook niet toegestaan voor een blanke man om een zwarte vrouw alleen naar huis te brengen, een man moest zijn vrouw, of een vriend meenemen, anders kon diegene worden aangehouden en worden bestraft.\nHier volgen enkele apartheidswetten:\nInvloed op de maatschappij.\nScheiden van de bevolkingen.\nHet doel van apartheid was om de blanke dominantie te behouden door het scheiden van de plaatselijke bevolkingen. De apartheidswetten die daartoe werden vastgesteld leidden tot de institutionalisering van de rassendiscriminatie. Deze wetten be\u00efnvloedden elk aspect van het sociale leven, het verbod op huwelijk tussen blanken en niet-blanken inbegrepen.\nDe Wet op bevolkingsregistratie van 1950 deelde alle Zuid-Afrikanen in in drie categorie\u00ebn: blank, zwart en gekleurd, maar in werkelijkheid was het veel ingewikkelder. De groep kleurlingen bestond uit grotere subgroepen als Indi\u00ebrs en andere Aziaten. Maar sommige Aziaten werden ook onder zwart geplaatst. Ze werden ingedeeld onder deze twee categorie\u00ebn op basis van hun uiterlijk, sociale aanvaarding en afkomst.\nWat betreft de kleine Oost-Aziatische populatie in Zuid-Afrika werd deze een constant dilemma voor de overheid. Chinese Zuid-Afrikanen, die afstamden van werkers die ooit naar Zuid-Afrika zijn ge\u00ebmigreerd om in de goudmijnen van Johannesburg te werken, in de late negentiende eeuw, werden geplaatst onder Andere Aziaten, dus niet-blank of zwart. Daarentegen werden de immigranten van Japan en Taiwan, die in Zuid-Afrika diplomatieke en economische relaties hadden, gezien als ere-blanke (\"honorary white\") met dezelfde privileges als de categorie van de blanken. Waar elke zwarte, blanke of gekleurde werd geplaatst werd beslist door The Department of Home Affairs.\nRepressie.\nHet apartheidsregime bediende zich van zowel de reguliere politie als van een geheime politiedienst om oppositie in al haar vormen te bestrijden.\nIn 1949, \u00e9\u00e9n jaar na de verkiezingen die de Nasionale Party aan de macht brachten, werd \"Crimen Laesae Majestatis\" (hoogverraad) in het strafwetboek opgenomen. Tussen 1952 en 1960 gaf dit aanleiding tot 28 procedures waarin 31 personen vervolgd werden. Rond dezelfde tijd werd het bevorderen van vijandelijkheden tussen Afrikanen en blanken een ernstig misdrijf; dit gaf de staat de kans iedere oppositie tegen het \"status quo\" te interpreteren als een aanzet tot raciale vijandelijkheden. In 1950 nam het parlement de \"wet ter onderdrukking van het communisme\" aan. De definitie van communisme was zo breed dat men geen communist moest zijn om haar te overtreden. Onder deze wet werden tussen 1951 en 1960 in totaal 107 mensen veroordeeld.\nEen keerpunt vormde het bloedbad van Sharpeville op 21 maart 1960. De politie vuurde op een vreedzaam protest tegen de pasjeswetten en doodde 69 mensen. De overheid reageerde met het uitroepen van de noodtoestand en met een wet waardoor de politie met terugwerkende kracht onschendbaarheid kreeg met betrekking tot het bloedbad. Op 8 april 1960 werden het Afrikaans Nationaal Congres en het Pan-Afrikaans Congres verboden. Dit leidde tot de opsluiting van naar schatting 2000 mensen en dreef duizenden Zuid-Afrikanen in ballingschap. Het verbod was ook de aanleiding voor het ANC en het PAC om geweld als een legitiem strijdmiddel aan te nemen.\nTegen de achtergrond van de dekolonisatie van Afrika nam de regering in de loop van de jaren 1960 verdere repressiemaatregelen. Vanaf 1963 konden politiecommissariaten mensen gedurende 90 dagen eenzaam opsluiten zonder tussenkomst van een rechter. Vanaf 1965 mochten de media niet meer rapporteren over politiewerkzaamheden. In 1967 werd een \"wet op het terrorisme\" aangegeven die terrorisme zo breed definieerde dat iedere oppositie tegen de bestaande toestand als een terroristische daad kon worden beschouwd. De geheime politie verspreidde een fotoboek van 7000 vermeende 'terroristen': in feite een bonte mengelmoes gaande van onafhankelijke journalisten en romanschrijvers in ballingschap tot de occasionele echte samenzweerder en potenti\u00eble massamoordenaar. Ambtenaren van verschillende overheidsdiensten (zoals de posterijen) en werknemers van sommige priv\u00e9ondernemingen kregen van de politie een opleiding in het gebruik van vuurwapens.\nDe moord op Steve Biko, op 12 september 1977 na zijn vierde arrestatie doodgeslagen door vijf politieagenten, wekte ook internationaal bijzondere verontwaardiging en werd het onderwerp van diverse liederen door bekende artiesten, het boek \"Biko\" van journalist Donald Woods en de daarop gedeeltelijk gebaseerde film \"Cry Freedom\".\nInternationale betrekkingen.\nToen India in 1947 onafhankelijk werd en binnen het Gemenebest bleef, besloot Hendrik Verwoerd de onafhankelijkheid van Zuid-Afrika binnen het Gemenebest aan te vragen. De aanvraag werd verworpen met als argument dat het systeem van rassensegregatie geen gewenste regeringsvorm was. Het apartheidssysteem kreeg enorm veel kritiek, vooral van het Indiase lid van het Gemenebest. Ook Canada was fel tegenstander van het systeem. Uiteindelijk leidde juist deze kritiek tot de onafhankelijkheid van Zuid-Afrika, zonder dat het lid bleef van het Gemenebest. Zuid-Afrika werd als gevolg van zijn rassenbeleid ook uit vele internationale organisaties verbannen.\nInternationale boycot.\nVanaf 1960 kreeg Zuid-Afrika te maken met een internationale boycot, zowel op het gebied van diplomatieke betrekkingen, als economisch, cultureel en academisch, later aangevuld met een wapenembargo. De boycots duurden deels tot in 1994.\nInternationaal strafrecht.\nIn 1976 trad het Internationaal Verdrag inzake de bestrijding en bestraffing van de misdaad apartheid (1973) in werking. Dit verdrag bepaalde in artikel I dat apartheid een misdrijf tegen de menselijkheid was en gaf in artikel II een uitgebreide definitie van dit misdrijf. Bij de totstandkoming van het Statuut van Rome inzake het Internationaal Strafhof werd apartheid ook toegevoegd als misdrijf tegen de menselijkheid.\nEinde van de apartheid.\nHet einde van de Koude Oorlog betekende ook het einde van de niche die Zuid-Afrika gebruikte om apartheid in stand te kunnen houden. Met de dekolonisatie groeide het aantal Afrikaanse landen dat protesteerde tegen het apartheidsbeleid, maar waar ook communistische invloeden gevreesd werden. Van dat vermeende rooi gevaar werd gebruikgemaakt om stilzwijgende internationale steun te behouden.\nDe internationale anti-apartheidsbeweging isoleerde het land steeds meer, terwijl na de succesvolle jaren 1960 de economische groei stagneerde doordat het de zwarte bevolking aan inkomsten ontbrak. Uiteindelijk werd in 1990 Nelson Mandela na 27 jaar gevangenschap vrijgelaten uit de Victor Verstergevangenis en begonnen de onderhandelingen om een einde te maken aan de apartheid. In 1994 werd de apartheid formeel opgeheven en werden de eerste multiraciale verkiezingen gehouden. Daarmee kwam het Afrikaans Nationaal Congres (ANC) aan de macht, waarna Mandela president werd.\nIn 1995 werd een waarheidscommissie in het leven geroepen om de verzoening van de Zuid-Afrikanen na de val van het apartheidsregime te bevorderen. Slachtoffers van de repressie konden het dossier inkijken dat de geheime politie had opgesteld over henzelf of soms over hun vermoorde familieleden. Niettemin had de geheime politie kort tevoren een groot deel van het materiaal (waaronder alle exemplaren op 3 na van het hogervermelde fotoboek) massaal vernietigd.\nHeden.\nAlhoewel in Zuid-Afrika apartheid officieel ten einde is gekomen bestaat er bij verschillende mensen nog steeds een gevoel van minachting ten opzichte van bevolking met een andere herkomst of uiterlijke kenmerken.\nHet percentage van gemengde huwelijken in Zuid-Afrika is nog steeds erg laag en de maatschappelijke acceptatie is niet te vergelijken met die in Europa.\nZuid-Afrika heeft geprobeerd met een als Black Economic Empowerment betitelde wetgeving meer kansen voor zwarte werknemers te cre\u00ebren ten koste van blanken, die nog onevenredig vertegenwoordigd waren in met name de betere banen. Deze vorm van positieve discriminatie werd echter zwaar bekritiseerd door o.a. Desmond Tutu en Mangosuthu Buthelezi. De regeling zou tot een brain drain van hoogopgeleide blanken leiden. Bovendien zouden bedrijven gedwongen worden om kandidaten op ras te selecteren en zou geschiktheid voor de positie op de tweede plaats komen. Uiteindelijk zou het netto effect zijn dat slechts een kleine groep zwarten daadwerkelijk voordeel van de regeling zou hebben, waardoor mogelijk uiteindelijk louter de blanke elite uit de Apartheid zou worden vervangen door een elite van blanke achterblijvers en zwarte nieuwkomers."}
{"id": "10326", "revid": "1138382", "url": "https://nl.wikipedia.org/wiki?curid=10326", "title": "Florida (staat)", "text": "Florida is een staat van de Verenigde Staten. Florida ligt in het zuidoosten van het land en heeft een subtropisch klimaat. Veel gepensioneerde Amerikanen vestigen zich mede daarom in Florida en de bevolking groeit snel. Sinds 2014 is het de staat met op twee na meeste inwoners, na Californi\u00eb en Texas.\nDe meest gesproken talen zijn Engels (Florida) en Spaans (Florida).\nGeografie.\nDe Florida Panhandle in het westen grenst aan Alabama en Georgia en straalt meer de sfeer van de Zuidelijke Verenigde Staten uit dan de rest van de staat. De bevolking heeft tot tweemaal toe aansluiting gezocht bij Alabama. Het westen van de \"panhandle\" maakt onderdeel uit van de Gulf Coastal Plain. Langsheen de Apalachee Bay strekken zich de Gulf Coast Flatwoods uit. Op de grens met Georgia strekt zich het Okefenokeemoeras uit. Tussen Jacksonville en Orlando bevinden zich de Uplands. Onder Tampa strekken zich de Southwestern Flatwoods uit die door de Central Ridges worden gescheiden van de Everglades Headwaters ten zuiden van Orlando. In deze streek in centraal-Florida is er veel veeteelt op ranches. Het grootste meer van de staat is Okeechobeemeer. In het zuiden bevindt zich het moerasgebied van de Everglades. Tussen Miami en Key West strekken zich de Florida Keys uit.\nPlaatsen.\nBekende plaatsen in Florida:\nBezienswaardigheden.\nDe Florida Keys, een groot aantal kleine eilandjes die maar net boven de zeespiegel uitsteken, strekken zich uit van Miami naar het zuidwesten. Kennedy Space Center en het nabijgelegen Cape Canaveral Air Force Station fungeren als lanceerbasis voor NASA, commerci\u00eble en militaire ruimtevaart. In de buurt van Orlando ligt het Walt Disney World Resort.\nNatuur.\nIn het zuiden vindt men het Everglades National Park, een uitgestrekt natuurgebied. Hier leven de mississippialligator, de spitssnuitkrokodil en de floridapanter.\nIn de wateren van Florida leeft ook de grootste populatie zeekoeien. Dit komt doordat de wateren over het algemeen warm zijn. De populatie telt meer dan 3000 van deze met uitsterven bedreigde dieren. De Florida Keys zijn de boven water uitstekende delen van een koraalrif. Bij Key Largo bevindt zich sinds 1963 het John Pennekamp Coral Reef State Park, het eerste onderwaterpark van de Verenigde Staten.\nGeschiedenis.\nFlorida werd op 2 april 1513 door Juan Ponce de Le\u00f3n \"ontdekt\". Volgens een legende was hij op zoek naar de Fontein van de Eeuwige Jeugd. Hij noemde het gebied \"La Florida\" (\"De Bloemrijke\"). In het Engels verschoof de klemtoon van i naar o. Later verkenden andere ontdekkingsreizigers het gebied. Onder anderen waren dat P\u00e1nfilo de Narv\u00e1ez \u2013 in 1528 \u2013 en Hernando de Soto tussen 1539 en 1542. \nDaarna hebben nog vele anderen Florida verder verkend. In 1556 stichtte Pedro Men\u00e9ndez de Avil\u00e9s St-Augustine, de oudste nog bestaande door Europese kolonisten gestichte permanente vestiging in de VS. Ze bouwden daar ook het Castillo de San Marcos, het oudste stenen fort van de VS. \nDe Franse verkenning in het gebied begon in 1562, door de hugenoten onder kapitein Jean Ribault, een officier van admiraal Gaspard de Coligny.\nRibaults expeditie vertrok vanuit Frankrijk en leidde kortstondig tot de kolonie Frans Florida. Hij verkende de St. Johns Rivier ten noorden van St. Augustine.\nIn 1607 vestigden de Engelsen zich in Virginia. Daardoor werden de Spanjaarden naar het zuidoosten verdreven. Daarna trokken de Engelsen verder naar het zuiden en ten slotte moesten het de Spanjaarden in 1763 opgeven. De Engelsen verdeelden Florida in Oost- en West-Florida.\nIn 1783 viel het gebied weer in handen van de Spanjaarden, maar in 1819 werden de Spanjaarden door het Adams-On\u00edsverdrag gedwongen Florida aan de V.S. te geven. Dat kwam doordat Andrew Jackson in 1818 Florida was binnengevallen. Daar was wel verzet tegen in het Amerikaans Congres. Senator John Randolph van Virginia noemde het een land van modder, muskieten, kikkers en alligators. Na de overdracht kwamen er veel blanken in Florida wonen, die problemen kregen met de Indianen. Daardoor begon de Seminolenoorlog die van 1835 tot 1842 duurde. In 1845 werd Florida de 27e staat van de V.S. Het grondgebied van Florida liep oorspronkelijk tot aan de Mississippi maar het westelijke deel werd aan de staten Alabama en Mississippi toegewezen.\nTijdens de burgeroorlog hoorde Florida bij het zuiden. Alleen de Florida Keys bleven in handen van de Noordelijke staten, zo ook de marinebasis in Key West en Fort Jefferson waar een militair hospitaal werd ingericht. Een poging van het Unieleger om de staat te veroveren en de slaven te bevrijden mislukte op 20 februari 1864 toen generaal Joseph Finegan de noordelijken versloeg in de Slag bij Olustee. Daarna bleef de staat tot het einde van de burgeroorlog in handen van de Confederatie.\nOpkomst van het toerisme.\nEind negentiende eeuw kwam Henry Flagler in de staat wonen. Hij was samen met zijn compagnon John D. Rockefeller rijk geworden door hun bedrijf Standard Oil. Hij zou persoonlijk een groot stempel op de staat drukken. In St. Augustine bouwde hij het Ponce de Leon Hotel en om de staat beter bereikbaar te maken kocht hij langs de oostkust bestaande spoorwegen op, moderniseerde deze en bouwde zo de Florida East Coast Railway van Jacksonville tot aan Miami. Miami was toen nog een onbeduidend dorp maar Flagler had de visie om een nieuwe Rivi\u00e8ra te cre\u00ebren en bouwde langs de kust hotels. Het dorp zou na verloop van tijd uitgroeien tot een metropool. Uiteindelijk liet hij de spoorlijn doortrekken over bruggen naar de Florida Keys, de zogenaamde Overseas Railroad. Dit laatste stuk spoorlijn werd deels vernietigd in een orkaan in 1935 maar veel van de bruggen zouden later als fundament worden gebruikt voor de Overseas Highway.\nZo werd Florida begin 20e eeuw een welvarende staat. In de jaren 20 ontstond een vastgoedhausse die de Florida land boom zou gaan heten. Ook had de Amerikaanse filmindustrie plannen om naar Florida te verhuizen vanwege het daglicht. Twee orkanen en de crisis van de jaren 30 brachten deze hausse tot een einde en de filmindustrie koos voor het Californische Hollywood. De economie zou hier tot aan de Tweede Wereldoorlog niet meer bovenop komen.\nNa de oorlog.\nNa de oorlog werd de staat een geliefde plek voor gepensioneerden vanwege het aangename klimaat. In 1962 werd, in het kader van de ruimtewedloop met de Sovjet-Unie, het Kennedy Space Center opgericht. Eerst nog met de naam \"Launch Operations Center\". Vanaf hier werd in 1969 de Apollo 11 gelanceerd die de eerste mens op de maan zou zetten. \nIn 1959 kwam in Cuba Fidel Castro aan de macht, waarna het land communistisch werd. Hierop kwam een grote stroom vluchtelingen op gang waarvan de meesten zich in de omgeving van Miami vestigden. Er zouden later nog meer golven van Cubaanse vluchtelingen volgen waardoor in Miami een grote Cubaanse gemeenschap ontstond.\nIn de jaren zeventig en tachtig werd de Miami Drug War uitgevochten, tussen het Medell\u00ednkartel, verschillende kleinere bendes en de Amerikaanse justitie. In 1992 veroorzaakte de orkaan Andrew enorme schade in Florida. Er vielen veel doden en 160.000 mensen raakten dakloos.\nAan het eind van de Amerikaanse presidentsverkiezingen van 2000 waren alle ogen op Florida gericht doordat de uitslag in een aantal counties werd aangevochten. Dit kwam onder andere door onduidelijke stembiljetten en verwarring bij de tellingen. Na meerdere rechtszaken werd George W. Bush als winnaar aangewezen.\nIn maart 2022 is in \"Florida House Bill 1557\", genaamd \"Parental Rights in Education Act\", en bijgenaamd de \"Don't Say Gay\" wet, aangenomen. Deze verbiedt dat op basisscholen lessen over seksuele geaardheid of genderidentiteit gegeven worden aan kinderen tot en met de derde klas (dit is ongeveer tot en met een leeftijd van 9 jaar), en ook dergelijke lessen in hogere klassen als deze niet passen bij de leeftijd of de ontwikkeling van de leerlingen. Het pretpark Disney, dat bezwaar maakte tegen de wet, werd door het parlement gestraft met het intrekken van voorrechten, die het bedrijf al sinds de vestiging in Florida genoot, zie Reedy Creek Improvement District.\nBestuurlijke indeling.\nFlorida is verdeeld in 67 county's.\nPolitiek.\nAan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2018 werd gewonnen door Ron DeSantis van de Republikeinse Partij. Hij trad in januari 2019 aan als gouverneur van Florida.\nDe wetgevende macht bestaat uit het Huis van Afgevaardigden van Florida (\"Florida House of Representatives\") met 120 leden en de Senaat van Florida (\"Florida Senate\") met 40 leden.\nFlorida kent uitsluiting van het stemrecht voor het leven bij een strafrechtelijke veroordeling. Deze wet werd ingevoerd in 1868, kort na de afschaffing van de slavernij, om zo veel mogelijk Afro-Amerikanen weg te houden uit het kieslokaal. In de praktijk heeft door deze wet een derde van de zwarte bevolking van de staat geen kiesrecht. Deze regel geldt in nog zes Amerikaanse staten.\nZoals elke staat wordt ook Florida in de Amerikaanse Senaat vertegenwoordigd door twee senatoren. Een van hen komt uit klasse 1, de ander uit klasse 3."}
{"id": "10328", "revid": "231402", "url": "https://nl.wikipedia.org/wiki?curid=10328", "title": "29", "text": "Het jaar 29 is het 29e jaar in de 1e eeuw volgens de christelijke jaartelling."}
{"id": "10329", "revid": "231402", "url": "https://nl.wikipedia.org/wiki?curid=10329", "title": "26", "text": "Het jaar 26 is het 26e jaar in de 1e eeuw volgens de christelijke jaartelling."}
{"id": "10330", "revid": "15168", "url": "https://nl.wikipedia.org/wiki?curid=10330", "title": "Normaal", "text": "meetkunde: \ntopologie:\nkansrekening:\nalgebra:"}
{"id": "10331", "revid": "1061913", "url": "https://nl.wikipedia.org/wiki?curid=10331", "title": "Linus Pauling", "text": "Linus Carl Pauling (Portland, Oregon, 28 februari 1901 \u2013 Big Sur, Californi\u00eb, 19 augustus 1994) was een Amerikaans scheikundige. Hij was onder andere biochemicus en fysisch chemicus, die zich onder andere verdienstelijk heeft gemaakt bij de opheldering van de structuur van ingewikkelde verbindingen, zoals van eiwitten. Pauling is de enige wetenschapper die twee ongedeelde Nobelprijzen heeft gewonnen. Hij ontving in 1954 de Nobelprijs voor Scheikunde voor zijn onderzoek naar de aard van de chemische binding. In 1962 ontving hij de Nobelprijs voor de Vrede in verband met zijn strijd tegen bovengrondse atoomproeven.\nLevensloop.\nJeugd en opleiding.\nPauling was de enige zoon van Herman William Pauling (apotheker) en Lucy Isabelle Darling, die daarnaast nog twee dochters hadden. In 1910 overleed Paulings vader aan maagkanker. Op twaalfjarige leeftijd begon hij met chemische experimenten in het huis waar hij met zijn moeder woonde, in het dorp Condon, in die tijd las hij vele boeken over mineralogie, chemie en natuurkunde. Zonder diploma verliet Pauling de middelbare school. Toch lukte het hem om tot het Oregon Agricultural College (nu Oregon State University) te worden toegelaten om voor chemisch ingenieur te studeren. Nadat hij daar in 1922 klaar was ging hij verder studeren aan het California Institute of Technology (Caltech), waar hij sterk be\u00efnvloed werd door Arthur A. Noyes, Richard C. Tolman en Roscoe G. Dickinson.\nEerste aanstellingen.\nIn 1925 studeerde hij summa cum laude af in de chemie aan het Caltech. Een Guggenheim beurs stelde Pauling in staat om zich in 1926 gedurende anderhalf jaar in Europa te verdiepen in de kwantummechanica. Hij studeerde aan het Institute of Theoretical Physics van de Universit\u00e4t M\u00fcnchen onder leiding van Arnold Sommerfeld, een maand aan het Niels Bohr-instituut evenals een aantal maanden in Z\u00fcrich onder Erwin Schr\u00f6dinger. Als enige chemicus tussen de theoretische natuurkundigen, gebruikte Pauling de kwantummechanica (die toen volop in ontwikkeling was) om vraagstukken over chemische verbindingen op te lossen. In 1927 keerde hij terug naar Caltech, waar hij assistent professor theoretische chemie werd. Van 1929 tot 1934 gaf hij les aan de Universiteit van Californi\u00eb - Berkeley.\nOnderzoek aan chemische binding.\nIn zijn eerste jaren aan Caltech werkte Pauling verder aan zijn kwantummechanische theorie over de chemische binding. Daarin was een belangrijke rol weggelegd voor resonantie, het fenomeen waarbij een molecuul fluctueert tussen twee verschillende toestanden (resonantiestructuren) en aanleiding geeft tot een nieuwe, intermediaire toestand (resonantiehybride). Pauling ontving in 1931 de Langmuirprijs voor de meest veelbelovende onderzoeker op het gebied van de chemie in de Verenigde Staten. In datzelfde jaar werd hij hoogleraar aan Caltech.\nVanaf het begin van de jaren dertig verschoof de focus van Pauling naar organische chemie. Hij was de eerste die de reversibele binding van zuurstof aan ijzer in het hemoglobinemolecuul wist te verklaren. Zijn onderzoek naar hemoglobine leidde tot een bredere interesse in eiwitten. Samen met Alfred Mirsky publiceerde hij een theorie over de driedimensionale structuur van eiwitten. Het verlies van deze specifieke configuratie van eiwitten (denatureren) biedt onder meer een verklaring voor het hard worden van eiwit bij het koken van een ei. Tijdens een bezoek in 1936 aan het Rockefeller Instituut voor medisch onderzoek in New York ontmoette Pauling Karl Landsteiner, de ontdekker van bloedgroepen, waarna hij zich verdiepte in de immunologie en idee\u00ebn ontwikkelde op het gebied van Moleculaire herkenning (moleculaire complementariteit) en biologische specificiteit. Hij schreef belangrijke publicaties op het gebied van de vorming en structuur van antilichamen, onder meer in een standaardwerk van Landsteiner op dat gebied.\nIn 1939 verscheen van Paulings hand een van de meest invloedrijke wetenschappelijke boeken ooit geschreven: \"The nature of the chemical bond and the structure of molecules and crystals\".\nTweede Wereldoorlog.\nTijdens de Tweede Wereldoorlog weigerde Pauling mee te werken aan het Manhattanproject. In plaats daarvan leidde hij de ontwikkeling van andere militaire technologie, zoals pantserdoorborende granaten en een nieuw soort explosieven. Ook hield hij zich bezig met het vinden van een synthetisch substituut voor bloedserum. In 1948 werd Pauling door president Truman onderscheiden met de Presidential Medal for Merit vanwege zijn oorlogsverdiensten.\nOnderzoek aan hemoglobine.\nAan het einde van de Tweede Wereldoorlog stelde Pauling een moleculaire theorie over sikkelcelanemie op. Hij veronderstelde dat een abnormale structuur van het hemoglobinemolecuul ten grondslag lag aan deze ziekte, in 1949 toonde hij aan dat dit daadwerkelijk ook het geval was. De publicatie, in het vaktijdschrift Science, introduceerde het concept van moleculaire ziekten en wordt gezien als het begin van de moleculaire geneeskunde. Voor Pauling was dit ook de basis van zijn werk op het gebied van de orthomoleculaire geneeskunde.\nIn 1947 publiceerde Pauling een veel geciteerd artikel waarin hij de metaalbinding verder verklaarde, tot dan toe had Pauling zich voornamelijk met covalente bindingen beziggehouden.\nVredesactivist.\nNa de oorlog keerde Linus Pauling zich tegen kernwapens en de in zijn ogen gevaarlijke kernproeven die de vijf grootmachten na de Tweede Wereldoorlog meer dan twee decennia lang in de atmosfeer en onder water uitvoerden. Tijdens de periode van anticommunistische verdachtmakingen in de Verenigde Staten (Mccarthyisme) werd Pauling fel aangevallen om zijn opvattingen. Hij werd tot communist bestempeld, wat onder meer inhield dat zijn onderzoeksgeld werd gestopt. Ook zijn paspoort werd ingetrokken en hij kreeg het nog net op tijd terug om in Zweden, in 1954, de Nobelprijs voor Scheikunde in ontvangst te kunnen nemen. Ondanks zijn bijdragen aan de ontwikkeling van wapensystemen tijdens de Tweede Wereldoorlog, ontwikkelde Pauling zich later tot pacifist en tegenstander van oorlog in alle vormen. Hij noemde het militarisme een van de belangrijkste oorzaken van menselijk lijden. Pauling was ook een tegenstander van de Amerikaanse betrokkenheid bij de Vietnamoorlog en correspondeerde met de Noord-Vietnamese leider H\u1ed3 Ch\u00ed Minh. Dat maakte Pauling verdacht in rechtse kringen. Een proces wegens smaad, door Pauling aangespannen tegen een rechts opinieblad, heeft hij verloren.\nIn 1958 verscheen zijn boek \"No more war\" en in datzelfde jaar organiseerde Pauling samen met zijn vrouw Helen een petitie onder wetenschappers, waarbij 11.000 wetenschappers een oproep deden aan de Verenigde Naties om een einde te maken aan kernproeven. Mede als gevolg van de publieke aandacht door Paulings initiatief, stopten de Sovjet-Unie, de Verenigde Staten en Groot-Brittanni\u00eb in 1958 met alle kernproeven in de atmosfeer.\nOnderzoek aan DNA.\nVerder deed Pauling mee aan het onderzoek naar het DNA. In januari 1953 stelde hij een drievoudige spiraal voor als DNA-model, waarbij \"de helices als in touw om elkaar heen gedraaid zitten\". Pauling was in die periode druk met zijn acties tegen kernproeven en kreeg bovendien te maken met het intrekken van onderzoeksgeld en zijn paspoort als gevolg van Mccarthyisme. Mede daarom kon hij onvoldoende meedoen in de race om als eerste de structuur van DNA op te helderen. James Watson kreeg in Engeland de r\u00f6ntgendiffractiefoto's te zien die Rosalind Franklin van DNA had gemaakt en kreeg hierdoor het inzicht dat Paulings triple-helix model verkeerd was. In april 1953 publiceerden Watson en Crick hun dubbelhelix model. Later bleek dit het correcte model te zijn.\nNobelprijzen.\nPauling won in 1954 de Nobelprijs voor Scheikunde wegens \"zijn onderzoek naar de aard van de chemische binding en de toepassing daarvan op het ophelderen van de structuur van complexe verbindingen\" en in 1962 de Nobelprijs voor de Vrede. Hij is daarmee een van de vijf mensen die ooit twee Nobelprijzen hebben gewonnen. De anderen waren Marie Curie, John Bardeen, Frederick Sanger en Karl Barry Sharpless. Pauling was een van twee mensen die Nobelprijzen in twee disciplines won, Marie Curie was de andere, en de enige die ooit twee ongedeelde Nobelprijzen heeft gewonnen.\nIn 1962 kende het Noorse Nobelprijscomit\u00e9 hem zijn tweede Nobelprijs toe voor zijn strijd tegen bovengrondse atoomproeven; de Nobelprijs voor de Vrede. In 1963 werd een internationaal verdrag gesloten dat kernproeven in de atmosfeer, in de ruimte en onder water verbood. Pauling ontving veel van de credits voor het totstandkoming van dat verdrag. De Sovjet-Unie verleende hem in 1966 haar eigen alternatieve nobelprijs, de Internationale Lenin-Vredesprijs.\nVitamines en orthomoleculaire geneeskunde.\nLinus Pauling hield zich in zijn latere leven intensief bezig met de werking van vitamines. Hij constateerde dat de meeste vitamines, in tegenstelling tot farmaca, in hoge doseringen vrijwel niet toxisch zijn. Dit leidde mede tot zijn opvatting dat de optimale dosering van vitamines veel hoger ligt dan wat via een normale voeding aan vitamines wordt binnengekregen. Hij onderbouwde met name het gebruik van hoge doses vitamine C dat bescherming kan bieden ter vermindering van of ter voorkoming van een aantal ziektes. Vanaf 1966 nam hij dagelijks 18 gram vitamine C, 300 keer de toen aanbevolen dagelijkse hoeveelheid. Zijn opvattingen over vitamine C kregen een weerslag in de bestseller \"\"Vitamin C and the common cold\", dat in 1970 verscheen.\nIn 1968 introduceerden hij en zijn assistent, Paul Staunton, de orthomoleculaire geneeskunde, mede ge\u00efnspireerd door het werk van een groep psychiaters, waaronder Abram Hoffer, die schizofrene pati\u00ebnten behandelden met hoge doseringen vitamines. De orthomoleculaire geneeskunde probeert ziekten te genezen door ervoor te zorgen dat de verhoudingen van alle in een gezond lichaam voorkomende stoffen bij de zieke ook voorkomen. Dit wordt vaak gedaan door het toedienen van grote doses vitamines. \nIn 1973 werd in Menlo Park, in Californi\u00eb, \"The Linus Pauling Institute of Science and Medicine\"\" opgericht. Het instituut had jarenlang te kampen met financi\u00eble problemen. Om zijn werk voort te zetten verhuisde dit instituut, nadat Pauling was overleden, in augustus 1996 naar de Oregon State University. Daar kreeg het de naam The Linus Pauling Institute. In 1977 ontving hij de Gouden Lomonosov-medaille van de toenmalige Academie van Wetenschappen van USSR.\nLaatste levensjaren.\nIn 1990 heeft Linus Pauling een belangwekkende video-bijdrage geleverd aan het Congres 'Engineering a Better World with Chemistry in Den Haag. Dit congres, georganiseerd door de TG Congrescommissie van de TU Delft, is sindsdien de referentie voor alle navolgende congressen gebleken.\nTot op hoge leeftijd bleef Pauling zich bezighouden met vraagstukken op het gebied van oorlog en vrede. Zo protesteerde hij in 1991 tegen de dreigende Golfoorlog via een advertentie in The New York Times.\nIn 1994 stierf Pauling aan prostaatkanker. Voor hem was dit geen aanleiding zijn visie te herzien, integendeel hij beweerde juist dat hoge doseringen vitamine C het begin van zijn kanker met twintig tot vijfentwintig jaar hadden vertraagd."}
{"id": "10332", "revid": "780746", "url": "https://nl.wikipedia.org/wiki?curid=10332", "title": "Ponskaart", "text": "De ponskaart is een verouderd opslagmedium voor geautomatiseerde informatieverwerking in de vorm van een kartonnen kaart, waarbij de posities van ponsgaatjes de informatie representeren. De capaciteit is meestal 80 bytes.\nPonskaarten vervulden een centrale functie in het ponskaartensysteem dat in de 2e helft van de 20e eeuw de aanzet vormde voor geautomatiseerde informatieverwerking. Zij werden tot in de jaren 80 gebruikt om informatie op te slaan in een vorm die machinaal gelezen kon worden. De bekendste toepassing is die van het invoeren van gegevens in computersystemen.\nGeschiedenis.\nJoseph-Marie Jacquard bouwde omstreeks 1790 een weefgetouw dat automatisch werd aangestuurd met ponskaarten.\nDe ponskaart zou echter niet door hem zijn bedacht. Volgens sommigen is de verre voorloper van de ponskaart zelfs terug te vinden in de middeleeuwen. In de negentiende eeuw werden ponskaarten of -platen gebruikt in muziekdoosjes en als draaiorgelboek voor draaiorgels, en bij de volkstelling van 1890 in de Verenigde Staten.\nGebruik voor gegevensverwerking.\nGedurende de twintigste eeuw zijn ponskaarten algemeen gebruikt om informatie op te slaan die machinaal gelezen moest kunnen worden, bijvoorbeeld door mechanische of elektromechanische rekenmachines, en later door computers. Computerprogramma's werden vaak als stapels ponskaarten bewaard. Ook voor er computers waren, werden ze al gebruikt in sorteer- en data-opslagtoepassingen.\nVoor het maken van ponskaarten werden kaartponsers gebruikt, grote apparaten met een typemachine-achtig toetsenbord, waarop datatypistes en programmeurs hun kaarten ponsten. Een bestand dat eenmaal in de computer zat, kon door de computer op een automatische ponsmachine worden uitgeponst. Soms stond op de bovenste regel in inkt de machinaal leesbare inhoud van de ponskaart afgedrukt voor menselijke lezers. Bepaalde kolommen (meestal de laatste acht kolommen) van een ponskaart werden op sommige computersystemen of door veel programmeertalen gebruikt om er een serienummer in te ponsen: als men namelijk de stapel kaarten op de grond liet vallen en ze raakten door elkaar, kon men daarmee de kaarten weer op volgorde leggen.\nDe Belgische warenhuisketen Colruyt, die zich specialiseerde in het hanteren van 'de laagste prijzen', gebruikte tot in het eind van de jaren tachtig nog ponskaarten: bij elke aankoop moest men een ponskaart uit het rek nemen en op het winkelwagentje vastklemmen. Aan de kassa werd deze stapel ponskaarten door de kassier ingevoerd in een primitieve computer die de laatste prijsverlagingen aanpaste en volautomatisch de eindrekening uitprintte. Met de invoering van de personal computer, de streepjescode en de handscanner werd de ponskaart begin jaren negentig langzaam maar zeker als verouderd beschouwd.\nPonskaarten werden in de computer ingelezen door kaartlezers, met honderden of duizenden kaarten per minuut. Kleine mechanische imperfecties van de kaarten (vouwtjes, hoekjes) konden tot vastlopen en gegevensverlies leiden. Naast ponskaarten bestond er ook ponsband, een lange (meestal papieren) strook waarin gaatjes geponst waren.\nDe Amerikaanse presidentsverkiezingen van 2000 liepen volledig in het honderd door het gebruik van ponskaarten als stemformulier in het kiesdistrict Florida, waar de kiezer zelf de juiste 'chad' (vierkantje in kaart op een ponsplaats met voorgeperforeerde randjes dat door een prikje van de stemmer helemaal los gaat - of soms niet helemaal, zoals bleek) moest doorprikken. Deze ponskaarten moesten handmatig ettelijke keren herteld worden en gecontroleerd op onreglementaire puncties, waardoor de definitieve uitslag 47 dagen op zich liet wachten.\nIn een later stadium bestonden er vergelijkbare kaarten, waarbij het voldoende was om met potlood de vakjes in te vullen. Dit systeem wordt nu nog steeds gebruikt bij het in grote groepen afnemen van meerkeuzevragen, zoals theoretische rijexamens of universitaire examens en de Centrale Eindtoets die op Nederlandse basisscholen wordt afgenomen. Het originele ponskaartformaat wordt bij deze optisch leesbare antwoordformulieren echter meestal niet meer gebruikt.\nDe ponskaart als formulier.\nDe ponskaart kan de functie van geautomatiseerd opslaan van informatie op een wijze die ook weer geautomatiseerd leesbaar is, combineren met de functie van formulier dat ingevuld kan worden. Dit was in Nederland onder meer het geval bij het overschrijvingsformulier en de girobetaalkaart van de Postgiro (met het rekeningnummer van de betaler vooraf ingeponst), bij de kascheque (met het rekeningnummer van de houder vooraf ingeponst) en bij de acceptgiro (met vooraf het rekeningnummer van de ontvanger ingeponst, en indien bij de ontvanger bekend, ook het rekeningnummer van de betaler en het bedrag, en eventueel een betalingskenmerk). De ingevulde informatie (vaak ook niets omdat alleen een handtekening hoefde te worden geplaatst) werd dan later, voor zover nodig voor de verwerking, door de girodienst of bank erbij geponst (overige ingevulde informatie was bedoeld voor de ontvanger van het geld, die bij het rekeningafschrift ook de kaart ontving; later werd dit laatste afgeschaft).\nTekst die op de kaart werd geprint, werd zoveel mogelijk geplaatst op de horizontale stroken van de kaart tussen die van de (gelijk of bij de verwerking na invullen) mogelijk aangebrachte ponsgaten. De invulgebieden waren echter niet echt van de gebieden met mogelijke ponsgaten gescheiden, zodat de gebruiker bijvoorbeeld bij het zetten van de handtekening moest oppassen dat de pen niet bleef steken in een ponsgat. Ook kon er bijvoorbeeld achteraf een ponsgat zijn geslagen in de gedrukte tekst \"De rekeninghouder, \", boven de plaats voor de handtekening, wat alleen rommelig aandeed, maar geen belangrijke informatie deed verdwijnen.\nDit systeem is tot 1981 toegepast. Toen werden de ponsgaten vervangen door extra duidelijke, in een speciaal font geprinte tekens, die met OCR leesbaar zijn.\nIndeling van een kaart.\nEen standaard ponskaart of hollerithkaart (genoemd naar Herman Hollerith) heeft genormaliseerde afmetingen en bestaat uit 80 kolommen van 12 rijen en kan per kolom 1 teken bevatten. De standaardmaten van een kaart waren (sinds 1928) 7\u00a03/8 bij 3\u00a01/4\u00a0inch (ca. 187 \u00d7 82\u00a0mm). De informatie werd in de kaart aangebracht door in een of meer rijen van een kolom een klein rechthoekig gaatje te ponsen. Zulke gaatjes konden (aanvankelijk) mechanisch of (later) optisch worden gedetecteerd. Voor een kilobyte aan informatie waren dus minimaal 13 ponskaarten nodig. Deze regellengte van 80 tekens is lange tijd ook de standaard geweest voor printers en beeldschermen.\nSoms werden er kleinere kaarten gebruikt. Bedrijven die gebruik maakten van het ponskaartensysteem zonden een speciale ponskaart mee met hun product, die dan - bijvoorbeeld na verkoop van dat product - in kleiner formaat (het gedeelte van 51 kolommen) werd geretourneerd; het restgedeelte bleef als bewijsstuk achter bij de klant. Zo werkte bijvoorbeeld de Nederlandse Postcheque- en Girodienst met kleinere kaarten, van slechts 51 kolommen. De kaarten werden met 80 kolommen geproduceerd, maar een deel van de kaart (de souche) werd er door de rekeninghouder afgescheurd voor diens eigen administratie.\nDe rijen van een ponskaart heten, van boven naar beneden: 12 11 0 1 2 3 4 5 6 7 8 9. De bovenste drie rijen heten zone, de onderste 10 rijen heten digit. De rij 0 hoort dus zowel bij de zone als bij de digits.\nIs een kolom correct geponst, dan bevindt zich in de rijen 1 t/m 7 hoogstens \u00e9\u00e9n ponsing. Hierdoor wordt vermeden dat een kaart te slap wordt door te veel gaten. Het aantal mogelijkheden in een kolom is dus:\nDit is precies het aantal waarden dat een byte kan hebben.\nDe belangrijkste codes.\nDe ponscombinaties zijn nauw verweven met EBCDIC, die binaire codering die onder andere door IBM werd gebruikt.\nDe letters en cijfers worden als volgt gecodeerd:\nAndere ponscombinaties dienen voor besturing, leestekens e.d.\nAlle codes.\nVoor de gekleurde vakken staan de ponsingen in de marge met dezelfde (maar donkerder) kleur (boven, onder, links of rechts).\nDe witte vakken zijn uitzonderingen, de ponsingen staan in het vak zelf.\nBijvoorbeeld de letter Z:"}
{"id": "10335", "revid": "62037", "url": "https://nl.wikipedia.org/wiki?curid=10335", "title": "Ponsband", "text": "De ponsband is een verouderd middel om informatie op te slaan. Een ponsband bestaat uit een papieren band waarin de informatie gecodeerd in gaten is geponst, geordend in rijen. Vanaf het begin van de jaren vijftig tot aan het eind van de jaren zeventig van de twintigste eeuw was het een wijdverbreid opslagmedium voor zowel data als software in computers.\nOorsprong en gebruik.\nIn de negentiende eeuw werden soortgelijke systemen al gebruikt bij automatische weefgetouwen, in draaiorgels en soortgelijke automatische muziekinstrumenten. Een voorbeeld hiervan is het draaiorgelboek.\nToen de telex in het begin van de twintigste eeuw opkwam, werd de ponsband gebruikt als opslagmedium voor de berichten. Men ging uit van een tape met ruimte voor vijf rijen gaten, met een extra rij kleinere gaatjes tussen de tweede en derde rij, om de tape door het leesapparaat te transporteren. Om te voorkomen dat de band achterstevoren in het apparaat werd gelegd (waardoor de tekst in omgekeerde volgorde zou worden afgedrukt) werden ponsbanden vaak bedrukt met pijlen die de inlegrichting aangaven. De V-vorm van het ponsapparaat waarlangs de geponste band werd afgescheurd gaf ook een indicatie van de inlegrichting. De vijfgatsbanden waren aanvankelijk gecodeerd met de Baudotcode, later met de Murraycode. Specificaties hiervoor werden door CCITT vastgesteld.\nTijdens de Tweede Wereldoorlog ontstond in Bletchley Park een van de eerste computers, en het lag voor de hand om de ponsband als opslagmedium te gebruiken.\nDe eerste \"elektronische rekenmachine\" van Nederland, de Miracle van Shell in 1953, maakte gebruik van ponsband.\nVorm en codering.\nEen ponsband voor computers bestaat uit een strook papier van 25,40\u00a0mm of 17,46\u00a0mm breed. De mechanische specificaties waaraan zowel ongeponste als geponste ponsband dient te voldoen, zijn vastgelegd in een Ecma International-standaard, ECMA-10. Deze standaard is tot in het midden van de jaren 70 van de twintigste eeuw bijgewerkt.\nOmdat vijf bits te weinig waren voor dataopslag, werd de ponsband uitgebreid. Tegenover de drie gaten aan de ene zijde van de rij transportgaatjes (die iets kleiner zijn dan de andere) konden zich twee of vijf gaatjes bevinden. We spreken dan van vijfgats- resp. achtgatstape. In de achtgatstape werden ASCII - tekens dan wel 6, 7 of 8 bits data geponst. Er zijn vele coderingsmethoden in gebruik geweest. Om fouten bij het ponsen en inlezen op te vangen werd er desgewenst een controlebit (pariteitsbit) aan toegevoegd, die ervoor zorgde dat het totaal aantal gaten per kolom oneven was. Het lezende apparaat stopte indien er een even aantal gaatjes werd geconstateerd. Het was dan aan de operator om de fout te detecteren en met een aantekening op het meelopende printverslag de administratie op de hoogte van de leesfout te stellen.\nNa het inlezen van de ponsband moest deze voor toekomstig gebruik worden opgerold. De berg \"ponsbandsla\" van soms honderden meters papierstrook werd opgerold. Hiervoor bestond een apparaat met een hendel. Vooral als de strook lang was, moest voorzichtig gewerkt worden bij het oprollen. Daarbij kwamen er weleens scheuren in de ponsband. Dit kon hersteld worden met speciale plakapparaten, een beetje lijkend op de apparatuur om film te repareren. Met een speciale sjabloon en een prikpen konden bij een gescheurde en gerepareerde ponsband de gaatjes opnieuw worden aangebracht. Hierbij was het noodzakelijk om de ponsband te kunnen lezen en begrijpen. Op dezelfde manier werden ook correcties in de geponste gegevens aangebracht. De term die voor zo'n correctie werd gebruikt is \"patch\"; dit is ook nu nog de term die wordt gebruikt om correcties in software te benoemen.\nMeestal was een ponsband gewoon een witte strook papier. Met de invoering van het lezen van ponsbanden met licht, werd ook donkergekleurd papier gebruikt.\nNaast de ponsband werd als invoersysteem voor gegevens en computerprogramma's ook gebruikgemaakt van de ponskaart."}
{"id": "10336", "revid": "453475", "url": "https://nl.wikipedia.org/wiki?curid=10336", "title": "Nagasaki (stad)", "text": "Nagasaki (Japans: \u9577\u5d0e\u5e02, \"Nagasaki-shi\") is een stad in de gelijknamige prefectuur Nagasaki in Japan. De stad ligt op het op twee na grootste eiland Kyushu. Op 1 juli 2018 had de stad 417.509 inwoners. De bevolkingsdichtheid bedroeg 1029 inw./km\u00b2. De oppervlakte van de stad is 405,86\u00a0km\u00b2. Sinds 1 april 1997 heeft Nagasaki de status van kernstad (\u4e2d\u6838\u5e02, \"ch\u016bkaku-shi\").\nGeschiedenis.\nNagasaki is vanouds een havenstad. In 1571 werd het een belangrijke haven voor de Portugezen, die in 1542 voor het eerst in Japan aan land waren gegaan. De Portugezen breidden langzaam hun positie uit en in 1580 was de haven in Portugese handen. Toyotomi Hideyoshi, hij slaagde erin Japan te verenigen, nam in 1588 de haven over van de lokale daimy\u014d. In de baai van Nagasaki lag het kunstmatige eiland Dejima (ook Deshima gespeld), waar aanvankelijk de Portugezen en later de Nederlanders handel dreven met Japan.\nNagasaki was vanaf midden zestiende eeuw de stad waar de missie van de jezu\u00efeten in Japan het meeste succes had. De shogun beval in 1614 de uitzetting van de missionarissen. Dat bevel werd maar gedeeltelijk uitgevoerd, maar vanaf 1623 werd een beleid gevoerd gericht op vernietiging van het christendom in het land. Omdat de Nederlanders geen andere intenties hadden dan handel drijven en hielpen bij het verjagen van andere christenen mochten zij op Dejima blijven varen. In 1720 werd het verbod op Nederlandse boeken opgeheven, waardoor honderden geleerden Nagasaki binnenstroomden om Europese wetenschap en kunst te bestuderen. Bijgevolg werd Nagasaki een belangrijk centrum van wat rangaku of \"Nederlandkunde\" werd genoemd. Van 1641 tot 1853 was de Nederlandse handel via Dejima het enige Europese contact met Japan.\nTweede Wereldoorlog.\nDrie dagen na de atoombom op Hiroshima wierpen de Verenigde Staten op 9 augustus 1945 ook op Nagasaki een atoombom, genaamd Fat Man. Het doel van de bom was eigenlijk het verwoesten van de stad Kokura, maar deze stad was bewolkt en daarom ging men over naar het tweede doel, het industri\u00eble gebied van Nagasaki. De bom explodeerde 469 meter boven de voorstad Urakami en maakte in totaal bijna 150.000 slachtoffers (74.000 direct omgekomen doden en 75.000 gewonden). Nog jaren later eiste de ioniserende straling die vrijkwam uit de bom nog veel slachtoffers. Na deze tweede atoombom capituleerde Japan. De stad Nagasaki werd na de oorlog weer volledig opgebouwd.\nHeden.\nOp 17 april 2007 werd de 61-jarige burgemeester van de stad, Itch\u014d It\u014d, nabij het treinstation van Nagasaki neergeschoten. It\u014d werd door twee kogels getroffen, en overleed later aan zijn verwondingen. Hij stond bekend als een vredesactivist en was tegen het gebruik van atoomwapens. De dader, Tetsuya Shiroo, was een leider van Suishin-kai, een groep gelieerd aan de Yamaguchi-gumi, het grootste Japanse misdaadsyndicaat. Het motief van de dader zou wraak zijn geweest omdat een auto door wegwerkzaamheden was beschadigd, waarop de gemeente weigerde een schadevergoeding te betalen. Daarnaast zou het gemeentebestuur van Nagasaki hebben geweigerd om zaken te doen met een bouwbedrijf dat nauwe banden onderhoudt met de Yamaguchi-gumi.\nVredespark.\nHet \"Park van de Vrede\" is aangelegd ter herinnering aan de verwoesting van de stad in 1945 door de atoombom. Het is in 1955 dicht bij de ground zero van de explosie ingericht en is in 1978 uitgebreid met een beeldenpark, waar landen een vredessymbool kunnen plaatsen in de vorm van een monument of sculptuur.\nMonument voor de krijgsgevangenen.\nSinds 2015 staat in Nagasaki het Fukuoka-2 monument, dat herinnert aan het Fukuoka-2 krijgsgevangenkamp uit de Tweede Wereldoorlog, waarin naast Britten, Amerikanen en Australi\u00ebrs ook 41 Nederlandse krijgsgevangenen om het leven kwamen."}
{"id": "10337", "revid": "6224", "url": "https://nl.wikipedia.org/wiki?curid=10337", "title": "Spam (post)", "text": "Spam of junk is een verzamelnaam voor ongevraagd toegestuurde berichten via digitale kanalen. Onder deze term vallen ongewenste e-mails, berichten op sociale media, reclameboodschappen of aanbevelingen op websites, onder andere op fora. Drie belangrijke redenen voor het versturen van spam zijn het verkopen van producten of diensten, het hengelen naar persoonlijke gegevens of voorkeuren (phishing) en pogingen tot fraude. Niet ieder initiatief van een (rechts)persoon om contact te leggen wordt beschouwd als spam. Spam onderscheidt zich van andere vormen van commerci\u00eble communicatie, omdat een bericht wordt gestuurd aan een groep personen die onevenredig veel groter is dan de potenti\u00eble doelgroep. De afbakening heeft in de eerste plaats te maken met de proporties waarmee \"spammers\" opereren.\nKenmerken van spamberichten:\nDe economische bestaansreden van spam is terug te vinden in de zeer lage kosten voor het versturen van e-mail of het plaatsen van een ongewenste reactie op een website. Een spammer kan rendabel miljoenen spamberichten versturen om slechts \u00e9\u00e9n product te verkopen. Het kostte de verzender anno 2009 ongeveer 150 euro om 20 miljoen spamberichten te verzenden, dat zijn meer dan 100.000 spamberichten per euro. De kosten aan electriciteitsverbruik zijn hier niet meegerekend.\nEr is wereldwijd een levendige handel in bestanden met vele miljoenen e-mailadressen en andere persoonlijke data die vaak niet vrijwillig door de adressanten zijn verstrekt maar afkomstig zijn uit digitale diefstal (hacken).\nLasten.\nDe lasten worden vooral gedragen door anderen dan de verzenders. Bijvoorbeeld de ontvangers: tegenover een kleine groep ge\u00efnteresseerden staan zeer veel mensen die tijd moeten besteden aan het verwijderen van berichten uit hun mailbox en dergelijke, en eventueel het digitaal ontsmetten van een computer of telefoon waarop een virus is geplaatst door middel van een spambericht dat is aangeklikt. Wereldwijd veroorzaakt spam ook op andere manieren schade, onder meer bij internetproviders die het digitale verkeer moeten verwerken of spamberichten moeten uitfilteren voordat ze in de e-mailboxen worden geplaatst om hun klanten tevreden te houden. Grote stromen aan spam kunnen ook een black-out van het internet veroorzaken, de leidingen raken letterlijk overspannen en het systeem valt uit. Dit begon voor te komen vanaf de jaren 1990.\nGeschiedenis.\nDe eerste bekende digitale spam werd verstuurd op 3 mei 1978. Het was een bericht van het toenmalige Digital Equipment Corporation (DEC, overgenomen door Compaq en nu een onderdeel van Hewlett-Packard). Marketingmedewerker Gary Thuerk stuurde een aankondiging van een 'open huis', naar aanleiding van de lancering van nieuwe modellen DEC-20-computers, naar iedereen op het toenmalige ARPANET aan de westkust van de Verenigde Staten. Het woord was toen nog niet in gebruik. In 1994 werd op het toenmalige USENET aan iedere nieuwsgroep het bericht gestuurd \u201cGlobal Alert for All: Jesus is Coming Soon\u201d.\nEtymologie.\nOorspronkelijk is spam de merknaam van een bepaald soort ingeblikt vlees dat nog steeds bestaat en dat lijkt op wat in Nederland bekendstaat onder de naam Smac. \nHet ontstaan van de tweede betekenis komt voort uit het Britse televisieprogramma Monty Python's Flying Circus. De Britse komieken van Monty Python gebruikten het in een sketch: In een lunchroom worden de klanten bijna gedwongen om spam te eten. Het is haast onmogelijk om iets zonder spam te bestellen. Hoe meer een klant bestelt, des te meer spam zit er in. Een gerecht dat eerst uit ei, spek, worst en spam bestond, bestaat uiteindelijk alleen maar uit vier keer spam. Sommige klanten kunnen deze \"vrije\" keuze niet waarderen. Een groepje Vikingen daarentegen vindt het blijkbaar geen probleem, want zij zingen: \"Spam spam spam spam. Lovely spam! Wonderful spam!\". Daardoor werd normale conversatie door de spam-zangers vrijwel onmogelijk gemaakt, net als bij ongevraagde e-mail. Ook bij de aftiteling werd te pas en te onpas het woordje \"spam\" vermeld.\nDe eerste keer dat 'spam' op deze wijze werd gebruikt is niet terug te halen. Het gedrag is al heel oud, vroege voorbeelden van het gebruik door middel van digitale media zijn moeilijk terug te vinden omdat het systeem aanvankelijk anders functioneerde en zoekmachines deze data niet tonen. Een vroeg voorbeeld komt uit 1993, toen door een fout in een computerprogramma eenzelfde bericht in een discussiegroep 200 maal aan de deelnemers was gestuurd. In een reactie gebruikte Richard Depew het woord spam.\nAls tegenhanger van de bekende term \"spam\" wordt wel de term \"ham\" gebruikt. Dit is dan het vlees van 'goede kwaliteit' als tegenhanger van de 'slechte kwaliteit' van spam. \"Ham\" is alle e-mail die geen \"spam\" is. Het is niet noodzakelijkerwijs e-mail die de ontvanger wil ontvangen of waar de ontvanger om gevraagd heeft. Deze term werd in de jaren 2000 jaren in diverse spamfilterpakketten toegepast, veelal bij een techniek waarbij de ontvanger onderscheid kan maken tussen ham en spam om de filter zelflerend te maken.\nMaatregelen tegen spam.\nJuridische regelingen.\nIn 1997 werd spam of junk-mail als maatschappelijk probleem herkend in de Verenigde Staten door de Federal State Commission, die over het onderwerp vergaderde. In 1998 verscheen het artikel \"Spam!\" van Lorrie Faith Cranor en Brian A. LaMacchia in het Amerikaanse tijdschrift \"Communications\", waarin het probleem op een meer wetenschappelijk manier benaderd werd. In 2002 is een Europese richtlijn aangenomen die spam moet tegengaan: \"Het gebruik van automatische oproepsystemen zonder menselijke tussenkomst (automatische oproepapparaten), fax of e-mail met het oog op direct marketing kan alleen worden toegestaan met betrekking tot abonnees die daarin vooraf hebben toegestemd.\" (richtlijn 2002/58/EG d.d. 12 juli 2002, artikel 13, lid 1).\nNederland.\nTer implementatie van deze richtlijn in Nederlandse wetgeving is een ontwerpwetsvoorstel gereed. Dit is in februari 2011 voor advies aan de Raad van State voorgelegd. Daarin wordt een regeling getroffen die communicatie voor directmarketingdoeleinden via e-mail onderwerpt aan het opt-insysteem.\nOp 20 april 2004 nam de Eerste Kamer een wet aan die het versturen van spam binnen Nederland verbiedt. De wet was een initiatief van minister Brinkhorst van Economische Zaken en brengt de Nederlandse situatie in overeenstemming met een Europese richtlijn. Deze aanpassingen in de Telecommunicatiewet 1998 werden op 19 mei 2004 actief. OPTA kreeg de taak de wet te handhaven en mocht boetes opleggen. De meeste spam komt echter uit het buitenland, waar de Nederlandse wet niet van toepassing is.\nEen aantal anti-spamorganisaties, zoals Spamvrij.nl, vonden de wet niet ver genoeg gaan, omdat deze alleen consumenten beschermt; aan bedrijven mag wel spam gestuurd worden. Daarnaast trokken ze de kwaliteiten van OPTA voor deze taak in twijfel.\nActies van OPTA.\nArtikel 11.7 van de Telecommunicatiewet, door juristen aangeduid als het \"spamverbod\", schrijft voor dat bedrijven slechts reclame mogen sturen als de klant hier zelf om heeft gevraagd (opt-in). Het mag niet zo zijn dat alleen middels een actie van de klant (bijvoorbeeld door het wegklikken van een al aangevinkt vierkantje) er geen reclame wordt toegestuurd. De klant moet via een actieve handeling (bijvoorbeeld het aanklikken van een nog niet aangevinkt vierkantje) zelf om het toezenden van de reclame vragen. Bestaande klanten die informatie ontvangen moeten kosteloos kunnen aangeven dat ze dit niet meer willen (opt-out). Ook moet de afzender duidelijk aangeven dat het bericht van hem komt. OPTA is bevoegd boetes op te leggen met een maximum van \u20ac\u00a0450.000.\nOp 28 december 2004 legde de OPTA in Nederland de eerste boetes op aan de verzenders van spam. De hoogste hiervan was een boete van \u20ac\u00a042.500 voor iemand die vier verzendingen had uitgevoerd. Hij had onder andere spam verstuurd waarin werd opgeroepen medicijnen te kopen. Verder was het boek \"Mein Kampf\" aangeprezen met gebruik van de naam van spambestrijder Rejo Zenger.\nEen ander bedrijf kreeg een boete van \u20ac\u00a025.000 opgelegd voor het verzenden van mail uit naam van 'Tekstbureau voor Marketingteksten'.\nDe Stichting Yellow Monday, die gebruikmaakte van de naam \"Purple Friday\" kreeg een boete van \u20ac\u00a020.000 voor het versturen van spam per sms, waardoor de ontvanger zonder toestemming gegeven te hebben \u20ac\u00a01,10 per bericht moest betalen.\nBelgi\u00eb.\nIn Belgi\u00eb is de Europese richtlijn inzake spam verwerkt in de wet van 15 december 2013. Het toezenden van ongewenste reclame is verboden.\nInternationale samenwerking.\nSpam is een wereldwijd, grensoverschrijdend verschijnsel. Binnen de grenzen van de Europese Unie wordt er al op meerdere vlakken samengewerkt door verschillende landen, waar het CNIL-protocol en de Telecommunicatiewet voorbeelden van zijn. Zo deelt men informatie over de locatie van spammers om deze vervolgens op te kunnen pakken. Door grote verschillen in het vervolgen van spammers en de prioriteitenstelling van landen in de opsporing van spammers ontstaat er echter een gat in de spamdefensie binnen de Europese Unie. Samenwerking vanuit de EU met landen waarvandaan veel spam wordt verstuurd zoals de Verenigde Staten, Zuid-Korea, Rusland en China is er nauwelijks.\nTechnische maatregelen.\nTechnische maatregelen tegen spam bestaan uit:\nSpammers wapenen zich tegen deze maatregelen door zeer veel verschillende servers te gebruiken en door allerlei kenmerken van de e-mail te manipuleren. Het afzenderadres is vaak vervalst, zodat reageren op spam geen zin heeft.\nFilteren van binnenkomende e-mail op spam.\nBij het filteren op domeinniveau wordt alle e-mail al gefilterd voordat het op de mailserver van het domein aankomt. Dit zijn externe spamfilters die veel effici\u00ebnter zijn dan anti-spamsoftware op mailserver- of mailboxniveau. Het grote voordeel van een externe spamfilter is dat de spamdata de mailserver nooit bereikt en dat er geavanceerde externe filters bestaan die zelfs berichten met virussen, phishing en verdachte bijlages tegenhouden.\nOpt-out.\nWanneer een spambericht met een periodiek karakter de ontvanger de mogelijkheid biedt aan te geven dat hij het periodiek niet meer wil ontvangen, dan wordt gesproken van een opt-outsysteem. De afmeldmogelijkheid is in de praktijk echter onbetrouwbaar. Sommige spammers gebruiken de afmelding als een bevestiging dat het e-mailadres actief gebruikt wordt, waardoor het op de adresmarkt in waarde stijgt en nog meer spam naar dat adres gestuurd zal worden.\nBij ontvangen van spam van een bekende afzender, bijvoorbeeld van een postorderbedrijf waar wel eens iets besteld is, is de afmeldmogelijkheid waarschijnlijk wel betrouwbaar. In de Verenigde Staten bestaat de \"CAN-SPAM Act\", een wet die de afzender verplicht bij een opt-out de opt-out binnen 10 dagen uit te voeren. Op het niet nakomen daarvan staan hoge geldboetes en gevangenisstraffen.\nHet verbergen van e-mailadressen.\nOm iemand te kunnen spammen zijn er e-mailadressen nodig. Om deze te verkrijgen is er onder andere software beschikbaar die op internetfora en op websites zoekt naar e-mailadressen.\nMen kan een e-mailadres publiceren met een aanzienlijk lagere kans op spamming door het e-mailadres te vervormen. Als stelregel geldt hierbij dat hoe meer de tekst afwijkt van een e-mailadres, hoe kleiner de kans op spam. Het is al lang niet voldoende meer \"NOSPAM\" in het e-mailadres te plaatsen, of het @-symbool te vervangen door \"AT\". Een aantal mogelijkheden:\nDe DNS-standaard schrijft voor om een adres te gebruiken dat op \".invalid\" eindigt. De vraag is echter of goedwillende gebruikers zullen begrijpen dat dit deel van het adres moet worden verwijderd. Een mogelijke oplossing is een patroon als: naam@isp.com.verwijder.invalid'. Spammers zullen er wellicht vroeg of laat toe over gaan de vervormingen automatisch te herkennen en te 'decoderen'. Het softwarematig herkennen en verwijderen van het woordje 'invalid' is wel heel eenvoudig.\nGebruik van BCC.\nOm e-mailadressen niet onnodig te verspreiden, wordt aangeraden om e-mails bestemd voor een grote hoeveelheid ontvangers aan zichzelf te adresseren en de eigenlijke ontvangers alleen in het BCC-veld op te nemen. Die ontvangen dan een zo genoemde blindkopie (BCC, \"blind carbon copy\"). De adressen in het BCC-veld zijn voor de ontvangers niet zichtbaar.\nVeel mensen ontvangen kettingbrieven die ze aan zo veel mogelijk vrienden doorsturen. Daarbij vermelden ze niet alleen de adressen van alle geadresseerden, maar bovendien citeren ze het volledige bericht, inclusief de adressen van de vorige generaties. Een dergelijk bericht is een goudmijn voor een spammer.\nMaatregelen om zelf spam te voorkomen of te bestrijden.\nHet is raadzaam om voorzichtig om te gaan met e-mailadressen, maar toch is het onmogelijk om vrij te blijven van spam.\nEen spamfilter is daarvoor een van de technische mogelijkheden. Deze filters bestaan zowel voor e-mailprogramma's, zoals Microsoft Outlook of Mozilla Thunderbird, als voor mailservers. Tegenwoordig installeren veel providers spamfilters op hun servers.\nSpamfilters zijn grofweg op te delen in twee soorten. De eerste categorie probeert aan de hand van kenmerken spam te herkennen. Een bericht wordt gescand op die kenmerken en krijgt aan de hand daarvan een aantal punten. Als het aantal punten hoger ligt dan een bepaalde drempelwaarde zal het bericht als spam worden gemarkeerd en bijvoorbeeld alvast in de map verwijderde berichten worden gezet. Meestal kan de gebruiker zelf bepalen wat diegene met het bericht wil doen. Mogelijke kenmerken zijn woordenlijsten met spamkernwoorden, maar ook het vaststellen of de e-mailadressen aan bepaalde regels voldoen. Tot slot wordt er vaak gebruikgemaakt van zwarte lijsten.\nDe tweede categorie kiest voor een statistische benadering (vaak bayesiaans). Deze filters zijn zeer nauwkeurig en hebben een zeer klein aantal foutpositieven, maar moeten wel getraind worden. De gebruiker moet zelf honderden berichten verzamelen en aangeven of deze wel of geen spam zijn.\nModerne filters combineren vaak verschillende technieken.\nEen spamfilter gooit zelden een bericht weg. Uit vrees voor een foutpositief worden de berichten op een of andere manier als spam gemarkeerd en naar de geadresseerde gestuurd.\nDie markering bestaat soms uit een toevoeging aan de onderwerpregel. Blijkt het bericht geen spam te zijn en wilt u het beantwoorden, dan moet u deze toevoeging handmatig verwijderen. Sorteert uw mailprogramma de berichten op onderwerp, dan wordt deze sortering door een dergelijke toevoeging onmogelijk gemaakt.\nAndere spamfilters voegen in de body van het bericht een melding toe, zoals \"dit bericht is gecontroleerd en in orde bevonden\". Dergelijke meldingen worden soms al door slimme spammers toegevoegd voordat ze het bericht versturen.\nOm spam via e-mail te voorkomen worden ook wegwerp-e-mailadressen gebruikt.\nVormen van spam.\nNa het spammen per e-mail werden er nieuwe vormen van spam ontwikkeld. Spam wordt niet alleen verstuurd via de techniek van nieuwsgroepen en e-mail, maar in verschillende andere internettoepassingen, waaronder het web.\nInternetfora.\nEen populair doelwit lijken internetfora te zijn. Naast het gewoonlijke doel van spam om ongevraagd reclame te maken, heeft spam op het web vaak een extra doel: doordat de spam op veel websites gekopieerd wordt, verwijzen er veel links naar de website van de spammer, waardoor deze website in de rankings van zoekmachines stijgt, zie ook Googlebom.\nSpammen op het web is omslachtiger dan via e-mail (of in nieuwsgroepen). Om spam via e-mail te versturen volstaat het de e-mailadressen van de slachtoffers te kennen. Om op het web te kunnen spammen, dient men naast de websites van de slachtoffers ook een bug op de website te kennen zodat men spam op de website kan toevoegen.\nEen werkwijze die gevolgd wordt om op het web te spammen is dat men met een bot een zoekmachine scant naar een populair computerprogramma met een bekende bug. Als de bot een website met het programma gevonden heeft, exploiteert de bot de bug.\nEen veelvoorkomend voorbeeld is dat nieuwe gebruikers op internetfora aangemaakt worden en dat deze gebruikers een spambericht in hun handtekening hebben en/of een spambericht op het forum posten. Doorgaans blijven er meer spamberichten achter naarmate het minder duidelijk is dat het om spam gaat.\nEen voorbeeld is aandelenspam, waarin gebruikers worden aangemoedigd om een bepaald aandeel te kopen, zodat de koers stijgt. De verzender van de spam heeft vooraf al een grote hoeveelheid van dat fonds ingeslagen om ze dan met winst te kunnen verkopen. Dergelijke pump and dump-fraude is doorgaans illegaal.\nFraude.\nPhishing is het versturen van spam om te proberen (betaal)gegevens van de geadresseerden te stelen. Via links in een bericht als e-mail, sms of social media wordt de ontvanger naar nagemaakte websites geleid die van banken, overheid of bedrijven lijken te zijn, maar waar oplichters achter zitten. Er wordt gevraagd daar persoonlijke gegevens in te vullen, die dan in handen komen van de fraudeurs. Ook kan onder valse voorwendselen gevraagd worden geld van de eigen bank over te maken naar een andere rekening of wordt er gedaan dat het om iemand in nood gaat, ook zelfs uit de familie, die dringend geld nodig heeft. In de berichten worden soms gegevens gebruikt die bij de geadresseerde passen, bijvoorbeeld de naam van de bank. Deze gegevens zijn via andere diefstallen verzameld."}
{"id": "10340", "revid": "62738344", "url": "https://nl.wikipedia.org/wiki?curid=10340", "title": "Cobra", "text": ""}
{"id": "10341", "revid": "406997", "url": "https://nl.wikipedia.org/wiki?curid=10341", "title": "E-mail", "text": "E-mail is digitaal, elektronisch postverkeer. Er wordt zowel het bericht mee bedoeld, als de berichtendienst, als het onderliggende technische systeem (programma). Als synoniemen worden gebruikt: mail, e-post, e-brief, elektronische post en elektronische brief.\nOorspronkelijk bevatte de e-mail primair tekst, maar al snel ontstonden mogelijkheden om andere data mee te sturen die daartoe als tekenset in een afzonderlijk tekstblok gecodeerd werden. Sinds 1982 wordt hiervoor doorgaans de MIME-standaard gebruikt. De andere data wordt \"bijlage\" of in het Engels \"attachment\" genoemd.\nGeschiedenis.\nVoorgangers van e-mail zijn de brief, het telegram, de telex, de telefax en binnen Nederland het op Datanet gebaseerde Memocom 400 dat echter nooit succesvol werd. In de context van e-mail werd de veel tragere analoge brievenpost de eerste decennia van de ontwikkling wel \"snail mail\", Engels voor slakkenpost, genoemd.\nDe eerste e-mail over een computernetwerk werd in 1971 door Ray Tomlinson verzonden. In 1982 werd het protocol RFC 822 gepubliceerd dat ook beschrijft hoe bijlages meegestuurd kunnen worden. Vanaf 1995 werd het populair bij het grote publiek toen het internet meer algemeen toegankelijk werd. E-mail kan echter ook met andere technieken dan het internet verstuurd worden.\nEtymologie.\nDe Engelse term \"mail\" is afgeleid van het woord voor reistas (1205), verwant met Oudfrans \"male\" (beurs), &lt; Frankisch *\"malha\", Indo-Europees *\"molko\"- \"huis, tas\". Via de brieventas heeft het begrip zich ontwikkeld tot de drager van de poststukken (1654) en uiteindelijk tot het bericht zelf. De Oxford dictionary legt het e-voorvoegsel als volgt uit: \"Het gebruik van elektronische dataverzending, vooral via internet\".\nSchrijfwijze.\nInternationaal is \"email\" de meest gebruikte versie. De offici\u00eble Nederlandse spelling is \"e-mail\", dus met streepje, omdat het een samenstelling is met een letter en als homograaf verward zou kunnen worden met de emaillen beschermlaag.\nTechniek.\nTechnisch wordt e-mail beschreven in RFC 561 en RFC 861\nIn hoofdzaak zijn twee typen functies benodigd:\nDe MTA is vergelijkbaar met de postbode en de keten van postkantoren in het traditionele briefverkeer.\nRoutering en infrastructuur.\nOver het algemeen wordt een e-mail niet direct naar de ontvanger gestuurd, maar verloopt de verzending via een of meer tussenschakels.\nElke e-mail wordt door de MUA voorzien van een header ('koptekst') die van de door de gebruiker geschreven tekst gescheiden is met twee regelovergangen. In deze header staan onder meer de gegevens die de MTA nodig heeft bij het doorsturen van de e-mail. Een e-mail kan - afhankelijk van de adressering - naar meerdere adressen doorgestuurd worden.\nAls de geadresseerde en alle tussenstations online zijn, kan een e-mail in seconden op de plaats van bestemming zijn. Het protocol garandeert dit echter niet. Wat wel door het protocol gegarandeerd wordt, is dat de e-mail door de MTA na een instelbare tijd als \"onbestelbaar\" wordt teruggestuurd naar de afzender. Traditioneel zal de MTA ingesteld zijn om na enkele uren ter informatie een waarschuwing aan de afzender te sturen; na vijf dagen geeft de MTA het op en stuurt de e-mail retour.\nBounce.\nHet terugsturen van de e-mail lukt om uiteenlopende reden niet altijd. Dan is er sprake van een zogenaamde \"bounce\" (ping-pong). De MTA probeert zo'n situatie te herkennen en geeft dan alle pogingen voor deze e-mail op.\nOntvangstbevestiging.\nSommige MUA's bieden aan om een ontvangstbevestiging te vragen bij de ontvanger. Daar dit niet in het oorspronkelijke e-mailprotocol was opgenomen, is er geen garantie dat dat werkt. Dat is dan mede afhankelijk van de MUA die de ontvanger gebruikt. Voor de MTA is een ontvangstbevestiging een onafhankelijke e-mail die op zijn beurt al dan niet succesvol ergens moet worden afgeleverd.\nInternet.\nVoor het doorsturen van e-mail wordt gebruikgemaakt van een aantal andere internetdiensten, met name DNS. Een e-mailgebruiker gebruikt een bepaald e-mailaccount, bijvoorbeeld bij een Internet Service Provider (ISP) of een andere aanbieder van e-maildiensten zoals Gmail, Yahoo!, Hotmail of Windows Live Mail.\nAan een e-mailaccount is een e-mailadres gekoppeld, dat nodig is om e-mail te kunnen ontvangen. Dit adres is opgebouwd uit een aantal delen: een gebruikersnaam, het @-teken, server- of ISP-naam, en het topleveldomein, bijvoorbeeld .nl.\nVoorbeeld: jan.jansen@example.nl\nHier is:\nMeestal is niet alleen de domeinnaam, maar het hele e-mailadres hoofdletterongevoelig, zodat bijvoorbeeld Jan.Jansen@example.nl hetzelfde e-mailadres representeert.\nSMTP.\nHet Simple Mail Transfer Protocol is de de-facto-standaard voor het verzenden van e-mail via het internet.\nUUCP.\nVooral in de begintijd van het e-mailverkeer en voordat het internet als zodanig algemeen toegankelijk was, werd e-mail veelal met het UUCP (Unix to Unix Copy)-protocol verstuurd. De adressering ziet er daarbij anders uit: een reeks van adressen van tussenstations, gescheiden door uitroeptekens. Doordat alle tussenstations in het adres zijn opgenomen, is er geen centrale database zoals DNS nodig om de e-mail door te sturen.\nWebsites als MUA (Mail User Agent).\nEen andere manier om e-mail te versturen is via een website. Daarbij wordt aan de gebruiker bijvoorbeeld een formulier gepresenteerd.\nBedrijven maken graag van deze mogelijkheid gebruik om de inhoud van de e-mail (deels) te standaardiseren door bijvoorbeeld keuzelijsten aan te bieden met productgroepen of de gebruiker te verplichten bepaalde adresgegevens te versturen.\nHet bedrijf hoeft daarbij zijn e-mailadres niet te publiceren en ontvangt daardoor minder spam.\nBrievenbus voor e-mail.\nE-mail kan, net als gewone brievenpost, onderweg in een brievenbus belanden. Deze brievenbus kan door een MUA direct worden gelezen of via een post office protocol of Internet Message Access Protocol. De functie en werking van deze systemen is in de betreffende artikelen beschreven.\nMisbruik.\nIn de bijlage kunnen virussen en andere schadelijke software verstuurd worden. Als de MUA deze zonder meer uitvoert, is dat voor de ontvanger een probleem.\nOngeveer 55% van het totale e-mailverkeer is spam. Ooit was dit meer dan 90%. Dit is niet alleen een ergernis voor de ontvanger. Het is tevens een last voor de verbindingscapaciteit en voor de verwerkingscapaciteit van computers en gebruikers.\nNet als bij brievenpost is er geen garantie dat het afzenderadres correct is. Omdat e-mail goedkoop en laagdrempelig is, is het een geliefd instrument geworden voor oplichters.\nDoor dit hiaat kan iedereen een e-mail versturen met een vals afzenderadres. Hierdoor krijgen internetgebruikers e-mails in hun postvak die zich voordoen als belangrijke berichten en de gebruiker oproepen actie te ondernemen waardoor ze persoonlijke gegevens zouden meedelen via een nagemaakte website, zoals een wachtwoord of een pincode. Deze vorm van misbruik wordt phishing genoemd. Verder kan e-mail als lokaas dienen voor een oplichtingstruc, bijvoorbeeld Nigeriaanse oplichting of een kettingbrief.\nEen andere vorm van misbruik is het aan een grote groep doorsturen van informatie met het doel een persoon of bedrijf te schande te zetten (naming and shaming).\nNevenwerking van e-mailverkeer.\nDe laagdrempeligheid van het schrijven van een e-mail heeft invloed op de onderlinge communicatie en brengt ook gevaren met zich mee.\nOnderzoek van Motivaction, uitgevoerd in opdracht van Douwe Egberts, wees uit dat e-mailverkeer op de werkplek persoonlijk contact tussen collega's onder druk zet en zorgt voor een minder prettige werksfeer. De helft van de collega's e-mailt of belt elkaar terwijl men net zo makkelijk even langs kan lopen. Vanwege dit spontane contactverlies \"face to face\", verbood het ICT-bedrijf Atos het dikwijls onnodige e-mailen zo veel mogelijk onder zijn personeel.\nEen ander nadeel van (zakelijke) e-mail is dat fouten en onzorgvuldigheden sneller kunnen voorkomen, omdat het medium laagdrempeliger is en omdat men makkelijker met meerdere personen tegelijkertijd kan communiceren. Bij het schrijven van een brief is er een zekere bedenktijd, vanwege de vereiste handelingen van schrijven, in een envelop stoppen, posten en frankeren.\nNederland.\nJuridische waardering.\nOp 24 maart 2009 werd door de rechtbank Zwolle, in een bestuursrechtelijke zaak tegen het UWV met betrekking tot een weigering van een WW-uitkering na een vrijwillig overeengekomen be\u00ebindiging van een arbeidsovereenkomst, uitgesproken dat, gelet op de ontwikkelingen in de moderne communicatie, ook correspondentie per of vastlegging in e-mail in beginsel kan worden aangemerkt als schriftelijk.\nOm een overeenkomst te sluiten tussen twee partijen moet \u00e9\u00e9n partij een aanbod doen dat door de andere wordt geaccepteerd. De wijze waarop is in principe vrij. Het kan dus ook per e-mail, en geldt dan als koop op afstand.\nOok als de overeenkomst schriftelijk moet worden gesloten, kan dat volgens het Burgerlijk Wetboek onder voorwaarden per e-mail (BW Boek 6, artikel 227a):\n1. Indien uit de wet voortvloeit dat een overeenkomst slechts in schriftelijke vorm geldig of onaantastbaar tot stand komt, is aan deze eis tevens voldaan indien de overeenkomst langs elektronische weg is tot stand gekomen en\nAls een overeenkomst via e-mail is gesloten, kan die overeenkomst ook weer via e-mail worden ontbonden. (BW Boek 6, artikel 267) Voor het vaststellen van de authenticiteit kan de elektronische handtekening uitkomst bieden.\nIn 2014 werd door de Europese Unie de eIDAS-verordening aangenomen die in 2016 in werking trad, en waardoor elektronische aangetekende zendingen een juridisch kader kregen.\nAndere vormen van digitaal berichtenverkeer.\nEr zijn ook vormen van digitaal berichtenverkeer die niet onder het begrip e-mail vallen, zoals sms, mms, en instant messaging, bijvoorbeeld WhatsApp. Ook kan een webpagina (naast webmail, die onder het begrip e-mail valt) ook anderszins de mogelijkheid bieden digitale informatie te versturen, door tekst in een of meer invulvakken te plaatsen en/of een bestand te uploaden, en/of opties aan te vinken of anderszins te selecteren."}
{"id": "10342", "revid": "1002201", "url": "https://nl.wikipedia.org/wiki?curid=10342", "title": "Email (glazuur)", "text": "Email of (onjuist) emaille is de beschermlaag van gesmolten glas aangebracht op voorwerpen van metaal of aardewerk om deze te beschermen, te isoleren of om deze te versieren. Email bij aardewerk wordt meestal glazuur genoemd. Email moet niet worden verward met emailverf of lakverf, die aan de lucht droogt tot een hard glanzend oppervlak.\nHet woord email is via het Oudfranse \"esmailler\" afgeleid van het Germaanse woord \"smeltan\", dat vervloeien of smelten betekent.\nEigenschappen.\nEen emaillaag heeft verschillende bruikbare eigenschappen: email is zeer glad (hygi\u00ebnisch), het is erg hard, onbrandbaar en duurzaam, het is zeer goed bestand tegen inwerking van chemische stoffen en tegen verkleuring door uv-straling (hoge kleurvastheid). Metaal wordt door de emaillaag tegen corrosie beschermd. Bij aardewerk wordt de oppervlakte dichter en minder waterdoorlatend, terwijl het ook krasbestendiger wordt. Door toevoeging van gekleurde oxiden wordt de emaillaag ook decoratief. \nMetalen die kunnen worden ge\u00ebmailleerd zijn koper, aluminium, roestvrij en gewoon staal, gietijzer, goud en zilver. Doordat een emaillaag minder buigzaam is dan het metaal waarop het is aangebracht, kan het bij onvoorzichtige behandeling barsten en kunnen er zelfs stukken afspringen. Bij moderne toepassingen van email komt dit nauwelijks meer voor, doordat de emaillaag met zeer gelijkmatige dikte wordt aangebracht en email wordt gebruikt met een uitzettingsco\u00ebffici\u00ebnt die past bij het gebruikte metaal.\nGeschiedenis.\nIn het Oude Egypte werd email toegepast bij aardewerk en bij gouden, bronzen en stenen voorwerpen. De Kelten gebruikten email bij de vervaardiging van sieraden, vaak in bonte kleuren. Aanvankelijk gebruikte men enkel rood, maar vanaf de 1e eeuw v.Chr. ook al blauw en geel. In het Romeinse Rijk werd email gebruikt om glazen voorwerpen te versieren. Een bijzondere emailleringstechniek is email cloisonn\u00e9 waarbij vlakken in email omlijst worden met metalen randen; met deze techniek kan men bijzondere figuren maken. In de romaanse kunst werden reliekschrijnen vaak voorzien van deze vorm van emaillering. Belangrijke centra van emaillekunst in de middeleeuwen waren de Franse stad Limoges en het prinsbisdom Luik en omgeving (Maaslandse kunst).\nRond 1850 werd in Oostenrijk en Duitsland voor het eerst email toegepast op plaatstaal. Vanaf omstreeks 1920 ontstond de emailindustrie. Ook in Nederland gingen verschillende fabrieken email produceren. Voor het aanbrengen van de glazuurlaag wordt een mengsel van kwarts, kaolien, borax en veldspaat in een oven gesmolten en op het te emailleren voorwerp gebrand. Tot 1960 werd uraniumdioxide gebruikt als gekleurd glazuur.\nToepassingen.\nVanouds worden metalen buitenkanten van wasmachines, afwasmachines, wasdrogers, kooktoestellen, koelkasten en dergelijke ge\u00ebmailleerd. Hier wordt overwegend wit email gebruikt. Bij het petroleumstel en bij pannen werden ook andere kleuren toegepast, zoals reseda groen, donkergroen, petrolblauw, zwart, rood, oranje gevlamd, mintgroen, cr\u00e8me en grijsgewolkt. Een aantal van deze uitvoeringen is echter verouderd. Voorbeelden van emaille keukenartikelen zijn: zand-zeep-sodastel, melkkoker, koffie- en theepotten, pannen, voorraadbussen, broodtrommels, lepelrek, nestschalen, vergiet, petroleumstel, zeepbakje, maatbeker, blaker, lampetkan, fluitketel, emmers en nog veel meer. \nOok worden metalen buitenreclame en bewegwijzeringsborden vaak ge\u00ebmailleerd vanwege de kras- en roestbestendigheid van email en omdat het tot 50 jaar kleurvast kan zijn. \nBij het brouwen van sake ging men over van houten tonnen naar ge\u00ebmailleerde tanks. Dit was namelijk niet alleen hygi\u00ebnischer, maar zorgde er ook voor dat er minder sake verloren ging.\nIn de elektronica en de elektrotechniek wordt \"ge-emailleerd koperdraad\" gebruikt, met name om er spoelen van te wikkelen. Of dat een koperdraad met een isolerende laag die werkelijk van email is betreft, is nogal twijfelachtig: in het Duits heet het \"Kupfer lack draht\", en het kan worden verbrand met de vlam van een aansteker. Het zou in plaats van email ook om emailverf in de vorm van een laagje epoxy hars kunnen gaan.\nTrivia.\nDe oorlogsfilm \"Schindler's List\" (van Steven Spielberg, 1993) speelt zich deels af in de fabriek van zakenman Oskar Schindler, de Deutsche Emailwarenfabrik (DEF), waar tijdens de Tweede Wereldoorlog ge\u00ebmailleerde potten en pannen werden geproduceerd."}
{"id": "10343", "revid": "286724", "url": "https://nl.wikipedia.org/wiki?curid=10343", "title": "Paul McCartney", "text": "Sir James Paul McCartney CH MBE (Liverpool, 18 juni 1942) is een Britse popmuzikant en componist. Hij werd in de jaren 60 bekend als basgitarist, pianist, gitarist, zanger en songwriter van The Beatles. Zijn muzikale samenwerking met John Lennon wordt nu nog steeds beschouwd als een van de succesvolste in de popmuziek. Nadat The Beatles in 1970 waren gestopt, heeft McCartney een uitbundige solocarri\u00e8re gehad. Ook richtte hij in 1971 de band Wings op, samen met onder anderen zijn eerste vrouw Linda McCartney. Na het uiteenvallen van deze band in 1980 heeft McCartney vooral albums onder zijn eigen naam gemaakt. \nMcCartney kreeg in 1965 de decoratie van Lid van de Orde van het Britse Rijk. Sinds 1997 is hij ook ridder in de Orde van de Eregezellen. Hij kreeg deze onderscheidingen voor zijn langdurige muziekcarri\u00e8re.\nBiografie.\nPaul McCartney werd geboren in het Walton-ziekenhuis, waar zijn moeder Mary Mohin McCartney werkte als verpleegkundige. Zij stierf in 1956 aan borstkanker.\n1957-1970: The Beatles.\nIn 1957 leerde McCartney via een gemeenschappelijke vriend John Lennon kennen, werd lid van diens band The Quarrymen en schreef samen met hem, George Harrison en Ringo Starr geschiedenis als lid van The Beatles. McCartney schreef veel van het materiaal van de Beatles samen met John Lennon, hoewel ze maar af en toe echt samen een lied schreven - meestal schreef de een het grootste stuk en maakte de ander het af. Hun werkrelatie was meer een wedstrijd dan een samenwerking, maar door een afspraak die ze al vroeg maakten, kregen alle songs voor de Beatles, waaraan een van hen of allebei meewerkten, Lennon-McCartney als auteursvermelding.\nMcCartney werd over het algemeen gezien als de knapste van de vier Beatles en had de grootste vrouwelijke aanhang. Hij had een langdurige relatie met de actrice Jane Asher voordat hij Linda Eastman, een fotografe, ontmoette. Hij trouwde met Linda in 1969. Samen kregen ze drie kinderen: Mary, Stella en James. Linda had al een dochter, Heather, uit een eerder huwelijk.\nEen van McCartneys bekendste composities, \"Yesterday\", is gecoverd door een recordaantal artiesten en staat hiervoor genoteerd in het Guinness Book of Records. Andere ballades die ook een universele aantrekkingskracht hebben, zijn onder andere \"Hey Jude\", \"Let It Be\" en \"Eleanor Rigby\"\n1970-1980: solocarri\u00e8re en Wings.\nNadat de Beatles in 1970 uit elkaar gingen, begon McCartney onmiddellijk aan een solocarri\u00e8re. Hij bracht het album McCartney uit met daarop het bekende \"Maybe I'm Amazed\". Daarna volgde het album Ram dat slecht werd ontvangen. Feitelijk was dit album door zijn low-fi aanpak zijn tijd ver vooruit en tegenwoordig wordt Ram beschouwd als een van zijn beste albums.\nIn 1971 richtte Paul McCartney een nieuwe band op: Wings. Ondanks de vele personeelswisselingen was Wings erg succesvol in de jaren 70. De enige drie constante leden van Wings zijn Paul McCartney, Linda McCartney en Denny Laine. Wings maakte een aantal succesvolle albums, zoals Band on the Run en Venus and Mars. Ook werd een aantal grote hits gescoord met onder andere \"My Love\", \"Live and Let Die\", \"Band on the Run\", \"Listen to What the Man Said\", \"Silly Love Songs\" en \"With a Little Luck\". Het nummer \"Mull of Kintyre\", opgenomen als ode aan het gelijknamige schiereiland in Argyll (Schotland) waar Paul McCartney een huis heeft, werd de grootste hit. Deze single was de meest verkochte single ooit tot hij in 1984 voorbij werd gestreefd door \"Do They Know It's Christmas\" van Band Aid.\nPlannen voor een nieuwe wereldtournee van Wings in 1980 werden afgelast in januari 1980, toen McCartney op het vliegveld van Tokio werd gearresteerd voor het bezit van softdrugs. Hij werd na tien dagen vrijgelaten, maar de tournee werd toch afgezegd. In 1980 werkte Wings door aan nieuwe nummers, maar die werden niet uitgebracht. Laurence Juber en Steve Holly verlieten daarom Wings. Uiteindelijk werd op 27 april 1981 bekendgemaakt dat ook Denny Laine Wings zou verlaten en dat daarmee Wings ophield te bestaan. Wegens zijn arrestatie in Tokio en de moord op John Lennon besloot McCartney voorlopig niet meer op tournee te gaan.\nLennon werd op 8 december 1980 voor zijn huis in New York doodgeschoten. McCartney reageerde aanvankelijk door thuis de telefoon van de haak te leggen en zich zodoende onbereikbaar te houden. Later verklaarde hij: 'Ik kan het nu nog niet verwerken. John was een geweldige kerel. Hij zal door de hele wereld worden gemist, maar in de herinnering blijven voortleven wegens zijn kunst, muziek en bijdragen tot de wereldvrede.'\n1980-2000.\nBegin jaren 80 schreef McCartney nummers met Stevie Wonder. Uit deze samenwerking ontstond de hit \"Ebony &amp; Ivory\", dat op McCartneys album \"Tug Of War\" terechtkwam (1982). Op dat album staat ook het nummer \"Here Today\", dat McCartney schreef als eerbetoon aan John Lennon.\nEen andere artiest waarmee McCartney in de jaren 80 samenwerkte, is Carl Perkins, de bekende rockabilly-zanger uit de jaren 50, bekend van het nummer \"Blue Suede Shoes\", die samen met McCartney het nummer \"Get It\" zong op het Tug of War-album. McCartney raakte bevriend met Perkins in 1964, toen Perkins aanwezig was in de studio waar The Beatles een paar van zijn nummers coverden (\"Honey Don't\" en \"Everybody's Trying To Be My Baby\" voor hun album \"Beatles for Sale\" en \"Matchbox\" voor de ep \"Long Tall Sally\"). Ook werkten Perkins en McCartney samen aan het nummer \"My Old Friend\", dat op Perkins' album \"Go Cat Go\" belandde.\nIn 1983 verscheen het album \"Pipes of peace\", met de gelijknamige titelsong als hitsingle. McCartney werkte hiervoor samen met Michael Jackson en de nummers \"The man\" en \"Say Say Say\" kwamen op dit album. Van \"Say Say Say\" zijn verschillende remixes gemaakt. Uit deze samenwerking ontstond ook het nummer \"The Girl Is Mine\". Dat nummer belandde op Jacksons album \"Thriller\" en het werd als single meteen een nummer-\u00e9\u00e9n-hit. Toen Michael Jackson in 1984 de rechten van de songs van The Beatles opkocht, eindigde de vriendschap tussen McCartney en Jackson.\nIn 1984 maakte McCartney de geflopte film \"Give My Regards to Broad Street\". De bijbehorende soundtrack bevatte naast de hit \"No More Lonely Nights\" nieuwe bewerkingen van oude Beatles- en Wings-nummers. Dat jaar scoorde McCartney wel een grote hit met de single \"We All Stand Together\" en de bijbehorende animatiefilm Rupert and the Frog Song, gebaseerd op de Britse stripfiguur Bruintje Beer en geschreven en geproduceerd door McCartney zelf. Op 13 juli 1985 was McCartney een van de artiesten die mochten optreden op Live Aid, waar hij afsloot met \"Let It Be\".\nIn 1986 verscheen het album \"Press To Play\". Dit album werd een matig succes en de recensies varieerden van uitgesproken negatief tot laaiend enthousiast. Wat in ieder geval v\u00f3\u00f3r het album pleit, is dat McCartney met producer Hugh Padgham van onder andere Genesis en The Police getracht heeft aansluiting te vinden bij nieuwe interessante stromingen die in de jaren 80 in zwang raakten. Het is een experimenteel album zoals je dat van de drijvende kracht achter \"Sgt Pepper\", \"Ram\" en \"Wings Over America\" mag verwachten. Het album \"Flowers In The Dirt\", dat in 1989 verscheen, werd door critici beter ontvangen. Het bevat de hit \"My Brave Face\", dat McCartney samen met Elvis Costello schreef. Op diens instigatie gebruikt McCartney op dit album voor het eerst sinds de jaren 60 weer zijn H\u00f6fner-basgitaar. Stilistisch gezien lijkt McCartney enigszins terug te keren naar de periode '64-'66, mede dankzij het Rickenbacker 12-string-gitaarwerk van Robbie McIntosh van The Pretenders en door de productie van Beatlesfan Mitchell Froom (onder andere Crowded House, Suzanne Vega). Ter promotie van \"Flowers In The Dirt\" ging McCartney in 1989-90 voor het eerst sinds het uiteenvallen van Wings weer op wereldtournee.\nMcCartney en zijn vrouw Linda waren uitgesproken vegetari\u00ebrs en dierenrechtenactivisten. In 1991 introduceerde Linda McCartney haar eigen serie vleesvervangers op de Britse markt. In 2009 richtte Paul de campagne Meat Free Monday op.\nOp 11 maart 1997 werd Paul door koningin Elizabeth II opgenomen in de Orde van het Britse Rijk. Sindsdien mag hij de persoonlijke titel \"Sir\" (ridder) voeren. In hetzelfde jaar verscheen het door Jeff Lynne geproduceerde album \"Flaming Pie\".\n2000-2010.\nNadat Linda in 1998 overleed aan borstkanker, trouwde McCartney in juni 2002 met Heather Mills, een ex-model en anti-landmijnactivist. Samen kregen ze op 28 oktober 2003 een dochter, Beatrice Milly. In mei 2006 werd bekend dat de twee besloten te gaan scheiden.\nIn 2002 ging Paul McCartney weer voor het eerst in negen jaar op wereldtournee. Op 1 en 2 april 2003 stond hij met de \"Back In The World\" tournee in het Sportpaleis in Antwerpen en op 25 april in het GelreDome in Arnhem. Ook gaf hij voor het eerst in zijn carri\u00e8re een concert in Rusland, op het Rode Plein in Moskou.\nOp 2 juli 2005 opende McCartney samen met U2 het Live 8-concert in Hyde Park in Londen met de Beatlessong \"Sgt. Pepper's Lonely Hearts Club Band\". Een dag later werd deze live-uitvoering als download beschikbaar gesteld en kwam deze vanuit het niets op nummer 1 terecht in de downloadcharts. Overigens sloot Paul McCartney die dag ook Live 8 af.\nIn 2008 wilde McCartney weer op wereldtournee. Deze tournee werd eigenlijk voor 2007 gepland, maar eerst wilde hij zijn echtscheiding van Heather Mills afronden. Op 17 maart 2008 besloot de rechtbank dat McCartney 24,3 miljoen pond (30,9 miljoen euro) aan Heather Mills moest betalen. Ook moest hij ten behoeve van de opvoeding van hun kind 35.000 pond per jaar betalen.\nOp 22 oktober 2009 werd bekend dat Paul McCartney in december van dat jaar een korte tournee zou doen door Europa. De tournee kreeg de titel \"The Good Evening Europe Tour\". Op 9 december werd het GelreDome in Arnhem aangedaan. Dat is de eerste keer in zes jaar dat Paul McCartney weer naar Nederland kwam. Hij heeft hierbij een paar nummers voor het eerst in Nederland gespeeld, waaronder \"Mrs Vandebilt\" van het album \"Band on the Run\", waarvan hij overigens bijna de helft speelde. Het concert kreeg zeer goede recensies van verschillende kranten.\nVanaf maart 2010 ging McCartney in de Verenigde Staten verder met de \"Up and Coming Tour\". De samenstelling van de McCartney-band is Paul \"Wix\" Wickens (keyboards), Abe Laboriel Jr. (drums), Rusty Anderson en Brian Ray (gitaren).\n2011 tot heden.\nMcCartney onthulde begin 2011 dat hij een nieuw album zou gaan uitbrengen. Op 9 oktober van datzelfde jaar trouwde hij met Nancy Shevell.\nOp 4 juni 2012, een paar weken voor zijn 70e verjaardag, trad McCartney op bij het Diamond Jubilee Concert ter ere van het 60-jarige ambtsjubileum van de Britse koningin Elizabeth II, naast onder andere Tom Jones, Elton John en Stevie Wonder. Enkele weken later trad hij ook op op de openingsceremonie van de Olympische Zomerspelen 2012 in Londen. Verder kreeg McCartney dat jaar een ster op de Hollywood Walk of Fame, vlak naast de reeds aanwezige sterren van de overige Beatles en ontving hij de Legion d'honneur van de Franse president Fran\u00e7ois Hollande voor zijn verdiensten op cultureel vlak.\nOp 12 december 2012 werd bekend dat McCartney wijlen Kurt Cobain zal vervangen als voorman van Nirvana, voor het eerst in twintig jaar weer samen, tijdens het benefietconcert voor de slachtoffers van orkaan Sandy. Samen namen ze \"Cut Me Some Slack\" op, dat is geschreven voor de documentaire \"Sound City\" van Foo Fighters-frontman en voormalig Nirvana-drummer Dave Grohl.\nOp 24 januari 2015 verscheen van McCartney een samenwerkingsproject met zangeres Rihanna en rapper Kanye West. De single \"FourFiveSeconds\" werd meteen uitgeroepen tot alarmschijf en op NPO 3FM gebombardeerd tot 3FM Megahit. Daarnaast hebben West en McCartney \"Only one\" opgenomen. Op \"FourFiveSeconds\" zingt Rihanna, rapt Kanye en speelt McCartney op de akoestische gitaar en het orgel. Het is de voorloper van het achtste album van Rihanna, waar ze in de zomer van 2014 mee begon. Op 4 februari onthulde Lady Gaga dat ze samen met McCartney een nummer heeft opgenomen, nadat ze een jaar eerder hiertoe het verzoek kreeg van hem.\nOp 12 juni 2016 sloot McCartney de 47e editie van het Limburgse festival Pinkpop af.\nIn juni 2018 kwam een single uit met een dubbele A-kant, \"Come on to me\" en \"I Don't Know\". In datzelfde jaar verscheen ook de single \"Fuh\" \"you.\" De nummers waren afkomstig van het album Egypt Station, dat werd uitgebracht op 7 september 2018. Het album werd internationaal heel goed verkocht, en het was dan ook het eerste album sinds 1982 dat op de eerste plek stond van de Billboard 200 in de Verenigde Staten. Op 17 september 2018 begon McCartney de \"Freshen Up\"-tournee, die zou eindigen op het Glastonbury Festival in 2020. De concerten van 2020 werden echter afgelast als gevolg van de wereldwijde coronapandemie.\nMcCartney bracht de lockdownperiode in 2020 op zijn boerderij in Sussex door, waar hij vaak de muziekstudio inging om aan nieuwe nummers te werken. Uiteindelijk had hij genoeg materiaal opgenomen om een nieuw album uit te brengen. Op 18 december 2020 bracht hij McCartney III uit. Op diezelfde dag bracht hij ook de enige single, \"Find My Way\", uit op streamingdiensten. Het album bereikte de eerste plaats in een aantal landen, onder andere het Verenigd Koninkrijk en Nederland, en scoorde hoog bij recensenten.\nOp het Glastonbury Festival in 2022 gaf McCartney op tachtigjarige leeftijd een optreden van meer dan twee\u00ebnhalf uur.\nIn september 2023 kreeg McCartney zijn eerste basgitaar terug. Fabrikant H\u00f6fner was in 2018 een zoektocht naar deze H\u00f6fner 500/1 vioolbas uit 1961 vaak omschreven als de \"Cavern-bass\", gestart die in 2023 in een stroomversnelling kwam en tot de teruggave leidde. De vondst kwam pas in februari 2024 naar buiten. Het instrument was een van de beroemdste gestolen en vermiste instrumenten uit de rockhistorie. De bas bleek anders dan lang werd gedacht niet in 1969 toen deze tijdens de getback-sessies voor het laatst werd gefotografeerd, maar in 1972 te zijn gestolen uit de door zijn roadies gebruikte instrumentariumvrachtwagen. Ook bleek het instrument, dat ooit op bestelling als linkshandig was gebouwd, anders dan de standaard rechtshandige productiemodellen uit die tijd geen vlak maar een gewelfd achterblad te hebben. McCartney laat het instrument dat verschillende defecten en beschadigingen heeft terug in bespeelbare staat brengen.\nIn mei 2024 werd bekend dat McCartney de eerste Britste muzikant is die miljardair is geworden. Dit blijk uit een lijst van de rijkste Britten van The Sunday Times. Op de lijst van rijkste Britten staat McCartney op nummer 165 met een geschat vermogen van een miljard pond.\nPseudoniemen.\nDoor de jaren heen heeft McCartney ook werk onder pseudoniemen uitgegeven. In de meeste gevallen ging het om experimenteel of minder commercieel werk. In 1968 produceerde hij \"I'm the Urban Spaceman\" van de Bonzo Dog Doo-Dah Band. Op het album staat McCartney echter vermeld als \"Apollo C. Vermouth\".\nIn 1977 bracht McCartney een orkestuitvoering uit van het album Ram onder de naam Percy \"Thrills\" Thrillington.\nAls Bernard Webb schreef hij in 1966 het nummer \"Woman\" voor Peter &amp; Gordon, omdat hij benieuwd was of het publiek een liedje van hem ook zou waarderen als niet bekend was dat het een McCartney-nummer betrof. Het nummer werd een kleine hit.\nOnder de naam Paul Ramon (een naam die hij ook af en toe gebruikte voordat hij met The Beatles doorbrak en die de inspiratie vormde voor de naam van de groep Ramones) speelde hij in 1969 mee in het nummer \"My Dark Hour\" van de Steve Miller Band.\nIn de jaren 90 bracht hij twee experimentele albums uit als The Fireman, in samenwerking met Youth van (o.a.) Killing Joke. Dat The Fireman Paul McCartney is, was aanvankelijk vrij obscuur: bandnaam en plaattitel verwijzen in combinatie met elkaar naar het Beatlesnummer \"Penny Lane\" ('...the fireman rushes in...'). Het label, Juggler Records, verwijst naar het vignet van McCartney Productions Ltd (mpl), waarop een jongleur staat afgebeeld. Verder staan er enkele vervormde geluiden op die aan McCartneys stem doen denken en een foto op de binnenhoes van een naakte dame die erg lijkt op McCartneys dochter Mary. Tijdens de wereldtournee van 2002-2003 werd muziek van The Fireman gebruikt als voorprogramma. Tot dat moment was zelfs bij de fans nauwelijks bekend dat het hier om werk van Paul McCartney ging.\nBij latere tournees stond de DJ Freelance Hellraiser in het voorprogramma, die diverse nummers uit de solocarri\u00e8re van McCartney mixte. McCartney en hij brachten in 2005 een dubbel-lp uit vol met dit soort mixen. Zowel de elpee als de artiesten kregen de naam \"Twin Freaks\" mee.\nConcerttournees.\nNa het laatste concert van The Beatles op 29 augustus 1966 in Candlestick Park in San Francisco, ging McCartney in februari 1972 voor het eerst in meer dan vijf jaar weer op tournee, nu met zijn nieuwe band Wings. Sindsdien heeft hij een groot aantal concertreeksen gegeven over de hele wereld met meer dan 800 concerten."}
{"id": "10344", "revid": "80021", "url": "https://nl.wikipedia.org/wiki?curid=10344", "title": "Ruis (signaal)", "text": "Ruis is een willekeurige variatie in een signaal. Ook een signaal dat alleen uit ruis bestaat, wordt wel met ruis aangeduid. Hoewel de variaties willekeurig zijn, kan toch gesproken worden van bepaalde vormen van ruis. Met vorm wordt de statistische verdeling van de ruis bedoeld. Zo spreekt men van Gaussische ruis als de amplitude als functie van de tijd normaal verdeeld is. Dit is vaak het geval als de ruis de superpositie is van een groot aantal onderling onafhankelijke storingsbronnen. \nTijdens het meet- en registratieproces kunnen diverse oorzaken van ruis optreden:\nMen maakt onderscheid tussen de volgende soorten ruis op grond van hun ontstaanswijze:\nVerder wordt ruis onderscheiden op grond van de verdeling van het ruisvermogen over het spectrum: \nInvloed.\nIndien er veel ruis aanwezig is, wordt het moeilijk het te bestuderen signaal te onderscheiden van de achtergrondruis en worden kleine piekjes of kleine objecten onzichtbaar. Als maat voor de aanwezige ruis hanteert men de signaal-ruisverhouding SNR (Signal to Noise Ratio). Als vuistregel geldt dat een signaal te onderscheiden is van de ruis als de SNR groter is dan 3.\nMen kan ook de invloed van ruis in een signaal of beeld verminderen, door het n maal opmeten van het te bestuderen signaal, en vervolgens de verschillende metingen middelen, waarbij de opeenvolgende waarnemingen van het signaal bij elkaar worden opgeteld en de ruis uitmiddelt. Hierdoor daalt de invloed van ruis met een factor formula_1.\nBij tweedimensionale beelden, zoals foto's, worden kleine verschillen in kleur en intensiteit onzichtbaar bij een hoger ruisniveau. Om kleine objecten van de achtergrond te kunnen onderscheiden, is echter een hoog contrast nodig. Als maat gebruikt men soms de contrast-ruisverhouding.\nRuisgenerator.\nOm bepaalde eigenschappen van elektronische bouwstenen te kunnen testen wordt kunstmatig ruis opgewekt. Hiervoor zijn speciale ruisgeneratoren ontwikkeld die een bepaald type ruis zo natuurgetrouw mogelijk benaderen. Zo wordt \"witte ruis\" vaak gebruikt om de frequentiekarakteristiek van audioversterkers te kunnen bepalen. Ook zijn ruisgeneratoren terug te vinden in synthesizers en voor spraaksynthese.\nEr zijn elektronische componenten ontwikkeld die als ruisbron werden ingezet. Voorbeelden hiervan zijn halfgeleiderdiodes (vaak zenerdiodes) en speciaal voor dit doel gemaakte vacu\u00fcmbuizen.\nEen bijzondere ruisbron is een digitale ruisbron. Meestal noemen we een dergelijke ruisbron een randomgenerator, en deze kan worden ingezet voor cryptografie. Vaak hebben deze inwendig een elektronische ruisbron.\nRuisfiltering.\nRuis en gewenst signaal hebben verschillende karakteristieken. \nRuis is niet reproduceerbaar en kent oncontroleerbare variaties, terwijl een gewenst signaal vastligt en in principe reproduceerbaar is. Als bekend is dat het te meten signaal binnen een bepaald frequentiebereik ligt, kan men een onderscheid maken en trachten ruis weg te filteren door middel van geavanceerde technieken, zoals \"fourieranalyse\" en \"wavelettransformatie\". Veelal zal men het signaal eerst omzetten naar het frequentiedomein met behulp van een fouriertransformatie. Men veronderstelt bijvoorbeeld dat ruis gekenmerkt wordt door relatief snelle amplitudevariaties, dus hoge frequenties ten opzichte van de signaalfrequenties. Men kan dan met behulp van een laagdoorlaatfilter de invloed van deze hoge frequenties geheel of gedeeltelijk elimineren. Als derde en laatste stap voert men dan een inverse fouriertransformatie uit om het signaal weer om te zetten naar het oorspronkelijke tijdsdomein.\nEr zijn ook technieken zoals het Savitzky-Golayfilter waarbij fouriertransformatie niet vereist is en die dus minder eisen stellen aan het rekenvermogen van de computer.\nToepassingen van ruisfiltering.\nToepassingen van dergelijke technieken vindt men onder andere in de grafische industrie voor het herstellen van oude films of het verwijderen van storende achtergronden.\nRuis is veelal bij goede benadering 'wit', dat wil zeggen: gelijkmatig verdeeld over het frequentiespectrum. Bij het verrichten van metingen kan het daarom zinvol zijn om de meetapparatuur op een zo nauw mogelijke frequentieband in te stellen, als de onderzochte verschijnselen zich daartoe lenen. Dan wordt slechts de ruis waargenomen die zich binnen die frequentieband bevindt.\nOntwerpers van telecommunicatietechnieken hebben tot op zekere hoogte zelf in de hand hoe zij hun signaal vormgeven, opdat het optimaal van ruis te onderscheiden is. Dit gebeurt in beginsel altijd door een vorm van redundantie toe te passen. Redundantie maakt het mogelijk om over transmissiekanalen die door ruis (of anderszins) gestoord worden toch met aan zekerheid grenzende waarschijnlijkheid betrouwbaar te communiceren. Dit gaat beter bij digitale dan bij analoge signalen. Door af te spreken dat er slechts digitale enen en nullen in het signaal voorkomen kan de ontvanger besluiten dat een 0,9 of een 0,8 in een door ruis beschadigd signaal ook nog als een '1' moeten worden opgevat. De codering van de over te seinen signalen kan worden voorzien van nog meer redundantie, die weliswaar extra transmissietijd kost, maar de betrouwbaarheid verder verhoogt.\nDeze methode heeft echter grenzen. Elk telecommunicatiekanaal kent fysieke beperkingen, die door natuurkundige wetten worden gedicteerd. De maximale hoeveelheid informatie (uitgedrukt in bits per seconde) die theoretisch over een bepaald kanaal kan worden getransporteerd, wordt volgens het theorema van Shannon bepaald door de (analoge) bandbreedte (uitgedrukt in hertz) en de signaal-ruisverhouding. Met moderne modems, die krachtige processoren bevatten en geavanceerde algoritmen toepassen, kan het theoretische maximum steeds dichter worden benaderd. Met de 56\u00a0kbps V.90 standaard is de grens op een gewone gekozen telefoonlijn nu echter wel bereikt. ADSL wordt niet via telefooncentrales geschakeld en kent daarom andere limieten, maar ook ADSL heeft deze.\nRuis speelt bij uitstek een rol in de ruimtevaart, waar soms over miljarden kilometers wordt gecommuniceerd. Om de zeer zwakke signalen van sondes in de uithoeken van het zonnestelsel nog in de achtergrondruis te kunnen onderscheiden, moet een zeer lage transmissiesnelheid worden gekozen. Daarom duurt het uren om foto's van Jupiter en Mars over te seinen."}
{"id": "10345", "revid": "166195", "url": "https://nl.wikipedia.org/wiki?curid=10345", "title": "Autobus", "text": "Een autobus is een motorvoertuig dat geschikt is voor het vervoer van personen. Binnen de EU wordt een autobus volgens richtlijn 70/156/EWG aanhangsel 1 gedefinieerd als zijnde ingericht voor meer dan acht personen, de bestuurder niet meegerekend. Voor het mogen besturen van een autobus is in de EU een additioneel rijbewijs noodzakelijk, naast het gebruikelijke rijbewijs voor het mogen besturen van een motorrijtuig.\nGeschiedenis.\nVoor de komst van de autobus werd openbaar vervoer uitgevoerd met een \"omnibus\", die door paarden getrokken werd. Het Latijnse woord \"omnibus\" betekent \"voor iedereen\", want de omnibus was ook beschikbaar voor degenen die geen eigen rijtuig bezaten. Ook reden er veel paardentrams en stoomtrams voor de autobus verscheen. Toen de paarden door een motor vervangen werden, ontstond de \"automobielomnibus\" (letterlijk 'uit zichzelf beweegbaar voor iedereen'), samengetrokken tot \"autobus\", of kortweg \"bus\".\nVoor het besturen van een bus is een additioneel rijbewijs nodig: binnen de EU is dat rijbewijs D. Indien ook met een aanhanger boven 750 kg wordt gereden is de toevoeging E bij D verplicht. Bussen worden voornamelijk ingezet voor het verrichten van openbaar vervoer en met touringcars voor niet-openbaar geregeld en ongeregeld vervoer, soms over grotere afstanden.\nInzet.\nLijnbus.\nEen lijnbus is een bus die wordt ingezet voor openbaar vervoer. Er kan onderscheid gemaakt worden tussen stads-, streek- en langeafstandsbussen. Lijnbussen zijn vaak voorzien van apparatuur voor verkeerslichtbe\u00efnvloeding, zoals VETAG. Lijndiensten worden aanbesteed aan openbaar-vervoerbedrijven die dan de ritten volgens vaste schemas en routes uitvoeren. \nStadsbus.\nEen stadsbus is een bus geschikt voor personenvervoer binnen een stad of binnen een stedelijke agglomeratie. Een stadsbus heeft een automatische transmissie, brede in- en uitstapdeuren en veel staanplaatsen. De nieuwste generatie bussen zijn lagevloerbussen zonder verhoogde instap. De in- en uitstap is dan circa 34\u00a0cm vanaf het wegdek. Dit wordt minder bij haltes met verhoogde trottoirs. Sommige bussen beschikken over een knielfunctie.\nStadsbussen komen voor in verschillende lengten: de midibus (9-12 meter), standaard (12 meter), stretched (15 meter, 3 assen waarvan 1 sleepas), de gelede bussen (18 meter, 3 assen) en de dubbelgelede (25,25 meter 4 assen). In sommige steden rijden elektrische stadsbussen zoals trolleybussen. \nStreekbus.\nEen streekbus is een bus geschikt voor vervoer tussen steden en dorpen met meer zitplaatsen dan een stadsbus. De meeste streekbussen zijn 12 meter lang, hoewel ook gelede bussen en bussen met sleepassen worden ingezet.\nLangeafstandsbussen.\nDe ingezette bussen zijn meestal touringcars, semi-toerbussen of andere comfortabele bussen. In sommige landen, waaronder Groot-Brittanni\u00eb, bestaan er meerdere particuliere bedrijven die voor eigen risico langeafstandsbussen (\"National Express\") exploiteren. Deze bussen concurreren veelal met de spoorwegen, in plaats van het spoorwegnet aan te vullen, zoals bij de Nederlandse Interliner het geval was.\nLangeafstandsbussen zijn soms 15 meter lang (in plaats van de voor andere bussen gebruikelijke 12 meter), en voorzien van 44 zitplaatsen. Bij de achteras is dan een extra as bijgeplaatst (sleepas) om het draagvermogen per wiel binnen de wettelijke grenzen te houden. Deze zogenaamde derde as welke bij bochten meesturend is, wordt bij een snelheid van 20\u00a0km/u of meer weer geblokkeerd om de stabiliteit van de bus bij hogere snelheden te waarborgen.\nIn sommige landen rijden er postbussen, vaak gecombineerd met reizigersvervoer. In Europa zijn er coachservices zoals FlixBus (waaronder ook Eurolines valt) en Regiojet, in Amerika Greyhound (onderdeel van FlixBus).\nVliegveldbus.\nBussen worden ook gebruikt om passagiers te vervoeren tussen een vliegtuig en het terminalgebouw. Dit is nodig omdat de afstand soms net iets te ver is om te lopen, en bovendien omdat men wil vermijden dat passagiers over het platform gaan zwerven. Op de grootste luchthavens lopen de passagiers door een vliegtuigslurf, maar ook daar wordt nog vaak een bus gebruikt, soms alleen in noodgevallen.\nHet gaat hier om vervoer van een groot aantal personen over een vrij korte afstand. Vanwege de afstand zijn zitplaatsen nauwelijks nodig. Deze bussen hebben dan ook maar weinig zitplaatsen, waardoor de capaciteit hoger is en het in- en uitstappen sneller gaat. Opmerkelijk is dat de bussen vaak breder zijn dan reguliere bussen. Dat kan omdat de bussen niet op de openbare weg komen.\nEr bestaan vliegtuigbussen waarvan het passagierscompartiment omhoog kan worden gevijzeld zodat het direct tegen het vliegtuig kan worden gezet. Er is dan geen vliegtuigtrap meer nodig om de passagiers te laten instappen.\nTypen.\nDubbeldekker.\nIn Engeland komen veel dubbeldeksbussen voor als stadsbus. Een variant is de anderhalfdeksbus.\nDe oudste dubbeldekkers waren gewone bussen, waarbij ook op het dak kon worden meegereden. Later werd het dak overdekt en ontstond de dubbeldekker zoals we die nu kennen. De twee verdiepingen worden nog steeds aangeduid met 'inside' en 'on top'. Het beroemde type Routemaster met open achterbalkon en conducteur is eind 2005 buiten dienst gesteld. Dubbeldeksbussen met een open bovenverdieping bestaan nog steeds: ze worden in veel steden gebruikt voor toeristische rondritten. Ook in andere grote wereldsteden, zoals Berlijn, Dublin en Hongkong zijn dubbeldekkers aan te treffen.\nIn het besloten vervoer worden ook wel dubbeldeks touringcars ingezet; deze bussen zijn echter op de benedenverdieping maar voor de helft geschikt voor reizigers, de rest is bagageruimte.\nTouringcar.\nParticuliere bedrijven gebruiken touringcars voor het vervoer op lange afstanden. Deze bussen zijn voorzien van bijvoorbeeld toiletten. Touringcars zijn vaak hoger gebouwd, onder de zitplaatsen is dan de bagageruimte, en zijn veelal tussen de 9 en 15 meter lang (resp. twee- of drieassig). De meest voorkomende lengte is echter 12 meter. Er bestaan ook enkele touringcars van 18 meter lang. Deze bussen worden soms ook voor regionale lijndiensten gebruikt, zoals Bus \u00c9ireann.\nMidibus.\nDeze bussen zijn kleiner en lichter zodat ze goedkoper zijn dan een reguliere 12-meterbus.\nAndere busvarianten.\nBusvarianten die zich onderscheiden van een traditioneel type bus, deze kunnen op alle typen bussen worden toegepast:\nAandrijving.\nDe meeste bussen worden aangedreven met een dieselmotor. Alternatieven kunnen zijn:\nBij dieselaandrijving wordt met een mechanische overbrenging wordt de kracht op de wielen overgebracht. Door toevoeging van AdBlue wordt het mogelijk dat dieselmotoren voldoen aan de in 2005 ingevoerde Euro IV-norm en later de Euro V-norm en Euro VI-norm. Sommige bussen rijden op biodiesel, lpg of aardgas. Weer andere gebruiken elektriciteit: dit kan komen via een accu, soms aangevuld met een brandstofcel of van een bovenleiding (trolleybus, soms aangevuld met accu). Maar net zoals in de autobranche staat de ontwikkeling hier ook niet stil en rijden er reeds hybride bussen (diesel-elektrisch of elektrisch-waterstof) op de weg. Remenergie kan goed worden teruggewonnen door middel van een vliegwiel of accu's.\nMaximumsnelheid.\nIn Nederland is de maximumsnelheid van autobussen buiten de bebouwde kom in principe 80\u00a0km/h. Met ingang van 1 mei 2005 werd een nieuwe categorie bussen gedefinieerd, de T100-bus, met een maximumsnelheid van 100\u00a0km/h. Hiervoor is een aantekening op het kentekenbewijs nodig. Dit is alleen mogelijk bij bussen zonder staanplaatsen, met tussenschotten en met veiligheidsgordels voor bepaalde (niet noodzakelijk alle) passagiers.\nIn Belgi\u00eb is de maximumsnelheid van autobussen buiten de bebouwde kom in principe 75\u00a0km/h en op autowegen/autosnelwegen in principe 90\u00a0km/h.\nBusfabrikanten.\nIn het begin van de twintigste eeuw was de busbouw een wereld van ambachtelijkheid. Busfabrikanten hadden hun vaste klanten en ze wisten aan het begin van een jaar vaak al wat ze aan het einde zouden hebben geproduceerd en waar ze zouden worden afgeleverd. Later werd de touringcarproductie geconcentreerd bij enkele grote ondernemingen. Alleen bij de mini- en midibussen is er nog sprake van enige kleinschaligheid.\nBenelux.\nOp de Nederlandse markt was omstreeks 1960 nog meer dan een dozijn bussenbouwers actief. Van Rooijen, Roset, Medema, Smit Appingedam, Smit Joure, Groenewold, Hoogeveen, Domburg, Werkspoor, Verheul, K\u00f6nig, Den Oudsten en ZABO waren allemaal actief naast de nog bestaande Hainje (nu VDL Bus Heerenveen), Bova en Kusters, die inmiddels onderdeel zijn van de VDL Groep. Naast DAF bouwde ook Kromhout toen nog chassis' en motoren voor autobussen. Een busbedrijf als ESA in Marum bouwde zelfs enkele eigen carrosserie\u00ebn. Overigens kwam er in 1970, toen een aantal van deze fabrieken al verdwenen was, een nieuwe busbouwer, Berkhof (het huidige VDL Bus Modules). De standaard stadsbus in Nederland werd sinds de jaren zestig (donker)rood geschilderd.\nVoorbeelden van verdwenen Belgische busmerken zijn Stoelen, Desot, Eagle, Brossel, Auto-Miesse, LAG, Jonckheere (later VDL-Jonckheere) en Van Hool. In 2024 resteert alleen nog het Belgisch-Nederlandse VDL Bus &amp; Coach concern.\nEuropa.\nIn wezen wordt de Europese busmarkt beheerst door zes grote groepen, namelijk EvoBus , NeoMAN , Iveco Bus (eigendom van Iveco en Renault), Volvo bus, VDL Bus &amp; Coach en Scania Bus . Samen hebben ze zo'n negentig procent van de Europese busmarkt in handen, de rest is voor wat kleinere merken als het Poolse Solaris, het Britse Dennis, het Italiaanse BredaMenarini en wat import uit andere Oost-Europese landen en Turkije.\nEvoBus is verreweg de grootste. Het heeft zo'n 26% van de Europese busmarkt onder controle met merken als Mercedes-Benz en Setra, en met belangen in Contrac Cobus en belangen in carrosseriebedrijven als het Italiaanse Tomassini\n en het Portugese Caetano . EvoBus produceert ook haar eigen mini- en midibussen. Voor dat doel werd Minibus GmbH in Dortmund opgericht, waarin onder andere de activiteiten van de overgenomen minibusbouwer Koch zijn opgenomen.\nIrisbus ontstond in 1997 uit een samenvoeging van de busdivisies van Renault en Iveco, die op hun beurt al een samenvoeging van vele merken waren. Binnen de Renault busdivisie vonden merken als Saviem, Chausson, het Spaanse Barreiros en het Franse Berliet een thuis, later werden het Franse Heuliez, het Tsjechische Karosa en het Hongaarse Ikarus overgenomen.\nDe busdivisie van Iveco bestond uit de busafdelingen van Fiat, OM, Magirus-Deutz en Pegaso. Dit werd later gecomplementeerd met het Italiaanse Renzo Orlandi.\nScania Bus heeft met een jaarproductie van zo'n 2200 voertuigen een aardig aandeel in de Europese markt. Van Hool is met een bescheidenere jaarproductie van 750 bussen een kleinere speler.\nIn Rusland, waarvan ruim 70% van de bevolking in Europa woont, is de busmarkt verdeeld over vele producenten, waarvan GAZ uit Nizjni Novgorod de grootste is. Andere grote producenten zijn de motorfabriek van Oeljanovsk UAZ en de busfabriek van Pavlovo (PAZ). Naast de binnenlandse markt is er ook een kleine importmarkt voor vooral tweedehands bussen. Jaarlijks komen tussen de 50.000 en 60.000 nieuwe en gebruikte bussen op de Russische markt.\nGroot-Brittanni\u00eb was ooit hofleverancier van de dochterondernemingen van de Nederlandse Spoorwegen, met merken als Leyland, AEC, Crossley en Guy Motors, heeft nog maar een chassisfabriek over: Dennis. Daar worden een paar honderd chassis per jaar geassembleerd. Verder zijn er nog een half dozijn carrosseriefabrieken.\nAzi\u00eb.\nVanaf ongeveer 2020 worden elektrische bussen van het merk BYD ge\u00efmporteerd uit China. De bussen worden ook in Hongarije geproduceerd."}
{"id": "10346", "revid": "32860", "url": "https://nl.wikipedia.org/wiki?curid=10346", "title": "File (verkeer)", "text": "Een file is een rij langzaam rijdend of stilstaand verkeer.\nIn Nederland hanteert Rijkswaterstaat voor de verkeersinformatie de definitie dat een file een verzamelbegrip is van drie soorten stagnerend verkeer:\nDe definitie van een file of congestie is niet eenduidig. In de perceptie van weggebruikers is soms al sprake van filevorming als de doorstroming wordt bemoeilijkt. Binnen Rijkswaterstaat worden behalve bovenstaande ook andere definities gehanteerd. Zo is de definitie van een file die voor de \"dynamische route-informatiepanelen\" (DRIP) wordt gebruikt anders en ook die voor bijvoorbeeld statistische gegevens wijkt af.\nEen veelvoorkomend verschijnsel is het zogenaamde \"harmonica-effect\" of \"accordeoneffect\", door de Vlaamse openbare omroep VRT ook wel \"filegolven\" genoemd. Hiermee wordt een situatie over een langere afstand bedoeld waarin congestie wordt afgewisseld met vrij of langzaam rijdend verkeer.\nInwinning van informatie over files.\nIn Nederland is Rijkswaterstaat belast met het inwinnen en bewerken van verkeersinformatie van het hoofdwegennet. De verspreiding wordt overgelaten aan zogenaamde serviceproviders zoals de ANWB en de VerkeersInformatieDienst (VID). Binnen Rijkswaterstaat vallen de werkzaamheden onder het VerkeersCentrum Nederland (VCNL) dat te Utrecht is gevestigd. Tot 1 juli 2005 was de inwinning voornamelijk handwerk, maar op die datum veranderde het inwinproces drastisch. Een nieuw systeem werd in gebruik genomen waarmee gegevens (intensiteit en snelheid) uit detectielussen in het wegdek rechtstreeks gebruikt kon worden om informatie over files te genereren. De detectielussen liggen op een groot aantal autosnelwegen in Nederland (in de Randstad ongeveer om de 500 meter, elders ten minste rond af- en toeritten). Sinds 2010 verzamelt de VID ook gegevens door detectie en registratie van MAC-adressen van bluetooth-apparatuur in voertuigen (bluetooth-meetsysteem).\nExtreem lange files worden vaak gemeld op de radio en op lichtkranten boven de weg. Ook worden files steeds vaker aangegeven in navigatiesystemen zoals bv. Google Maps. Op deze manier kunnen automobilisten dan tijdig een andere route kiezen. \nRanglijsten en historische gegevens over files in Nederland.\nDe eerste.\nDe eerste files in Nederland in de moderne periode ontstonden door dagjesmensen die massaal op pad gingen. Eerder al ontstonden er opstoppingen van karren en diligences die de steden in wilden; Louis Couperus beschreef reeds in 1889 een file in zijn boek \"Eline Vere\". Wanneer de eerste 'moderne' file was is niet bekend. De ANWB houdt het op 29 mei 1955, eerste pinksterdag. Deze file ontstond op knooppunt Oudenrijn. Echter ook in 1913 werd er in de pers al geschreven over een file op de Middenweg in Amsterdam vanwege voetbalwedstrijden. In augustus 1925 trokken velen naar het door de stormramp getroffen Borculo, waardoor wegen in de Achterhoek dichtslibden en eenrichtingsverkeer werd ingesteld. Op 16 augustus werd een file auto's van 7,2 kilometer gemeten.\nDe drukste.\nSneeuwval zorgde op 22 januari 2019 voor 2157 kilometer file volgens de ANWB. De grootste vertragingen traden op rond Utrecht, Arnhem, Nijmegen en Eindhoven. \nEen dag zonder file.\nOp zondag 30 december 2007 werd voor het eerst in 5 jaar geen enkele file geregistreerd in Nederland. De voorlaatste keer dat zo een dag voorkwam was op zaterdag 30 maart 2002.\nTop 50 (Nederland).\nJaarlijks maken zowel Rijkswaterstaat als de VerkeersInformatieDienst en de ANWB een File Top. Uit deze ranglijsten valt af te leiden voor welke knooppunten en afritten de meeste file staat. Dit wordt uitgedrukt in \"filedruk\" waarbij de lengte van de file vermenigvuldigd wordt met de duur. Een file die 5 minuten lang 3\u00a0km is en daarna 3 minuten lang 2\u00a0km levert een filedruk op van kilometerminuten (kmmin). De ANWB publiceert maandelijks over de trend in de filedruk.\nDoor de verbeterde inwinning van midden 2005 is een trendbreuk ontstaan. De filedruk voor 2004 was 10,6 miljoen kilometerminuten gemeten met de oude methode tegenover 13,4 miljoen kilometerminuten met de nieuwe methode, een verschil van 25%.\nIn 2002 is de VerkeersInformatieDienst begonnen om elk jaar de totale filedruk voor heel Nederland te berekenen. Ook Rijkswaterstaat en de ANWB berekenen inmiddels deze maat voor de overlast van files. Deze wordt vergeleken met de filedruk over het voorgaande jaar. Hieruit valt af te leiden dat tussen 2002 en 2009 de filedruk met gemiddeld 5% per jaar is toegenomen (gecorrigeerd voor de voornoemde trendbreuk). In deze zeven jaar steeg de filedruk het sterkst in 2004, namelijk met 12,5%. In 2002 en 2008 nam de filedruk af, met respectievelijk 7,0% en 1,7%.\nRanglijsten en historische gegevens over files in Belgi\u00eb.\nCijfers voor Belgi\u00eb zijn onder meer afkomstig van het \"Rapport Verkeersindicatoren Snelwegen Vlaanderen\". De editie over 2017 spreekt opnieuw van recordwaarden: \u201cde ochtendfiles zijn in 2017 met 158 km gemiddeld 13 km langer dan in 2016, de avondfiles met 124 km gemiddeld 3 km langer dan in 2016\u201d. Nog in 2017 was maandag 11 december de topdag, en het zuidelijk deel van de Antwerpse ring was een uitgesproken koploper wat betreft vrachtverkeer.\nEuropa.\nIn april 2010 werd door TomTom een onderzoek uitgevoerd, waaruit werd geconcludeerd dat Brussel de filehoofdstad van Europa was.\nOorzaken.\nFiles hangen samen met de behoefte aan mobiliteit, een karakteristiek verschijnsel van de 20e en 21e eeuw. Over de periode van 1985 tot 2005 steeg het aantal jaarlijkse reizigerskilometers ongeacht het vervoermiddel (in Nederland) met 35%.\nIn 2005 werd ruim driekwart van die behoefte ingevuld door de auto en slechts 11% door het openbaar vervoer. Pogingen om de automobilist voor het openbaar vervoer te laten kiezen, zijn tot op heden daardoor onvermijdelijk gestrand op capaciteitsgebrek. Alleen al de toename van de vervoersbehoefte (50 miljard kilometer sinds 1985) is bijna 2,5 maal de huidige invulling door het openbaar vervoer. Getuige hun keuze zien veel automobilisten files niet als een onoverkomelijk probleem, mits de reistijd er maar niet te lang van wordt. Bovendien duurt in 90% van de gevallen de reis met het openbaar vervoer twee keer zo lang als met de auto, aldus het Centraal Planbureau. Uit het \"Woonkennis Jaarrapport 2007\" blijkt bijvoorbeeld dat forenzen een baan dichter bij huis zoeken als ze te lang in de file moeten staan. Files hebben daardoor een zekere ingebouwde negatieve terugkoppeling: het verkeersaanbod neemt af bij toenemende vertraging, en neemt weer toe bij afnemende vertraging.\nEr zijn verschillende categorie\u00ebn files, die elk verschillende oorzaken kunnen hebben.\nEen tussencategorie vormen de files die ontstaan als gevolg van de jaarlijkse vakantie-uittocht (zwarte zaterdag) en grote evenementen zoals de AutoRAI en popconcerten. Ook staan op de A13 soms files ter hoogte van de IKEA die worden veroorzaakt door de vele mensen die hier naartoe gaan om meubels te kopen. \nSpookfile.\nSoms ontstaat een file wanneer wegvoertuigen die elkaar op een korte afstand volgen door een remmanoeuvre van het voorste voertuig steeds sterker moeten afremmen. Door het overmatige remmen dat wordt doorgegeven van voertuig op voertuig daalt de snelheid steeds verder, en afhankelijk van het aantal betrokken voertuigen en onderlinge volgafstanden kan dit tot stilstand leiden.\nWanneer de verkeersvraag op de rijbaan waar zoiets plaatsvindt niet zo groot is blijft een dergelijke 'rimpel' (of schokgolf) in het snelheidsprofiel een lokaal verschijnsel dat snel is opgelost. Treedt dit verschijnsel op wanneer de verkeersvraag groter is en de wegcapaciteit benadert, dan kan het verschijnsel leiden tot langere files (zowel in afstand als in tijd). Zulke files, die ogenschijnlijk uit het niets ontstaan, worden ook wel \"spookfiles\" genoemd. Vanuit een punt naast de weg is duidelijk dat de spookfile zich naar achteren verplaatst. Aan de voorzijde kunnen voertuigen weer op snelheid komen, aan de achterzijde van de file groeit zij steeds aan.\nGevolgen.\nFiles kunnen diverse negatieve gevolgen hebben:\nVolgens enkele vervoersorganisaties leed het bedrijfsleven in 2017 1,3 miljard euro schade doordat vrachtauto\u2019s wegens files stilstonden of omreden.\nOplossingen.\nHet fileprobleem kan worden verkleind door het wegnemen van de oorzaken, dus:\nBij 1: De Nederlandse overheid richt zich voor de regulering van het verkeersaanbod onder andere op het kostenaspect (spitsheffing, kilometerheffing). Verondersteld wordt dat automobilisten alternatieven kiezen als het autogebruik duurder wordt. Hierover bestaat discussie omdat er voldoende voorbeelden zijn waaruit blijkt dat automobilisten zich door verhoogde kosten (bijvoorbeeld autoprijzen, parkeertarieven, belastingen, brandstofprijzen) slechts tijdelijk laten be\u00efnvloeden. Andere mogelijkheden om het verkeersaanbod te verminderen zijn carpoolen, het bij elkaar brengen van wonen en werken, het loslaten van de collectieve dagindeling, repressieve maatregelen, en het structureel verbeteren van alternatieven, zoals openbaar vervoer of fietsinfrastructuur.\nBij 2: De oplossing kan ook liggen door andere vervoermiddelen te gebruiken, zoals de (elektrische) fiets, scooter en het openbaar vervoer. Investeren in sneller en frequenter openbaar vervoer en een vergroting van de capaciteit is volgens mobiliteitsexperts d\u00e9 oplossing voor het mobiliteitsprobleem.\nBij 3 en 4: Een file is een dynamisch verschijnsel waarin iedere automobilist vertraagd op de voorganger reageert. Daardoor kan een file als golfbeweging al ontstaan zonder dat er een aanwijsbare aanleiding is. Het Nederlandse wegennet is gedeeltelijk voorzien van een dynamisch geleidingssysteem met variabele snelheidsadviezen en rijstrookafsluitingen of -toevoegingen die worden getoond op matrixborden boven de weg. \nOok dynamisch verkeersmanagement kan helpen om het verkeer te reguleren, bijvoorbeeld door middel van een DRIP. Het doel van een DRIP is automobilisten tijdig te informeren over verstoringen waardoor dit gedrag gestabiliseerd wordt, maar in hoeverre dit systeem het fileprobleem doet verminderen is moeilijk vast te stellen. Ondanks deze verkeersbegeleiding zijn verstoringen onvermijdelijk.\nBij 5, 6 en 7: Vergroting van capaciteit of het aanleggen van meer wegen is een mogelijk, maar complex hulpmiddel in de filebeheersing. Uitgedrukt in het totale fileleed valt het effect van 'meer asfalt' soms tegen, bijvoorbeeld als het verkeer verder stroomafwaarts op een nieuw knelpunt stuit. Een voorbeeld: in 2005/2006 werd de A4 tussen Roelofarendsveen en Hoogmade uitgebreid van 2 naar 3 stroken, wat als gevolg had dat de kop van de file niet meer bij Roelofarendsveen stond, maar bij Hoogmade. De files werden ook langer omdat de doorstroming bij Hoogmade minder goed was dan voor de uitbreiding bij Roelofarendsveen. Dit kan echter worden ondervangen door een volledig traject onder handen te nemen. Dit is bijvoorbeeld succesvol gebleken tijdens de verbreding van de A2.\nEen tweede probleem bij uitbreiding van de capaciteit is het (populair gezegd) 'aanzuigende effect van meer asfalt'. Dat komt vooral voor als een knelpunt zorgt voor een ongewilde aanpassing van reisgedrag van een grotere groep weggebruikers. Die groep gaat, als gevolg van de standaard filevorming, bijvoorbeeld later van huis en verandert dat gedrag als het knelpunt wordt weggenomen. Of het knelpunt heeft mensen altijd weerhouden van verhuisplannen, die ze nu wel verwezenlijken. Hierdoor neemt het verkeersaanbod weer toe, wat terugkeer van het knelpunt als gevolg kan hebben.\nNiet in de laatste plaats staan tegenstrijdige politieke belangen vaak oplossingen voor vergroting van de doorvoercapaciteit van de weg en opnamecapaciteit van de bestemmingslocaties in de weg. Mede hierdoor duurt het vaak lang voordat een voorgenomen capaciteitsuitbreiding kan worden ge\u00ebffectueerd. Het toepassen van spitsstroken is een voorbeeld van capaciteitsvergroting waarbij geprobeerd is de realisatietermijn te bekorten.\nOp technologisch gebied worden idee\u00ebn ontwikkeld zoals voertuigbegeleiding, waarbij de controle over de auto geheel of gedeeltelijk (bijvoorbeeld door adaptive cruise control) uit handen van de bestuurder wordt genomen. Hiermee zou in theorie de bestaande wegcapaciteit beter kunnen worden benut. Veel van deze oplossingen vragen echter een aangepaste infrastructuur en zijn nog verre van inzetbaar.\nFilefuik.\nEen \"filefuik\" of \"kunstmatige file\" is een verkeersfuik die wordt gevormd door een opzettelijk gevormde file. De bedoeling van de filefuik is het stoppen van voortvluchtige criminelen die door de politie worden achtervolgd.\nIn Nederland kwam deze methode in opspraak nadat er bij een filefuik in oktober 2011 een onschuldig slachtoffer viel toen zijn auto werd geraakt door een auto met twee voortvluchtige benzinedieven. Het middel is in de jaren negentig door deskundigen van de daartoe opgerichte werkgroep Roadblock afgeraden in een advies aan de Raad van Hoofdcommissarissen. Er bestond te weinig duidelijkheid over de juridische aansprakelijkheid bij inzetting van dit middel, aldus Roadblock. Daarnaast zouden spijkermatten en andere blokkades veiliger zijn. Inmiddels heeft de Nationale Politie hiervoor \u00e9\u00e9n landelijk, uniform kader opgesteld."}
{"id": "10348", "revid": "347", "url": "https://nl.wikipedia.org/wiki?curid=10348", "title": "File (vervoer)", "text": ""}
{"id": "10354", "revid": "406997", "url": "https://nl.wikipedia.org/wiki?curid=10354", "title": "Tekstverwerker", "text": "Een tekstverwerker is een computerprogramma voor het schrijven, bewerken en opmaken van teksten in een natuurlijke taal. Dit in tegenstelling tot een teksteditor, die geen mogelijkheden heeft voor de opmaak van de tekst.\nMogelijkheden.\nEen tekstverwerker beschikt minimaal over de mogelijkheid een document uit een bestand in te lezen, in een bestand op te slaan en op een printer af te drukken. Delen van een tekst kunnen worden gewist, ingevoegd of gewijzigd.\nEen aantal geavanceerde functies zoals spellingcorrectie en het automatisch bijhouden van voetnoten, eindnoten, inhoudsopgave en indexen werden al vroeg aan tekstverwerkers toegevoegd, maar sindsdien is deze categorie software weinig ge\u00ebvolueerd. Geavanceerde grammaticacontrole, woordvoorspelling en spraakinvoer komen zelden voor en vaak alleen in pakketten van andere fabrikanten die los moeten worden bijgekocht.\nDe mogelijkheid die veel tekstverwerkers wel hebben is het snel vervangen van het ene tekstfragment door het andere. Ook zijn er zoekroutines om een bepaald woord, of een bepaalde combinatie van woorden te vinden.\nAutomatisch nummeren van pagina's, figuren, tabellen is ook gemeengoed geworden in tekstverwerkers.\nToepassingen.\nDoorgaans worden tekstverwerkers ook gebruikt om documenten op te maken, alhoewel er ook opmaakprogramma's zijn voor dat specifieke doel \u2014 meestal gaat het daarbij om programma's bedoeld om tijdschriften en folders mee te maken, waarbij de opmaak op dat moment belangrijker is dan de inhoud. De tekstverwerker staat daarmee tussen de teksteditor (bijvoorbeeld een programma als Kladblok) en het dtp-programma (zoals FrameMaker) in qua mogelijkheden voor opmaak.\nMet de komst van tekstverwerkers die ook opmaakmogelijkheden hadden is het traditionele beroep van secretaresse, dat voorheen vooral bestond uit het typen van brieven, totaal van inhoud veranderd. Alle medewerkers in organisaties houden zich inmiddels bezig met zowel de inhoud, als met de opmaak van hun schriftelijke producten.\nDoor de opkomst van e-mail in het zakelijk en persoonlijk verkeer worden er echter veel minder brieven geschreven. E-mail programma's bevatten in het begin van de eenentwintigste eeuw nog weinig mogelijkheden voor tekstopmaak. Soms worden e-mails verstuurd met html opmaak. De toepassing van html vergt echter andere software, hoewel sommige tekstverwerkers in html formaat kunnen exporteren, bijvoorbeeld voor een toepassing op het internet.\nKantoorsoftware.\nSamen met bijvoorbeeld spreadsheet-, tekstopmaak- en database-software horen tekstverwerkers tot de zogeheten kantoorsoftware. Vaak worden dit soort programma's door de fabrikant bij elkaar in een ge\u00efntegreerd office-pakket geleverd. Dit heeft als groot voordeel dat gegevens uit bijvoorbeeld een spreadsheet gemakkelijk in een tekstdocument kunnen worden ge\u00efmporteerd.\nGeschiedenis.\nIBM bracht in 1964 de IBM MT/ST uit, een typemachine die al een aantal basisfuncties van de latere tekstverwerkers zoals word wrap kende, en die bestanden wegschreef op magneetband. Douglas Engelbart liet in 1968 in zijn \"Mother of All Demos\" al een primitieve tekstverwerker zien. Een eerste commerci\u00eble tekstverwerker werd uitgebracht door de firma Redactron, deze benodigde echter nog speciale hardware..\nIn december 1976 kwam de eerste tekstverwerker voor microcomputers op de markt: Electric Pencil. Softwaregebaseerde tekstverwerkers op pc's vervingen geleidelijk de elektronische schrijfmachine. De term tekstverwerker ging verwijzen naar de softwarevarianten. Sommige programma's werden echter specifiek gemaakt voor bepaalde types van hardwareschrijfmachines. Het programma MultiMate was bijvoorbeeld geschreven voor een verzekeringsmaatschappij die honderden typisten in dienst had die gebruikmaakten van Wang-systemen. Deze software werd vervolgens verder verspreid naar andere Wang-klanten.\nAndere vroege tekstverwerkingssoftware had sneltoetsen die de gebruiker vanbuiten moest leren via ezelsbruggetjes in plaats van te klikken op knoppen zoals \"kopi\u00ebren\" of \"vet\". Daarnaast ontbraken vroege computers vaak pijltjestoetsen. Dat was de reden dat WordStar de E-S-D-X-toetsen gebruikte voor cursornavigatie.\nHet prijsverschil tussen hardwaretekstverwerkers en personal computers werd zo klein dat de toegevoegde waarde van software aan een personal computer de overhand kreeg. Tekstverwerking werd zelfs het meest populaire gebruik van een personal computer. In tegenstelling tot de werkbladsoftware (gedomineerd door Lotus 1-2-3) en de databasesoftware (dBase) werd de tekstverwerkingssoftwaremarkt competitief: WordPerfect, XyWrite, Microsoft Word, pfs:Write en tientallen andere merken concurreerden in de jaren 80.\nVan midden tot eind jaren 80 werden gekenmerkt door de opkomst van volgende technologie\u00ebn:\nHardwaretekstverwerkers werden steeds kleiner en vervingen geleidelijk hun CRT-schermen door kleine karaktergeori\u00ebnteerde LCD-schermen. Sommige modellen kregen computerachtige functies, zoals ondersteuning voor floppy's en de mogelijkheid om tekst af te drukken met een externe printer. De naam werd gewijzigd van \"tekstverwerker\" naar \"elektronische schrijfmachine\" en waren voornamelijk in de onderkant van de markt populair (onder de verkoopprijs van 200 dollar).\nEind jaren 80 en gedurende de jaren 90 was WordPerfect de dominante tekstverwerker.\nMacWrite, Microsoft Word en andere tekstverwerkers voor het bitmapscherm van Apple Macintosh uit 1984 waren wellicht de eerste echte WYSIWYG-tekstverwerkers die een enorme bekendheid verwierven voor de introductie van Microsoft Windows. Hardwaretekstverwerkers raakten in onbruik en werden uiteindelijk museumstukken.\nGebruik door schrijvers.\nDe sciencefictionschrijver Jerry Pournelle was in 1977 de eerste schrijver die een boek schreef met behulp van een tekstverwerker (Electric Pencil). Harry Mulisch schreef De ontdekking van de hemel op een computer met een tekstverwerker omdat hij geen zin meer had om 'soms honderden bladzijden te moeten overtypen'."}
{"id": "10355", "revid": "80021", "url": "https://nl.wikipedia.org/wiki?curid=10355", "title": "Lijst van biologen", "text": "Hieronder volgt een alfabetische lijst van biologen. Een bioloog is een wetenschapper die de biologie beoefent. Als academisch vak ontstond biologie pas in de tweede helft van de 19de eeuw. Voor die tijd noemen we personen die zich bezigheden met onder andere plant- en dierkunde, morfologie, anatomie, fysiologie, biogeografie en systematiek meestal natuuronderzoeker."}
{"id": "10357", "revid": "386119", "url": "https://nl.wikipedia.org/wiki?curid=10357", "title": "Oorzakelijkheid", "text": "Oorzakelijkheid, causaliteit, de wet van oorzaak en gevolg, causaal verband of causaal mechanisme is het directe verband tussen een oorzaak en een gevolg. Een waargenomen gebeurtenis is daarbij altijd het gevolg van een oorzaak die eraan voorafgaat.&lt;br&gt;\nDe vraag naar oorzaken doemt meestal op bij veranderingen in de verwachte loop van gebeurtenissen of als er zich plotseling een onverwacht verschijnsel voordoet. De oorzaak ligt uiteraard in het verleden en wordt moeilijker te achterhalen naarmate de waarschijnlijke oorzaak langer geleden is.\nEr kan onderscheid gemaakt worden tussen twee categorie\u00ebn:\nHet verschil tussen beide categorie\u00ebn is te karakteriseren door middel van het gebruik van de woorden \"doordat\" en \"omdat\" bij een oorzakelijke verklaring van een verschijnsel: \"doordat\" verwijst naar een oorzaak in het verleden, \"omdat\" verwijst naar een motief of doel dat in de toekomst ligt.\nVeel causale verbanden zijn trouwens vaak een combinatie van voornoemde twee categorie\u00ebn.\nFormele definitie.\nTwee gebeurtenissen formula_1 en formula_2 waarbij formula_3 hebben een causale relatie indien formula_2 niet gebeurd zou zijn als formula_1) niet gebeurd zou zijn. Dus formula_1\u2192 formula_2 d.e.s.d. als formula_1 \u2192 formula_2.\nProbleem is echter dat dit laatste nooit te bewijzen valt als het een eenmalige gebeurtenis is omdat formula_1 immers in het verleden ligt. Dit geldt met name als formula_1 een toevallige samenloop van omstandigheden is. Alleen als formula_1 ook op een later tijdstip reproduceerbaar is kan er een redelijk solide bewijs geleverd worden.\nEr doen zich dan verschillende gevallen voor:\nFilosofische beschouwing.\nOver de realiteit van het causaal verband bestaan verschillende opvattingen. Extreme empiristen beschouwen de causaliteit slechts als een product van het menselijk verstand, of van de menselijke inbeelding, voor de meeste filosofen zijn causale verbanden echter een realiteit.\nBoeddhisme.\nOorzakelijkheid neemt een belangrijke plaats in in het boeddhisme; oorzakelijkheid werd door Boeddha gebruikt om tot een juist begrip van de werkelijkheid te komen. Hij ging hierbij niet uit van een schepper of god, maar van de oorzakelijkheid van hetgeen zich in het hier en nu manifesteert.\nEen belangrijke boeddhistische lering waarin oorzakelijkheid centraal staat is de lering van het afhankelijk ontstaan. De lering van het afhankelijk ontstaan behandelt zowel het algemene principe van oorzakelijkheid, als een meer specifieke oorzakelijkheid gericht op het ontstaan van of de oorzaak van het lijden. Ook de lering van de Vier Nobele Waarheden beziet het lijden in termen van oorzaak en gevolg. In de lering van nu-causaliteit wordt het principe van oorzakelijkheid volstrekt in het hier en nu toegepast.\nWetenschappelijke betekenis.\nBij het toetsen van een verklarende hypothese is het belangrijk dat de oorzaak en het gevolg daadwerkelijk samenhangen. Een bekend voorbeeld is het volgende: In de periode 1960\u20131980 nam het aantal geboorten in Duitsland af. In dezelfde periode nam ook het aantal ooievaars in Duitsland af, terwijl de teelt van rodekool gelijk bleef. Hypothese: de ooievaarsstand neemt af, daardoor kunnen ze minder kinderen langs brengen.\nEr is hier wel sprake van een statistisch verband: het aantal geboorten daalt en het aantal ooievaars daalt. Maar aangezien kinderen niet door de ooievaar gebracht worden is er geen causaal verband. De hypothese moet dan ook verworpen worden.\nEen betere hypothese zou zijn dat de pil in die periode ge\u00efntroduceerd werd zodat een betere anticonceptie mogelijk werd. Er is tenslotte wel een causaal verband tussen anticonceptie en geboorten.\nOnzekerheid en wederkerigheid.\nAls de causale richting onzeker is, wordt vaak van een kip-en-ei-probleem gesproken. Dat is echter onjuist. De metafoor van de kip en het ei verwijst naar wederkerige causaliteit. Die heeft niet zoveel met onzekerheid te maken. Onzekerheid is een eigenschap van de kennis (over de oorzakelijkheid) van de onderzoeker. Wederkerigheid is een eigenschap van het onderzochte oorzakelijke verband zelf.\nBovendien hoeft wederkerigheid geen probleem te zijn, maar voor zover de wederkerigheid verwarring sticht, levert deze wel een kennisprobleem op. Psychosomatische klachten vormen een voorbeeld van wederkerige causaliteit: mensen met geestelijke problemen kunnen lichamelijke reacties krijgen, die op hun beurt weer tot een verergering van de geestelijke problemen leiden of tot nieuwe geestelijke problemen. Als die wederkerigheid niet onderkend wordt, zou van een verklaringsprobleem gesproken kunnen worden.\nVoorwaarden voor causaliteit.\nIn het algemeen moet aan drie voorwaarden voldaan worden voordat over causaliteit gesproken kan worden:\nSociale wetenschappen.\nDe bijdrage van Robert K. Merton, een vooraanstaand socioloog, vormde een belangrijke mijlpaal in de evolutie van het denken over mechanismen. Theorie en empirie moesten volgens Merton met elkaar verbonden zijn. Hij stelde dat dit het best te bewerkstelligen was door mechanismen als fundamenten van sociologische theorie\u00ebn te beschouwen. Een goede, toetsbare theorie moet kunnen verklaren hoe de oorzaak nu juist tot het gevolg leidt. De beste manier om dat te doen is, aldus Merton, via de theorie van middelbare reikwijdte.\nMet betrekking tot de sociale wetenschappen identificeert criminoloog P.O. Wikstr\u00f6m drie soorten causale mechanismen:\nJuridische betekenis.\nVan belang is in hoeverre de gedraging van de een heeft bijgedragen in het ontstaan van schade bij een ander om te bepalen of er schadevergoedingsplicht bestaat.\nBij sommige gedragingen kan het zo zijn dat persoon 1 een handeling verricht, bijvoorbeeld met de auto uitwijken voor een dier dat plots de weg oversteekt en dat persoon 2 hier op reageert en daardoor schade veroorzaakt bij persoon 3. Moet persoon 1 of 2 de schade van persoon 3 vergoeden?\nStrafrechtelijke causaliteit.\nOorzaak en gevolg zijn in het strafrecht verankerd in het leerstuk van de causaliteit. Deze volgt telkens uit de delictsomschrijving van de specifieke strafbaarstelling en werd in het verleden doorgaans door de rechter vastgesteld door gebruik te maken van bestaande (uit de filosofie afkomstige) theorie\u00ebn.\nEen van die theorie\u00ebn is de \"conditio sine qua non\". Volgens deze theorie geldt als oorzaak elke voorwaarde die niet kan worden weggedacht zonder dat daardoor ook het gevolg niet wegvalt. Bijvoorbeeld: een automobilist rijdt roekeloos een kruising op, ramt een fietser en die overlijdt vervolgens. De vraag is dan of men het roekeloze rijden niet kan wegdenken zonder dat daarmee ook de dood van de fietser wegvalt.\nEen andere causaliteitstheorie is de \"causa proxima\"-theorie. Dan kijkt men naar de oorzaak die het dichtst bij het gevolg ligt. Deze theorie was een reactie op de \"conditio sine qua non\"-theorie, maar heeft in het strafrecht nooit veel invloed gehad. De theorie heeft in een paar arresten haar sporen achtergelaten, bijvoorbeeld het Slagkwikpijpjes-arrest en het Vader Versluis-arrest.\nDan is er nog de theorie van de redelijke voorzienbaarheid, ook wel de leer van de adequate veroorzaking of adequatieleer genoemd. Hier wordt onderscheid gemaakt tussen de objectieve voorzienbaarheid (wat naar algemene ervaringsregels redelijkerwijze te voorzien was) en de subjectieve voorzienbaarheid (wat de verdachte wist ten tijde van het plegen van een delict ). Arresten waarin het criterium van de redelijke voorzienbaarheid gehanteerd wordt, zijn: Etalageruit-arrest, Oosthuizense spoorwegovergang, overval bejaarde man, Eierschedel-arrest.\nHet thans heersende causaliteitscriterium is dat van de redelijke toerekening. De Strafkamer van de Hoge Raad paste dit criterium voor het eerst toe in de Letale Longembolie-zaak uit 1978. De redelijke toerekening is afkomstig uit het privaatrecht, waar het door de civiele kamer van de Hoge Raad in HR 20 maart 1970,NJ 1970, 521 ge\u00efntroduceerd werd. Bij dit causaliteitsvraagstuk gaat om de vraag of er sprake is van een strafrechtelijk relevant oorzakelijk verband tussen de gedraging van de verdachte en het gevolg. Om de toerekening aan de verdachte redelijk te kunnen geschieden, is er een schema opgesteld:\nDe redelijke toerekening verschilt van de bestaande causaliteitstheorie\u00ebn doordat het steeds nadere invulling behoeft door redengevende feiten en omstandigheden. Deze worden door de rechter ingevuld op basis van bijvoorbeeld het gedrag van de verdachte, de mate van schuld van de verdachte en de strekking van het delict. Daarnaast bieden de bestaande causaliteitstheorie\u00ebn de rechter, in een meer algemene zin, steun om de redelijke toerekening mee in te kleuren.\nHet voordeel van de redelijke toerekening is dat het ruimte geeft de causaliteit niet krampachtig onder \u00e9\u00e9n theorie te scharen. Hierin is ook de kritiek op de redelijke toerekening gelegen: het zou de rechter wellicht te veel ruimte kunnen bieden. Daarnaast is het een vaag criterium en wordt het ook weleens een cirkelredenering genoemd.\nEnkele arresten waarin de redelijke toerekening toepassing vindt: Aortaperforatie (medische fout staat een redelijke toerekening niet in de weg), Letale longembolie (het optreden van een medische complicatie zoals longembolie staat redelijke toerekening niet in de weg), Niet-behandelde longinfectie (besluit van het slachtoffer om longinfectie niet te laten behandelen, staat redelijke toerekening niet in de weg, omdat de situatie waarin het slachtoffer zich gedwongen zag deze beslissing te nemen aan de dader te wijten is)."}
{"id": "10359", "revid": "1102301", "url": "https://nl.wikipedia.org/wiki?curid=10359", "title": "Eric Raymond", "text": "Eric Steven Raymond, vaak afgekort tot ESR, (Boston, 4 december 1957) is een Amerikaanse programmeur en publicist. Hij is bekend om de analyse van een softwareontwikkelmodel waarbij de toegankelijkheid van de broncode een grote rol speelt. Deze analyse verscheen in het boek \"The Cathedral and the Bazaar\". Hierbij bedacht Raymond ook de term \"open source\", om het model mee aan te geven, en de wet van Linus, waarmee hij het resultaat van \"peer review\" samenvat.\nRaymond is ook de beheerder van de \"Jargon File\", een (geopinieerd) lexicon van termen uit de hackers- en Usenetgemeenschappen. Raymonds stellingen waren mede aanleiding voor Netscape Communications Corporation om de broncode van hun belangrijkste product, de webbrowser Netscape Navigator, openbaar te maken, en iedereen het recht te geven deze aan te passen. Hieruit ontstond het Mozilla-project.\nHij publiceerde vanaf 1998 een reeks gelekte interne nota's van Microsoft, de zogenaamde \"Halloweendocumenten\", waarin onder andere de gevaren van open source-software voor het bedrijf werden besproken.\nDoor zijn overredingskracht wist Raymond zich op te werken tot belangrijk ideoloog in de wereld van de publicdomainsoftware, freeware en vrije software. Daarnaast is Raymond uitgesproken libertari\u00ebr en voorstander van particulier vuurwapenbezit. Zijn uiterst rechtse standpunten hebben hem tot een controversi\u00eble figuur gemaakt en uiteindelijk zijn gezag ondermijnd."}
{"id": "10360", "revid": "264532", "url": "https://nl.wikipedia.org/wiki?curid=10360", "title": "Homo sapiens", "text": ""}
{"id": "10361", "revid": "347", "url": "https://nl.wikipedia.org/wiki?curid=10361", "title": "Fascisten", "text": ""}
{"id": "10362", "revid": "6224", "url": "https://nl.wikipedia.org/wiki?curid=10362", "title": "Softwarelicentie", "text": "Een softwarelicentie is een vergunning om een computerprogramma van iemand anders te gebruiken.\nComputerprogramma's zijn auteursrechtelijk beschermd. De precieze wettelijke regels kunnen van land tot land verschillen, maar over het algemeen schrijven ze voor dat het programma niet mag worden vermenigvuldigd of openbaar gemaakt. Het installeren van een programma, vanaf een schijfje of vanaf het internet, geldt als een vorm van vermenigvuldigen.\nLicentievoorwaarden.\nDe vergunning om een computerprogramma te mogen gebruiken wordt vastgelegd in een contract, de licentie, en bevat veelal beperkende voorwaarden ten aanzien van het kopi\u00ebren van het programma of het aantal gebruikers dat gelijktijdig het programma mag gebruiken. Veelal wordt voor het benutten een vergoeding verlangd door diegene die de auteursrechten bezit.\nEen zogenaamde \"end-user license agreement\" (EULA) is een overeenkomst naar Amerikaans recht, die de \"eindgebruiker\", een particulier persoon, moet aangaan met de eigenaar van het programma.\nDoordat softwarelicenties juridisch gezien contracten zijn, kunnen computerprogramma's onder meerdere licenties gelijktijdig uitgegeven worden. Sommige softwareontwikkelaars (zoals Qt Development Frameworks) verspreiden hun applicaties bijvoorbeeld gratis onder de GNU General Public License en verkopen daarnaast de software onder een licentie die het combineren van hun software met propri\u00ebtaire software wel toestaat.\nVrije software.\nBij vrije software en opensourcesoftware krijgt de gebruiker, naast een onbeperkt gebruiksrecht, ook de broncode van het programma en mag deze vrijwel zonder beperkingen wijzigen en opnieuw uitgeven (zie verder aldaar en in de tabel hieronder)."}
