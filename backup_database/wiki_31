{"id": "9248", "revid": "228541", "url": "https://nl.wikipedia.org/wiki?curid=9248", "title": "Zelfmoord", "text": "Zelfmoord, zelfdoding of su\u00efcide (Latijn: \"suicidium\", van \"sui\" = zelf/zichzelf en \"caedere\" = doden) is de benaming voor het opzettelijk be\u00ebindigen van het eigen leven. In juridische zin is in Belgi\u00eb en Nederland geen sprake van moord omdat zelfdoding daar (los van het feit dat een overledene niet bestraft kan worden) sowieso geen strafbaar feit is. Als de wijze van zelfdoding een onrechtmatige daad is, kan de door anderen geleden schade wel ten laste van de nalatenschap komen (zie ook Treinsu\u00efcide#Gevolgen).\nVerder handelt men bij zelfdoding volgens bepaalde geloofsovertuigingen in tegen normen en waarden. Als iemand door eigen handelen overlijdt zonder dat het de bedoeling was, bijvoorbeeld door inname van een te grote hoeveelheid drugs, spreekt men niet van zelfmoord, zelfdoding of su\u00efcide, maar van een ongeval.\nEen variant van zelfmoord is zelfeuthanasie, waarbij men de nabestaanden in het proces betrekt. Dit moet niet verward worden met euthanasie, waarbij het leven door een arts wordt be\u00ebindigd, wat in Nederland onder bijzondere omstandigheden is toegestaan. Iemand helpen of aanzetten om zichzelf te doden is strafbaar in vele landen, zo ook in Nederland, Belgi\u00eb en Suriname, tenzij het gaat om helpen onder vergelijkbare voorwaarden als die voor euthanasie.\nMotief, risicofactoren en gedrag.\nHet motief voor zelfdoding is niet altijd duidelijk. Soms laat de overledene een document (bijvoorbeeld een afscheidsbrief of een bericht op sociale media) achter, waaruit blijken kan wat de persoon in kwestie heeft bewogen om tot deze daad over te gaan. Sommige geneesmiddelen kunnen depressies en zelfmoordgevoelens veroorzaken of verergeren.\n\u00c9mile Durkheim deed in \"Le Suicide\" uit 1897 onderzoek naar zelfmoord en wist met behulp van statistiek een ogenschijnlijk heel psychologisch onderwerp te beschrijven als een sociaal feit be\u00efnvloed door de sociale cohesie van de samenleving. Hij maakte daarbij onderscheid tussen ego\u00efstische, altru\u00efstische, anomische en fatalistische zelfmoord.\nRisicofactoren die leiden tot een verhoogde kans op zelfmoord zijn psychische stoornissen (90% van de plegers) zoals depressie, dysthymie, bipolaire stoornis, of schizofrenie. Middelenmisbruik zoals alcoholisme en het gebruik van sommige medicatie zoals sedativa verhoogt het risico. Meer impulsieve zelfmoord of zelfmoordpogingen kunnen worden veroorzaakt door hoge stress naar aanleiding van financi\u00eble problemen, problemen met relaties en werk, een uitzichtloze medische conditie, sociale isolatie, pesten, seksueel misbruik en mishandeling. Bepaalde bevolkingsgroepen met verhoogde sociale isolatie hebben een verhoogd risico zoals homoseksuelen en transgenders. Familieachtergrond, jeugdtrauma, posttraumatische stressstoornis, blootstelling aan zelfmoordgedrag van anderen en beschikbare middelen zijn ook kansverhogend. Degenen die eerder zelfmoord hebben gepoogd, lopen een duidelijk hoger risico op toekomstige pogingen. Volwassenen met meerdere jeugdtrauma's of psychische aandoeningen hebben een sterk verhoogd risico.\nEen van de meest gebruikte theorie\u00ebn over zelfmoord spreekt van een gevoel tot last te zijn voor de omgeving samen met de gedachte er alleen voor te staan, sociaal ge\u00efsoleerd te voelen, de meest gevaarlijke combinatie is waarin het denken aan zelfmoord ontstaat. En zeker wanneer dit gevoel als stabiel en onveranderlijk wordt ervaren. Om vervolgens tot zelfdoding over te gaan, heeft de persoon vaak ook een aangeleerde verminderde doodsangst of een grotere tolerantie tegenover pijn.\nAcute waarschuwingssignalen voor zelfmoord zijn: praten over zelfmoord of praten over geen reden tot leven meer te hebben en zoeken naar middelen en methoden. Vaak treden ook combinaties van verschillende negatieve gedrags- en gemoedsgesteldheidveranderingen op zoals, exteme zelfhaat, woede-uitbarstingen, verhoogde angst en paniek, meer drugsgebruik, afzonderen, slechter slapen, apathie, verwaarlozing en signalen van afscheid nemen. Vaak wordt zelfmoord beschreven als een proces: van \"gedachte en wens\", naar \"plan en actie\", gedurende enkele maanden of jaren. Naar schatting zocht 30% van de mensen die door zelfdoding omkwamen in Nederland hulp om hun gedachten te bespreken.\nBehandeling voor depressieve zelfmoordgedachten bestaat uit inzicht geven aan pati\u00ebnten dat uitzichtloosheid, zware wanhoop en zelfmoordgedachten symptomen zijn van een eventuele depressie en dat de meeste depressies tijdelijk zijn; en vervolgens een dergelijke depressie te behandelen met begrip, coaching en gezonde leefregels.\nEconomische crisissen en een dalend consumentenvertrouwen zijn gerelateerd aan een (tijdelijke) stijging van het aantal zelfmoorden. In landen waar euthanasie verboden is, of moeilijk te verkrijgen, komt zelfdoding meer voor bij mensen met sommige chronische en terminale ziekten.\nEthische en culturele aspecten.\nZelfdoding is een verschijnsel dat zich in vrijwel alle samenlevingen manifesteert, maar naargelang van plaats, tijd en levensbeschouwing verschillend beoordeeld werd en wordt.\nHet boeddhisme, het hindoe\u00efsme, het jodendom, de islam en het christendom wijzen zelfdoding af, het shinto\u00efsme niet (zie seppuku en kamikaze). Van de wereldgodsdiensten hebben het jodendom en het christendom zelfdoding het scherpst veroordeeld. Het Concilie van Arles (452) veroordeelde zelfmoord als een misdaad en de Rooms-Katholieke Kerk beschouwt zelfmoord als iets dat ernstig in strijd is met de rechtvaardigheid, de hoop en de liefde en verboden is door het Vijfde Gebod. Zware psychische storingen, angst of ernstige vrees voor beproevingen, lijden of foltering, kunnen de verantwoordelijkheid van degene die zelf zijn leven be\u00ebindigt, echter verminderen.\nIn de Oudheid kwam zelfdoding vrij frequent voor in Griekenland, het Romeinse Rijk en Indi\u00eb. Bekend zijn de zelfdodingen van Cato in 46 v.C. en van Seneca in 65 n.C.\nIn culturen waar op zelfdoding een taboe rust, wordt vaak getracht potenti\u00eble zelfdoders op andere gedachten te brengen. Daartoe zijn onder meer praatgroepen en telefonische hulplijnen in het leven geroepen. Nabestaanden en mensen die vermoeden dat iemand in hun familie of kennissenkring met zelfmoordplannen rondloopt, kunnen daar ook terecht.\nRituele of gedwongen zelfmoord.\nIn sommige culturen was gedwongen zelfmoord een methode van executie, meestal voorbehouden aan aanzienlijke personen. In andere culturen wordt zelfmoord gezien als een manier om schande uit te wissen en gezichtsverlies te vermijden. In beide gevallen geldt het dus als een vrij eervolle dood.\nIn het oude Griekenland werd dit vonnis voltrokken door het drinken van een beker met vergif (welk gif is niet precies bekend; mogelijk was het gevlekte scheerling). De bekendste persoon die dit lot onderging was de filosoof Socrates.\nIn het Romeinse Rijk is de dood van Seneca een andere bekende gedwongen zelfmoord. Seneca sneed zijn aderen door gedwongen door keizer Nero op beschuldiging van deelname aan een moordaanslag tegen Nero.\nDe Egyptische koningin Cleopatra liet zich opzettelijk bijten door slangen, na verslagen te zijn door de Romeinse keizer Octavianus.\nIn de samoeraiperiode in Japan waren \"seppuku\", \"harakiri\" en Jigai geritualiseerde vormen van zelfmoord om bijvoorbeeld schande en gezichtsverlies te ontgaan middels een \"eervolle dood\".\nIn sommige streken in India was het gebruikelijk voor weduwen om, vaak onder sociale of religieuze druk en dus niet vrijwillig, zelfmoord te plegen door op de brandstapel van hun overleden man te springen. Deze vorm van weduweverbranding (sati/suttee), is sinds 1829 verboden. Wie een mislukte poging doet of op een andere manier goedkeuring aan de sati geeft kan tot zeven jaar gevangenisstraf opgelegd krijgen.\nDe hindoe\u00efstische vorsten van Bali en Lombok stierven liever dan dat zij zich door de Nederlanders lieten overwinnen. Deze rituele zelfdoding van vorst en hofhouding, soms ging het om 3500 gedode mannen, vrouwen en kinderen, wordt Perang Poepoetan genoemd.\nIn moderne samenlevingen is gedwongen zelfmoord ook een methode om een moord te camoufleren. Vaak is de reden dat men bang is voor tegenmaatregelen van de aanhangers van de persoon die men uit de weg wil ruimen. stafchef Ernst R\u00f6hm kreeg de opdracht zichzelf dood te schieten, maar deed dit niet, waarna hij door iemand anders werd doodgeschoten. Het nog maar pas aan de macht zijnde en daardoor nog kwetsbare nazi-regime was namelijk bang voor een opstand van zijn SA-mannen. Een ander voorbeeld is de Duitse generaal-veldmaarschalk Rommel, die deel zou hebben genomen aan de samenzwering tegen Hitler in 1944. Een openlijk proces met executie achtte Hitler te schadelijk wegens Rommels populariteit. Daarom werd Rommel overgehaald een gifpil te slikken met behoud van een volledig pensioen voor zijn weduwe en met het dreigement dat anders zijn gezin naar een concentratiekamp gestuurd zou worden. Het Duitse volk werd wijsgemaakt dat Rommel was overleden aan verwondingen die hij bij een bombardement had opgelopen.\nAanzetten tot zelfmoord.\nWanneer iemand \u2018gezelfmoord\u2019 is, betekent dit dat deze is aangezet tot zelfmoord. Dit kan bijvoorbeeld in extreme gevallen van pesten of chantage waarbij het slachtoffer het leven dermate moeilijk wordt gemaakt dat deze ervoor kiest om de hand aan zichzelf te slaan. Bijgevolg is er geen sprake van een echte moord, omdat het hier zelfmoord betreft. Gevallen zijn onder anderen Meinoud Rost van Tonningen (vermoedelijk).\nStatistische gegevens.\nZelfmoord komt voor als een doodsoorzaak in de overlijdensstatistiek van Belgi\u00eb en Nederland. Mannen doden zichzelf bijna twee keer zo vaak als vrouwen, maar de zelfmoordpoging komt meer voor bij vrouwen.\nNederland.\nIn de jaren 1890 bedroeg de zelfmoordincidentie 56 per miljoen inwoners en in 1971 waren er 1216 zelfmoorden (94 per miljoen inwoners).\n8% van de Nederlandse bevolking heeft ooit serieus aan zelfmoord gedacht als oplossing voor de situatie waarin ze verkeren, 3% heeft ooit een plan gemaakt en 2% heeft ooit een poging ondernomen. De helft van de mensen die ooit een poging heeft ondernomen, onderneemt meer dan \u00e9\u00e9n poging. Ongeveer 1% van alle sterfgevallen is een su\u00efcide. Een derde van de (eerste) pogingen was niet de bedoeling om dood te gaan. 75% van de pogingen vindt plaats binnen het jaar van het ontstaan van de su\u00efcidale gedachte. Elk jaar overweegt 1% van de bevolking in Nederland zelfdoding; 0,4% maakt een plan en 0,1% doet een zelfmoordpoging. 40% van de mensen die dachten aan su\u00efcide zochten geen hulp voor hun problemen. Jaarlijks krijgen ongeveer 14.000 mensen bij de spoedeisende hulp behandeling en worden ongeveer 8000 personen opgenomen in het ziekenhuis voor zelf toegebracht letsel. Onder jonge vrouwen tussen 15 en 25 jaar is zelfmoord de grootste doodsoorzaak. In Groningen werd in 2007 het hoogste aantal zelfmoorden per 100\u00a0000 inwoners geregistreerd en in Amsterdam waren het er niet veel minder. De meeste zelfdodingen komen voor bij vijftigers.\nBelgi\u00eb.\nIn Belgi\u00eb is zelfmoord de op een na meest voorkomende doodsoorzaak bij jonge mannen van 20 tot 24 jaar en de derde doodsoorzaak bij jonge vrouwen van die leeftijd. In de leeftijdsgroep van 25 tot 34 jaar is zelfmoord de eerste doodsoorzaak. Elke dag ontnemen gemiddeld zeven Belgen zich het leven, wat neerkomt op 248 zelfmoorden per miljoen inwoners. In de jaren 1890 bedroeg dit 124 per miljoen inwoners. In de tabel hieronder staan de zelfmoordcijfers van het Vlaams Gewest, die gepubliceerd zijn door het Vlaams Agentschap Zorg en Gezondheid.\nUit de tabel kan men concluderen dat er meer mannen zichzelf doden dan vrouwen. Gemiddeld gezien over de periode van 2000 tot 2017 doden er 2,56 meer mannen zichzelf dan vrouwen. Mannen doden zichzelf ook vaker op meer gewelddadige manier dan vrouwen. Mannen ouder dan 80 jaar zijn oververtegenwoordigd. In Vlaanderen gestandiseerd risico voor mannen tussen 35 en 60 jaar ongeveer iets boven de 30 per 100.000 inwoners per jaar, boven de 85 jaar stijgt dit risico naar 55. Gemiddeld voor de bevolking is het suiciderate 15 per 100.000 inwoners.\n14% van de bevolking ouder dan 15 jaar in Belgi\u00eb heeft serieus nagedacht over zelfdoding, 5% de afgelopen 12 maanden, 4% zou ooit een poging hebben ondernomen. Ongeveer 2% van alle overlijdens is het gevolg van zelfmoord, bijna 3% van alle mannelijke overlijdens en iets meer dan 1% van de vrouwelijke overlijdens.\nIn Walloni\u00eb stierven in 2014 721 mensen, Brussels gewest 121, Vlaanderen 1054.\nVlaanderen noteerde in 2007 met 161 zelfmoorden per miljoen inwoners het tweede hoogste cijfer binnen de Europese Unie. Het jaarlijks aantal su\u00efcidepogingen wordt op 10.000 pogingen geschat.\nSociologen trachten de verschillen in zelfmoordcijfers tussen landen met een vergelijkbaar sociaaleconomisch profiel zoals Nederland en Vlaanderen te verklaren. Religieuze en socioculturele verschillen en verschillen in de kwaliteit van de geestelijke gezondheidszorg en euthanasiebeleid zijn factoren die hierbij van belang zijn.\nWereldwijd.\nVolgens een publicatie in februari 2019 door het medische tijdschrift BMJ is het aantal zelfmoorden wereldwijd van 1990 tot 2016 toegenomen met 6,7%.\nEchter, de Global Burden of Disease Study houdt rekening met de toename van de wereldbevolking over deze periode van bijna 30 jaar en concludeert dat het aantal zelfmoorden is gedaald van 16,6 naar 11,2 per 100.000 inwoners.\nZelfmoord komt opvallend vaker voor bij mannen dan vrouwen: 15,6 tegen 7,0 per 100.000 inwoners.\nWereldwijd zijn ook opmerkelijke grote verschillen per land. De redenen hiervoor zijn niet goed onderzocht, wel wordt er gespeculeerd over mogelijke factoren die verschillen per gemeenschap, zoals verschillen in volksaard, drugs en alcoholverslaving, regio, individueel geweld, islamitische achtergrond, stigmatisering en schaamte, mate van hulp zoeken bij problemen, stress en wapenbezit.\nVolgens het WHO sterven er elk jaar meer dan 700 000 mensen aan zelfmoord, dit betekent dat er elke 40 seconden iemand zich het leven neemt. Ook volgens data van het WHO zijn er voor elke zelfmoord meer dan 20 zelfmoordpogingen. 77% van de zelfmoorden vond plaats in lage- en middeninkomenslanden in 2019. Zelfmoord was verantwoordelijk voor 1,3% van alle sterfgevallen wereldwijd, waarmee het de 17e voornaamste doodoorzaak was in 2019.\nJuridische en religieuze aspecten.\nIn de Middeleeuwen werd zelfmoord in Europa door de invloedrijke Rooms-Katholieke kerk beschouwd als een zware zonde en ook volgens wereldlijk recht moesten na zelfdoding vaak maatregelen volgen. In het graafschap Vlaanderen tijdens de Bourgondische periode werd bijvoorbeeld na een zelfmoord het lijk van een zelfmoordenaar onteerd door het door de straten te slepen, of het aan een staak te spiesen; bezittingen konden in beslag worden genomen en begrafenis op een kerkhof kon geweigerd worden. Soms werd het lijk van een zelfmoordenaar met het hoofd omlaag aan een galg opgehangen om opgegeten te worden door de raven, of op een mesthoop gegooid. Er konden omstandigheden zijn die tot een mildere bestraffing van de nabestaanden konden voeren, bijvoorbeeld wanneer de persoon ernstig ziek of waanzinnig was, dit is bekend uit traktaten van Filips Wielant en Joos de Damhouder\nZoals in de meeste landen, is tegenwoordig in Belgi\u00eb, Nederland en Suriname zelfdoding of een poging daartoe niet strafbaar. Het kan overigens wel strafbaar zijn als door een dergelijke poging anderen in gevaar worden gebracht. In 2018 gaf het Belgisch hof van beroep te Gent aan dat ook \"dreigen\" met zelfdoding niet strafbaar is.\nIn 2021 bestonden in minstens 20 landen wel regels die zelfmoord of een poging daartoe als een strafbaar feit zien, of als reden om na de dood straffende maatregelen te treffen zoals het ongeldig verklaren van een testament.\nIn de wetgeving van vele landen zijn bepalingen opgenomen tegen levensberoving op verzoek en het aanzetten tot of het helpen bij zelfmoord.\nIn Nederland zijn levensberoving op verzoek (art 293 Sr) en aanzetten tot of hulp bij zelfdoding (294 Sr) strafbaar gesteld. Beide strafrechtartikelen werden in 2001 aangepast naar aanleiding van de legalisering van euthanasie, waarbij de regels voor levensbe\u00ebindiging op verzoek en hulp bij zelfdoding gelijk zijn.\nIn Belgi\u00eb zijn de juristen het oneens over de vraag of hulp bij zelfdoding strafbaar is. Iemand die niet heeft geholpen om de zelfdoding te voorkomen, kan in Belgi\u00eb in bepaalde omstandigheden worden vervolgd voor schuldig verzuim.\nIn Suriname geldt artikel 354 van het Wetboek van Strafrecht: 'Hij die opzettelijk een ander tot zelfmoord aanzet, hem daarbij behulpzaam is of hem de middelen daartoe verschaft, wordt, indien de zelfmoord volgt, gestraft met gevangenisstraf van ten hoogste drie jaren.'\nIn Zwitserland is hulp bij zelfdoding wettelijk mogelijk, hoofdzakelijk baserend op het zelfbeschikkingsrecht van mensen. Er mag geen eigenbelang van de helper bestaan en de wens tot zelfdoding moet tot op het laatst duidelijk zijn.\nHulp bij zelfdoding.\nIn Nederland is het geven van hulp bij zelfdoding strafbaar (behalve hulp van een arts, onder voorwaarden), maar het geven van adviezen niet. Er zijn meerdere organisaties actief die adviezen geven voor een pijnloze zelfdoding, zoals Stichting De Einder en Co\u00f6peratie Laatste Wil. Een andere uitzondering is hulp bij zelfdoding door een arts volgens de betreffende regels.\nIn Zwitserland is hulp bij zelfdoding wettelijk toegestaan. Verenigingen zoals Dignitas en Exit bieden in Zwitserland onder voorwaarden ook hulp aan niet-Zwitsers aan.\nPoging tot zelfmoord en parasu\u00efcide.\nMet de uitdrukking 'poging tot zelfmoord' (\"tentamen suicidii\" of \"TS\") bedoelt men een aanslag op zichzelf die niet tot de dood \"heeft\" geleid, inclusief die handelingen waarvan de persoon in kwestie \"vooraf\" vermoedt dat hij er niet aan zal overlijden. Deze beide vormen van poging tot zelfmoord \u2013 namelijk onbewust of bewust niet dodelijk \u2013 waartussen de grens niet scherp is, komen vele malen vaker voor dan een werkelijke zelfmoord. Mensen met deze neiging noemt men in de psychiatrie ook wel \"parasu\u00efcidaal\". \"Parasu\u00efcide\" slaat dus op de niet-dodelijke handeling(en) van een persoon die zich opzettelijk verwondt (automutilatie) of zeer riskant gedrag vertoont. Deze handelwijze komt veel voor bij personen met een borderline-persoonlijkheidsstoornis. Veel mensen die door zelfmoord overlijden, hebben eerder een of meer pogingen tot zelfmoord ondernomen.\nMethoden.\nBij de geslaagde zelfmoordpogingen onder mannen in Nederland in 2010 koos 50,6% voor ophanging of verwurging, 11,9% voor het gebruik van medicijnen en alcohol en 11,5% voor treinsu\u00efcide. Ook onder vrouwen is de verhanging/verwurging de meest voorkomende methode, zij het in mindere mate (36,8%). De tweede meest gehanteerde methode onder vrouwen is medicijnen/alcohol (26,1%). Vrouwen kiezen daarnaast ook relatief vaker voor het springen van gebouwen: 11,3% tegenover 7,6% bij mannen. In landen met een hoge vuurwapenbeschikbaarheid, zoals Zwitserland of de Verenigde Staten wordt vaker een vuurwapen gebruikt.\nPijnloze methodes maken gebruik van giftige gassen zoals koolstofmonoxide of gassen die de zuurstof verdrijven, zoals stikstof. Bij alle pijnloze methodes kan het een probleem zijn, dat er een zekere tijd ligt tussen bewusteloosheid en het stoppen van de hartslag. Als het proces onderbroken wordt is er kans op overleven met ernstige hersenschade. Een andere manier is het bewust stoppen met eten en drinken, een proces dat versterving wordt genoemd. Over pijnloze methodes werd lange tijd geen informatie verstrekt uit angst dat het aantal zelfmoorden daardoor zou toenemen. Deze angst is niet gebaseerd op wetenschappelijk onderzoek, integendeel. Zo blijkt bij terminaal zieken de geruststelling dat een pijnloze dood mogelijk is, voor velen genoeg om een natuurlijke dood te sterven.\nZelfmoordaanslag.\nHet komt ook voor dat mensen anderen opzettelijk schade toebrengen met verlies van eigen leven. Tijdens de Tweede Wereldoorlog gebruikte Japan kamikazepiloten die zichzelf op een vijandelijk schip lieten neerstorten.\nEr worden ook zelfmoordaanslagen gepleegd met religieuze en politieke doelen. Een voorbeeld zijn de terroristische aanslagen op 11 september 2001. Het aan moslimextremisme ontsproten zelfmoordterrorisme heeft veel bekendheid gekregen, maar het verschijnsel komt ook voor bij andere conflicten. De Tamiltijgers maakten er gebruik van en sinds 1994 wordt deze 'strategie' onder andere geassocieerd met de strijd in de Palestijnse gebieden, waar zij zou zijn bedacht door de leiding van Hamas.\nCollectieve zelfmoord.\nWanneer een groep mensen samen kiest voor zelfdoding spreekt men van collectieve zelfmoord. Voorbeelden hiervan zijn:\nPreventie.\nNederland.\nNa een Algemeen Overleg Su\u00efcidepreventie tussen meerdere ministeries en debatten in 2016 van de overheid, hebben de ministeries plannen van aanpakken gemaakt ter preventie van su\u00efcide. Er is gestart met landelijke campagnes om het aantal su\u00efcides en pogingen daartoe te proberen te verminderen en mensen bewuster te maken omdat er nog een taboe op rust. Er is onder andere een samenwerking tot stand gekomen tussen de overheid en 113 Zelfmoordpreventie, een organisatie die zich 24 uur per dag inzet om hulp te bieden aan iedereen die hiermee te maken heeft. Dit kan een persoon zijn die aan zelfdoding denkt maar kan ook iemand uit de directe omgeving zijn die zich zorgen maakt.\nAangenomen maar nog niet ingegaan is de \"Wet integrale su\u00efcidepreventie\" die het su\u00efcidepreventiebeleid structureel moet borgen. Aanhangig is de \"Wet toetsing levenseindebegeleiding van ouderen op verzoek\".\nInternationaal.\nIn augustus 2021 startte de FIFA met de campagne #REACHOUT, waarmee de organisatie sporters en mensen buiten de sport ertoe wil aanzetten te praten over eventuele psychische moeilijkheden die zij ervaren. Teresa Enke, de weduwe van de Duitse voetballer Robert Enke, die in 2009 als gevolg van depressies door zelfdoding om het leven kwam, was bij deze campagne betrokken."}
{"id": "9250", "revid": "153734", "url": "https://nl.wikipedia.org/wiki?curid=9250", "title": "PSV (voetbalclub)", "text": "PSV is een Nederlandse profvoetbalclub uit Eindhoven. Deze werd op 31 augustus 1913 opgericht onder de naam Philips Sport Vereniging als sportvereniging van Philips-medewerkers. Op 1 juli 1999 werd PSV NV opgericht en het betaalde voetbal hierin ondergebracht. Van 1984 tot 1 juli 1999 was het betaald voetbal ondergebracht onder de Stichting PSV Voetbal.\nPSV groeide uit tot een club die behoort tot de traditionele top drie van het Nederlands betaald voetbal. PSV won nationaal 25 keer de Eredivisie, 14 keer de Johan Cruijff Schaal en 11 keer de KNVB Beker. Internationaal won de club in 1978 de UEFA Cup en in 1988 de Europacup I.\nOp de UEFA-ranglijst van beste clubs in Europa stond PSV op 12 juli 2024 met 48.000 punten op de 32e plaats. De thuisbasis van de club is het Philips Stadion.\nGeschiedenis.\nOntstaan.\nWerknemers van Philips richtten op zaterdag 12 december 1910 het Philips Elftal op. Deze voetbalclub was de voorloper van PSV. De namen van de oprichters zijn te vinden in de notulen van 20 januari 1911: voorzitter Buitelaar, secretaris Formenoij, Heijnemeier, Hakker, Muijs, Van der Wees, Willem Schouten en Hendrik Huisken. De laatste twee zijn tevens de medeoprichters van PSV. De clubkleuren rood-wit worden vastgesteld op een ledenvergadering van het Philips Elftal begin 1911. Het eerste tenue bestaat uit een wijnrood shirt met witte kraag en witte boorden aan de mouwen, een zwarte broek en wijnrode kousen.\nHet Philips Elftal speelde op zondag 15 januari 1911 zijn eerste wedstrijd aan de Frederiklaan, op exact dezelfde locatie waar later het Philips Stadion verrees. Nadat Anton Philips zich onder luid gejuich in een open wagen naar het veld liet brengen, verrichtte zijn vijfjarige zoontje Frits Philips de aftrap. Tegenstander was het tweede elftal van Hollandia uit Woensel. Het Philips Elftal won met 4-0 door doelpunten van Van der Slooten, Bouchotte, Leeman en Wiegerink\nMet goedkeuring van Gerard en Anton Philips werd op zondag 31 augustus 1913 een sportvereniging opgericht waar verschillende sporten beoefend konden worden, waaronder voetbal. De vereniging werd opgericht door en voor personeelsleden van Philips. Het Philips Elftal sloot zich 22 oktober 1913 aan bij de Philips' Sport Vereeniging, maar behield de naam Philips Elftal tot 31 oktober 1916. De offici\u00eble oprichtingsdatum van het Philips Elftal is 12 december 1910, die van PSV 31 augustus 1913. In het begin konden alleen Philipsmedewerkers lid worden, maar vanaf 1928 mochten er ook mensen van buiten het bedrijf bij PSV sporten.\nVan personeelsclub tot betaald voetbal.\nPSV deed in 1914 voor de eerste keer mee aan de competitie en speelde in het seizoen 1921/22 voor het eerst in de hoogste klasse van het Nederlandse voetbal. Na een degradatie naar de tweede klasse in 1924/25 promoveerde PSV een jaar later weer naar de eerste klasse. PSV speelt sinds het seizoen 1926/27 onafgebroken op het hoogste niveau.\nPSV werd voor het eerst landskampioen in het seizoen 1928/29. Hiervoor won het eerst het districtskampioenschap in de Eerste Klasse Zuid en daarna de kampioenscompetitie. De afdeling voetbal werd in april 1933 financieel losgekoppeld van het overkoepelend orgaan. PSV won in 1934/35 zijn tweede landskampioenschap en in 1949/50 voor de eerste keer de KNVB beker. De Eindhovense club won in de finale van het toernooi met 4\u20133 van HFC Haarlem dankzij twee doelpunten van Jan Bijen en twee van Piet Fransen.\nPSV nam in 1955/56, een jaar na de invoering van het betaald voetbal in Nederland, als eerste Nederlandse club deel aan de eerste editie van het toernooi om de \"Coupe Europ\u00e9enne\", de voorloper van de Europacup I, die in 1992/93 weer de UEFA Champions League werd. Grote man achter PSV toentertijd was Frans Otten, voorzitter van de Philips-Federatie en sportliefhebber. Hij zorgde voor de juiste faciliteiten voor de sporters, waaronder de voetballers. Het seizoen 1956/57 werd het jaar van Coen Dillen. Hij maakte dat jaar 43 doelpunten in de Eredivisie, een nooit meer verbroken record. PSV werd in het seizoen 1962/63 voor het eerst kampioen in het betaald voetbal. Daarna ging de club tien jaar zonder prijs tegemoet. Onder bestuursvoorzitter Frits Philips schroefde Philips mede onder druk van de vakbonden de 'sponsoring' terug. Het duurde tot begin jaren 70 voor de investeringen weer toenamen.\nGouden periodes.\nMidden jaren 70 was de eerste 'gouden periode' voor PSV. Met voetballers als Willy van der Kuijlen en de gebroeders Willy en Ren\u00e9 van de Kerkhof won PSV vanaf het seizoen 1973/74 meerdere landskampioenschappen en nationale bekers. Zij wonnen samen met onder anderen Jan van Beveren, Huub Stevens, Ernie Brandts, Adrie van Kraaij, Kees Krijgh, Jan Poortvliet, Harry Lubse en Gerrie Deijkers in 1977/78 ook de UEFA Cup, de eerste Europese prijs in de clubhistorie. De finale van het toernooi werd beslist over twee wedstrijden, waarin PSV SC Bastia versloeg. Na 0\u20130 in Frankrijk won de Eindhovense club thuis met 3\u20130. Van der Kuijlen speelde uiteindelijk ruim zeventien seizoenen voor PSV waarin hij onder meer 528 competitiewedstrijden speelde. Dit leverde hem de bijnaam \"Mister PSV\" op. Hij stopte in 1982 met 311 competitiedoelpunten achter zijn naam met voetballen, waarmee hij ook topscorer aller tijden van de Eredivisie werd.\nIn de tweede helft van de jaren 80 begon de beste periode in de clubgeschiedenis. Tussen 1985/86 en 1991/92 werd PSV zes keer nationaal kampioen en won ze drie keer de KNVB beker. Daarbij was de Eindhovense club in de periode 1985/86-1988/89, de eerste sinds de oprichting van de Eredivisie, die vier keer op rij landskampioen werd. Het hoogtepunt in de clubhistorie vond plaats in het seizoen 1987/88, toen PSV op 25 mei 1988 onder leiding van coach Guus Hiddink het toernooi om de Europacup I won. Een team bestaand uit onder anderen Hans van Breukelen, Eric Gerets, Ivan Nielsen, Ronald Koeman, Jan Heintze, Gerald Vanenburg, Berry van Aerle, S\u00f8ren Lerby, Edward Linskens, Wim Kieft en Hans Gillhaus speelde in de finale met 0\u20130 gelijk tegen Benfica, om daarna door middel van een beslissende strafschoppenreeks te winnen. Invaller Anton Janssen schoot de zesde en beslissende penalty binnen voor PSV. Als gevolg van het winnen van de Europacup 1 speelde PSV op 11 december 1988 in Tokio voor de wereldbeker, tegen Club Nacional. Na een gelijke stand na 120 minuten verloor PSV ditmaal de strafschoppenserie: 6\u20137.\nNieuwe millennium.\nDe eerste tijd na 'de gouden periodes' laat zich omschrijven als een periode van ontwikkeling van spelers, die via PSV de stap maakten naar de internationale top. Voorbeelden hiervan zijn latere winnaars van de prijs voor wereldvoetballer van het jaar zoals Romario en Ronaldo, maar ook Ruud van Nistelrooij, Phillip Cocu en Jaap Stam. Bij de eerste editie van de Champions League in 1992/93 was PSV de eerste Nederlandse vertegenwoordiger. Na het landskampioenschap in het jaar dat daaraan voorafging, volgden een paar seizoenen zonder prijzen voor PSV. Dit had onder meer te maken met een sportieve piek bij titelconcurrent Ajax, dat in die jaren zowel nationaal als internationaal titels won. In 1994 voerde toenmalig voorzitter William Maeyer een reorganisatie door onder de naam \"Scenario 1994-95, opnieuw naar de top\". Daarin werd afscheid genomen van diverse oudgedienden. Luc Nilis begon in deze tijd aan een periode waarin hij zich in zes seizoenen de top vijf van PSV's clubtopscorers aller tijden binnenschoot. Het veertiende landskampioenschap in het seizoen 1996/97 was voor de Eindhovense club het laatste in de jaren 90.\nIn het eerste decennium van het nieuwe millennium domineerde PSV het Nederlandse voetbal. De club won van 1999/00 tot en met 2007/08 zes landskampioenschappen en was van 1997/98 tot en met 2008/09 twaalf jaar op rij vertegenwoordigd in de Champions League. Spelers als Mark van Bommel, Wilfred Bouma, Van Nistelrooij, Andr\u00e9 Ooijer, Mateja Ke\u017eman, Jan Vennegoor of Hesselink en Ji-sung Park waren hoekstenen binnen de selecties op dat moment. In deze tijd ontstond de term \"Eindhoven, voetbalhoofdstad\". Europees reikte PSV in deze jaren \u00e9\u00e9n keer tot de halve finale van de Champions League, eenmaal tot de kwartfinale en vier keer tot de kwartfinale van de UEFA Cup. Er vertrokken weer spelers naar Europese topclubs, zoals Van Bommel, Park, Ke\u017eman en Arjen Robben. Daarnaast werd de eigen jeugdopleiding opgewaardeerd en kreeg PSV in 2007 de titel 'beste jeugdopleiding van Nederland'. Ibrahim Afellay, Otman Bakkal, Isma\u00efl Aissati en Dirk Marcellis waren voorbeelden van het nieuwe elan in Eindhoven.\nKoerswijziging.\nNadat PSV van seizoen 2004/05 tot en met dat van 2007/08 opnieuw vier keer op rij landskampioen werd, stokten de successen. De club eindigde het seizoen 2008/09 als vierde en ook de volgende twee jaren liep het zowel een nieuwe landstitel als een eindklassering in de top 2 mis. In de zomer van 2011 kreeg PSV een financi\u00eble injectie van de gemeente Eindhoven. Ondanks verschillende en relatief dure aankopen wist PSV in 2011/12 en 2012/13 wederom geen kampioen te worden. Wel werden in 2012 zowel de beker als Johan Cruijff Schaal gewonnen door de Eindhovenaren. Na het seizoen 2012/13, waar PSV op de tweede plaats eindigde in de Eredivisie en verliezend bekerfinalist was, vond er een koerswijziging plaats. Vrijwel het gehele basisteam van de voorgaande jaren werd vervangen. Zes van de spelers hiervan leverden de club samen ruim \u20ac44.500.000,- aan transfersommen op, de contracten van acht andere selectiespelers werden niet verlengd en teruggekeerde spelers als Van Bommel en Bouma be\u00ebindigden hun actieve loopbaan. Technisch directeur Marcel Brands stelde vervolgens een nieuwe selectie samen met voornamelijk jonge spelers waarin PSV groeipotentie zag. Jeffrey Bruma, Florian Jozefzoon, Adam Maher, Stijn Schaars en Santiago Arias kostten de club gezamenlijk $11.500.000,- en de toen achttienjarige Karim Rekik werd gehuurd van Manchester City. Zij gingen samen met nog aanwezige jonge spelers als Jetro Willems, Georginio Wijnaldum, Oscar Hiljemark, Luciano Narsingh en Tim Matav\u017e en spelers afkomstig uit de eigen jeugd als Jeroen Zoet, Joshua Brenet, Abel Tamata, Jorrit Hendrix, Peter van Ooijen, Rai Vloet, J\u00fcrgen Locadia, Zakaria Bakkali en Memphis Depay de nieuwe PSV-selectie vormen. Ji Sung Park keerde terug naar de club om samen met Schaars voor enige ervaring in het team te zorgen. Oud-speler Cocu werd voor het eerst in zijn carri\u00e8re aangesteld als hoofdcoach. Daarnaast ging PSV meer investeren in de eigen jeugdopleiding.\nHet eerste seizoen van PSV onder Cocu eindigde op de vierde plaats op de ranglijst van 2013/14. Het duurde tot de laatste speeldag voor de club zeker was van deelname aan Europees voetbal, nadat ze halverwege de competitie nog op de negende plaats stond. PSV begon het seizoen 2014/15 met vrijwel dezelfde selectie, met Luuk de Jong in plaats van de verkochte Matav\u017e en Andr\u00e9s Guardado in plaats van de gestopte Park. Ditmaal greep de club op de tweede speeldag de koppositie en stond ze die de rest van het seizoen niet meer af. Een 4\u20131-overwinning thuis tegen sc Heerenveen in speelronde 31 zorgde ervoor dat het 22ste landskampioenschap in de clubhistorie officieel een feit werd. PSV eindigde het seizoen met 88 punten, onder meer dankzij 29 overwinningen in 34 competitiewedstrijden. Dit aantal punten en overwinningen waren allebei nieuwe clubrecords. Tijdens de slotfase van het seizoen werd bekend dat Philips na het seizoen 2015/16 ging stoppen als hoofdsponsor. De club zou voor het eerst sinds de invoering van de shirtsponsoring een andere naam dan Philips op de borst gaan dragen.\nOndanks de verkoop van uitblinkers Depay en Wijnaldum behaalde PSV in het seizoen 2015/16 voor het tweede jaar op rij meer dan tachtig punten (84). Daarmee was ze de eerste Nederlandse club die dit lukte sinds PSV dit zelf voor het laatst deed in de seizoenen 2004/05 en 2005/06. Net als toen werd PSV hiermee in 2015/16 voor het tweede jaar op rij landskampioen. De beslissing viel ditmaal op de laatste speeldag van het seizoen. De club begon aan speelronde 34 met evenveel punten als Ajax, maar met een doelsaldo dat zes doelpunten minder was. PSV won die dag vervolgens met 1\u20133 uit bij PEC Zwolle, terwijl Ajax uit bij De Graafschap met 1\u20131 gelijkspeelde.\nPSV eindigde in de titelrace van 2016/17 derde achter achtereenvolgens Feyenoord en Ajax. Het grote aantal gelijkspelen (tien) kostten de Eindhovenaren te veel punten om tot het laatst mee te kunnen doen. Steven Bergwijn werd dat jaar de volgende jeugdspeler die het schopte tot basiskracht. PSV werd in 2017/18 vervolgens voor de derde keer in vier jaar en voor de 24e keer in totaal landskampioen. In 2018/19 eindigde PSV op de tweede plaats, achter kampioen Ajax.\nDe club bracht in maart 2019 naar buiten dat het vanaf het seizoen 2019/20 een nieuwe shirtsponsor zou krijgen door middel van een innovatieve constructie. Philips, ASML, Jumbo, VDL en de High Tech Campus werden namelijk onder de noemer \"Metropoolregio Brainport Eindhoven\" samen de nieuwe belangrijkste commerci\u00eble partner van de club. \nHet voetbalseizoen 2019/20 werd in maart 2020 vroegtijdig be\u00ebindigd door de coronacrisis in Nederland. De KNVB besloot de op dat moment actuele ranglijst als eindstand te kiezen. PSV eindigde daarmee op de vierde plaats.\nPSV eindigde in de seizoenen 2020/21, 2021/22 en 2022/23 op de tweede plaats. In 2021, 2022 en 2023 won PSV de Johan Cruijff Schaal en in 2022 en 2023 won het de KNVB Beker. Vier van de vijf keren was dit in een finale tegen Ajax en eenmaal tegen Feyenoord.\nDe transferzomer van 2023 was een drukke periode. Veel dure spelers zoals Simons en Sangar\u00e9 vertrokken en PSV haalde de volgende spelers terug naar Nederland: Dest, Lang, Schouten, Pepi en Lozano. Door al die transfers werd een recordbedrag van 50 miljoen uitgegeven. De uitgaven werden beloond, want in het seizoen 2023/24 behaalde PSV de Champions League-groepsfase na een afwezigheid van vijf jaar. Het lukte de beste seizoensstart in de Eredivisie ooit neer te zetten. De ploeg van Peter Bosz won 17 competitiewedstrijden sinds de start van seizoen 2023/2024, een evenaring van PSV in het seizoen 1987/88. Het lukte ze ook om te overwinteren in de Champions League, voor het eerst sinds het seizoen 2015/16. PSV werd nipt verslagen in de achtste finales door de finalist van dat jaar: Borussia Dortmund. Op 5 mei 2024 werd de ploeg uit Eindhoven kampioen van Nederland, na een 4\u20132 overwinning op Sparta Rotterdam.\nAlgemeen.\nComplexen.\nPSV beschikt over twee verschillende complexen. De thuiswedstrijden van het eerste elftal worden gespeeld in het Philips Stadion. De trainingslocatie is PSV Campus de Herdgang, hier spelen Jong PSV, PSV Vrouwen en de jeugdelftallen hun thuiswedstrijden.\nPhilips Stadion.\nPSV speelt zijn thuiswedstrijden in het Philips Stadion. Het stadion ligt in het stadsdeel Strijp in de wijk Philipsdorp, nabij het centrum van Eindhoven. De huidige tribunes zijn in meerdere fases gebouwd. De laatste grote wijzigingen dateren van 2000, toen de hoeken werden dichtgebouwd. De tribunes zijn 33 meter hoog en het veld is 105 meter lang en 68 meter breed. Sinds het seizoen 2005/06 zijn alle hekken rondom het veld verdwenen. Het gehele stadion beschikt over verwarmde tribuneplaatsen en de capaciteit bedraagt 35.000 toeschouwers. Mede in verband met een mogelijke kandidatuur van Nederland (samen met Belgi\u00eb) voor het WK 2018 wordt er onderzocht of een uitbreiding van het stadion naar 43.000 zitplaatsen haalbaar is; de minimumcapaciteit voor een WK-stadion was destijds 42.000. Een andere reden is het maximum beschikbare aantal seizoenskaarten. In het seizoen 2020/21 heeft PSV het maximumaantal seizoenskaarten verkocht en is er een wachtlijst. Verder hebben diverse bedrijven een kantoor of winkel in het stadion en zijn er tevens twee restaurants gevestigd, waarvan \u00e9\u00e9n bekroond is met een Michelinster. De grond van het Philips Stadion is in het bezit van de gemeente Eindhoven.\nDe Herdgang.\nHet trainingscomplex van PSV is op ongeveer drie kilometer afstand ten noordwesten van het Philips stadion gevestigd. In een bosrijke en rustige omgeving ligt PSV Campus De Herdgang, nabij landgoed De Wielewaal, aan de Oirschotsedijk. De Herdgang wordt vaak als synoniem gezien voor de rust die er in en om de club PSV heerst. Daarbij speelt ook de familie van Kemenade een prominente rol, onder aanvoering van vader Harry van Kemenade, tevens \"lid van verdienste\" van PSV, die samen met zoon Paul en dochter Liesbeth de professionele sectie van de Herdgang verzorgen. Het complex bestaat uit verschillende trainingsfaciliteiten, waaronder een fitnesscentrum en onder meer een tennisbaan. Behalve als trainingscomplex is de Herdgang ook in gebruik als trainings- en wedstrijdcentrum van de jeugdafdeling en de amateursectie. De Herdgang beschikt in totaal over zeven voetbalvelden, waarvan drie kunstgrasvelden. De tribune aan het hoofdveld biedt plaats aan 1.000 toeschouwers.\nOrganisatie.\nSinds 1 juli 1999 zijn alle professionele en jeugdactiviteiten van de Eindhovense Voetbal Vereniging PSV en de commerci\u00eble activiteiten van de Stichting PSV Voetbal ondergebracht in PSV NV. Binnen deze NV is een adviserende en toezichthoudende rol weggelegd voor de Raad van Commissarissen. De NV heeft verschillende soorten aandelen uitgegeven, gewone aandelen, priorititeitsaandelen en \u00e9\u00e9n bijzonder aandeel. De aandelen worden gehouden door de stichting PSV voetbal en de Eindhovense voetbalvereniging PSV. Het bijzondere aandeel is in bezit van Eindhovens voetbalvereniging PSV. De houder van het bijzondere aandeel heeft een beslissende stem in verschillende zaken van de NV zoals het wijzigen van de doelomschrijving, naam, structuur, logo en stadionlocatie. De prioriteitsaandelen, in bezit van de stichting PSV voetbal, bepaalt het aantal directeuren en commissarissen en kan een bindende voordracht doen voor nieuwe commissarissen en directieleden alsmede hun ontslag of schorsing.\nDe Raad van Commissarissen van de NV bestaat per 30 oktober 2023 uit:\nDe eindverantwoordelijkheid voor de dagelijkse leiding van PSV NV ligt bij de voorzitter, casu quo algemeen directeur. Medio 2022 werd Toon Gerbrands opgevolgd door voormalig technisch directeur Marcel Brands als algemeen directeur. Op 17 september 2022 werd de functie van directeur voetbalzaken vacant door het vertrek van John de Jong. Op 1 maart 2023 trad Earnest Stewart aan als zijn vervanger. \nCommunicatiemiddelen.\nPSV communiceert op diverse manier met de fans, sponsor en andere belangstellenden. Middels drukwerk werd tot 2016 onder meer voor elke thuiswedstrijd de \"PSV-flits\" gratis uitgedeeld aan de supporters. Verder komt het blad \"PSV Inside\" uit. Dat is een blad dat verkrijgbaar is in de winkel of waar een abonnement op af te sluiten is. Verder worden nog het blad \"PSV Inzake\" en \"PSV Phoxynieuws\" uitgegeven. Deze bladen worden aan de leden toegezonden van respectievelijk PSV Netwerk voor ondernemers en van de Phoxyclub, voor jeugdige supporters. Verder communiceert PSV dagelijks via zijn internetsite, www.psv.nl. De website is ook in het Engels en Spaans beschikbaar en geeft onder andere ook actuele informatie over de trainingstijden van de A-selectie. Verder beschikt de website over achtergrondinformatie over de selectie en de wedstrijden, en is in het archief terug te bekijken tot berichten uit 2002. PSV beschikt tevens over een eigen forum waar leden met elkaar van gedachten kunnen wisselen. Tevens heeft PSV een interne en externe televisieservice, die bestaat uit een online televisiedienst, een digitaal kanaal bij KPN, het programma Clubvoetbal Insite op RTL 5, en een dagelijks voetbaljournaal op Planet Voetbal. Bij de online televisiedienst op PSV.nl en PSV.tv zijn actualiteiten, voor- en nabeschouwingen op wedstrijden, portretten van spelers, historische fragmenten, inside- en businessvideo's te zien. Verder heeft PSV ook een overeenkomst met YouTube over het aanleveren van beeldmateriaal van PSV.tv. Sinds 2013 voert Official Supplier Markteffect alle onderzoeken voor PSV uit. De voorspellingen van PSV supporters worden elke thuiswedstrijd in het Philips Stadion onderzocht en met de supporters gedeeld. Daarnaast is PSV actief op enkele sociale media: Facebook, Twitter, Instagram, Snapchat, YouTube en Tiktok. PSV heeft onlangs ook een samenwerking gestart met Anycoin Direct. Via verschillende kanalen zullen beide partijen communiceren over veilig handelen in cryptocurrencies. Het gehele sponsorbedrag is dan ook uitbetaald in Bitcoin, een primeur binnen de voetbalwereld en crypto wereld.\nAanhang.\nPSV beschikt over een maximum van 26.000 seizoenkaarthouders en er is doorgaans een wachtlijst voor aanvragen van nieuwe seizoenskaarten. PSV verkoopt maximaal 26.000 seizoenkaarten terwijl het stadion een capaciteit van 35.000 toeschouwers heeft, omdat men wil dat er altijd kaarten via de losse verkoop beschikbaar zijn voor supporters. Het grootste gedeelte van de PSV-aanhang komt uit Noord-Brabant, al zijn er ook supporters uit de rest van Nederland en buitenlandse seizoenkaarthouders. Fanatieke supporters zitten doorgaans in de sfeervakken. Dit zijn de vakken U t/m Z, deze vakken bevinden zich grotendeels op de eerste ring van de oosttribune van het Philips Stadion, vandaar wordt dit ook wel \"Oost\" genoemd.\nRivaliteit.\nAls een van de drie traditionele topclubs heeft PSV in de loop der jaren veel rivaliteit ondervonden van andere clubs in de Eredivisie. Van de traditionele topclubs is Ajax een rivaal op sportief gebied. De wedstrijden tegen Ajax worden als toppers bestempeld sinds het seizoen 1973/74. De rivaliteit met Ajax ontstond in de jaren 70 en komt voort uit diverse oorzaken, zoals de verschillende interpretatie van al dan niet recente nationale en internationale successen van beide clubs en de veronderstelde tegenstelling tussen de Randstad en de provincie. Wedstrijden tussen Ajax en PSV staan bekend als De Topper.\nSupportersverenigingen.\nPSV beschikt over twee offici\u00eble supportersverenigingen. \u00c9\u00e9n ervan is de oudste supportersvereniging van Nederland, \"Supportersvereniging PSV\". Deze vereniging werd opgericht op 1 augustus 1920. Deze vereniging kenmerkt zich door het organiseren van de supportersreizen naar de wedstrijden van PSV, zowel in binnen- als in buitenland. De andere vereniging is \"PSV Fans United\". Op 19 januari 2001 werd deze vereniging opgericht en is op 27 november 2001 schriftelijk officieel erkend door PSV. De vereniging is opgericht door de fanatieke supporters met als doel op te komen voor de sfeersupporters van PSV. Naast de twee supportersverenigingen heeft PSV ook een fanclub voor kinderen van 0 tot en met 12 jaar. PSV was de eerste Nederlandse club die met een dergelijke fanclub kwam. De fanclub begon in 1998 onder de naam PSV Junior Club en was een gratis club om kinderen kennis te laten maken met PSV. Later is de naam gewijzigd in PSV Phoxy Club. Anno 2008 is het een betaald lidmaatschap. In november 2007 kon PSV het 20.000e lid verwelkomen.\nSfeergroepen.\nNaast de offici\u00eble verenigingen kent PSV ook nog supportersgroepen die gericht zijn op tifo. De offici\u00eble vereniging PSV Fans United beschouwt dit als onderdeel van hun beleid, wat onder meer in ogenschouw kwam door een sfeeractie voor Timmy Simons welke door hen was georganiseerd. Een andere groep die zich voornamelijk op tifo richt is Lighttown Madness. De sfeeracties voor Heurelho da Silva Gomes komen van hen. Een andere groep, die bestaat uit jongeren van Vak ZZ die in de leeftijd van 12 tot 16 jaar zijn, heeft zich verenigd in Red White Entity. Al deze sfeergroepen voeren hun acties uit in samenwerking met PSV, en soms ook met elkaar.\nMascotte.\nDe kidsclub, PSV Phoxy Club, is genoemd naar de mascotte van PSV, Phoxy. Zoals de naam al aangeeft is Phoxy een vos. Phoxy is gekleed in het PSV clubtenue en heeft rugnummer 99. De manier van schrijven van de naam refereert aan het Engelse woord Fox, maar dan met de eerste twee letters van Philips. In het jaar 2006 werd Phoxy mascotte van het jaar.\nImago van de club.\nUit een onderzoek uit 2007 van het bureau Sport+Markt voor de Eredivisie CV, waarin de imagowaarde van de eredivisieclubs werd bekeken, kwam naar voren dat PSV op de eerste plaats stond wat betreft aantrekkelijkheid. Het onderzoek maakte deel uit van het zogenaamde CPM-model (Club Positioning Matrix), dat door de Eredivisie CV gebruikt wordt als barometer voor het verdelen van de tv-gelden onder de clubs. De CPM-ranking telt voor de helft mee. Sportieve prestaties in de Eredivisie voor de andere helft. Bij de CPM tellen naast het imago (voor 23% bepalend) ook de merkwaarde (23%), de doelgroep (9%), het stadion (13%), de omzet (23%) en de UEFA-ranglijst (9%) mee bij het bepalen van de score. PSV staat op deze lijst tweede met 2648 punten van de maximale 3462. Voorheen bepaalden de CPM-ranglijst en de sportieve prestaties in de Eredivisie per club hoe de tv-gelden werden verdeeld, beide werden gewogen over de afgelopen drie seizoenen. Tegenwoordig wordt dit anders bepaald. (uitleg)\nLogo, tenue en vlag.\nLogo.\nHet eerste logo van PSV bestond uit een cirkel waarin een gloeilamp was verwerkt. In de lamp stond \u201cPhilips\u201d en erboven \u201csport\u201d. Later is het veranderd in een ovale vorm met een vlag erin waar in de vlag wederom een ovaal was geplaatst met de letters PSV er in. Medio jaren negentig is het logo ingevoerd zoals het nu is. De buitenste ovaal is rood-wit horizontaal gestreept, waarop de vlag is geplaatst met de letters PSV die groter en dikker zijn gemaakt. In 2014 werd onderaan in de lauwerkrans de tekst 'EST 1913' aan het logo toegevoegd, wat verwijst naar het jaar van oprichting. In mei 2020 zijn er enkele kleine wijzigingen gemaakt aan het logo, het lettertype van \"PSV\" en \"EST. 1913\" is subtiel veranderd.\nTenue.\nHet offici\u00eble tenue van PSV bestaat uit een rood-wit verticaal gestreept shirt, een zwarte broek en witte sokken. In de loop der jaren heeft PSV regelmatig van shirt gewisseld, soms geheel rood, soms geheel wit, of dunne en dikke strepen. In 2000 werd een shirt ingevoerd met zeven gelijke strepen, vier witte en drie rode. De rode kleur werd officieel vastgelegd als pms 106 (PSV-rood) en de plaats van het clublogo als ergens op de borst. PSV kende sinds de invoering van de shirtsponsoring in 1982 tot 2016 \u00e9\u00e9n shirtsponsor, Philips. Er werd in 2016 een driejarig contract gesloten met EnergieDirect.nl. De achtergrond bij de tekst Philips was bijna altijd \u00e9\u00e9n kleur. In het seizoen 1994/95 heeft PSV enkele wedstrijden met Philips op een volledig gestreept shirt gespeeld, maar dat is tijdens het seizoen veranderd vanwege de verminderde leesbaarheid.\nKledingsponsor.\nSinds 1970 heeft PSV vier kledingsponsoren gehad. Le Coq Sportif was de eerste sponsor van PSV, van 1970 tot 1974. Van 1974 tot 1995 was Adidas de sponsor, en stond hun logo op het shirt. Nike werd in 1995 kledingsponsor van PSV, tot en met het seizoen 2014-2015. PSV sloot vervolgens een akkoord met Umbro tot en met 2019-2020. Sindsdien is Puma de kledingsponsor.\nVlag.\nUit de jaren 50 stamt het zogenaamde Blauwdoek. Deze blauwe vlag bevat een aantal sterren, wat overeenkomt met het aantal behaalde landskampioenschappen. In de jaren 80 is het blauwdoek verdwenen, maar in 2004 is het in ere hersteld door de Supportersvereniging. In het clublied wordt verwezen naar het Blauwdoek: \"Wij houden voor ogen de Rood-Witte vaan. Aan 't 'Blauwdoek' meer sterren de club bovenaan\". Na ieder behaald landskampioenschap zal er een ster aan het doek worden toegevoegd.\nBegroting.\nIn het seizoen 2007/08 werkte PSV met een begroting van 65 miljoen euro. Een stijging van 10 miljoen euro ten opzichte van het seizoen ervoor. In het seizoen 2006/07 draaide PSV een omzet van 88 miljoen euro, een record in de clubgeschiedenis. Het grootste deel van dat bedrag waren de inkomsten van de UEFA die PSV 31,6 miljoen euro betaalde vanwege televisierechten, reclame-inkomsten en wedstrijdpremies uit de Champions League. Andere inkomstenbronnen waren onder andere sponsorinkomsten voor een bedrag van 16,8 miljoen euro, stadionexploitatie 14,0 miljoen euro, media (voornamelijk televisierechten) 7,4 miljoen euro, seizoenskaarten 6,2 miljoen euro en losse kaartverkoop 5,5 miljoen euro. De bedrijfslasten waren 65,5 miljoen euro waarvan het grootste bedrag kosten waren van lonen en salarissen, te weten 35,6 miljoen euro. In het seizoen 2007/08 ontving PSV 27 miljoen euro van de UEFA vanwege deelname aan de Champions League.\nIn het seizoen 2017/18 realiseerde PSV een omzet van 70 miljoen euro en schreef voor het 7e jaar op rij zwarte cijfers, ditmaal met een kleine winst van ca. 2 ton.\nSamenwerkingsverbanden.\nPSV werkt samen met een aantal clubs uit Nederland. In 2022 heeft PSV een partnership gesloten met verschillende buitenlandse clubs, zoals Cruzeiro, Chivas en Austin FC, en in 2023 ging de club ook een samenwerking aan met de Zuid-Koreaanse club Jeonbuk Hyundai. Op 18 april 2024 begon PSV een nieuwe samenwerking met Adelaide United uit Australi\u00eb. Daarnaast is PSV druk op zoek naar andere samenwerkingen in landen als Hongarije en Ghana.\nVoormalige samenwerkingsverbanden:\nClublied.\nHet clublied van PSV bestaat uit vier coupletten. Het werd op 3 oktober 1950 ingevoerd als offici\u00eble clublied. De muziek is gecomponeerd door Kees van der Weijden, voormalig dirigent van de Philips Harmonie. De tekst is geschreven door voormalig PSV-keeper Jo Vermeulen. Uit het clublied komt ook de slogan \"Eendracht maakt macht\" voort (uit het 1e couplet).\nResultaten.\nPunten sinds 1956.\nEen overzicht van de behaalde punten vanaf de oprichting van de Eredivisie in 1955/56 tot en met het heden, omgerekend naar 34 wedstrijden per seizoen en 3 punten voor een overwinning).\nUEFA rank sinds 1960.\n\"*\" Bijgewerkt per 12 juli 2024.\nBeker.\nIn totaal speelde PSV negentien finales in het toernooi om de KNVB beker. De eerste was in 1932 tegen DFC Dordrecht. De Dordtenaren wonnen met 5-4 na verlenging. De eerste winst van het bekertoernooi dateert uit 1950, toen HFC Haarlem werd verslagen, met 4-3, ook na verlenging. PSV heeft elf keer de KNVB beker gewonnen.\nEuropees voetbal.\nPSV nam van het seizoen 1974/75 tot en met het seizoen 2016/17 ieder jaar deel aan een Europees toernooi (Europacup I/Champions League, Europacup II of UEFA Cup/Europa League). In die tijd won PSV \u00e9\u00e9n keer de UEFA Cup (1977/78) en \u00e9\u00e9n keer de Europacup I (1987/88). In de seizoenen 1970/71 en 1974/75 haalde de club de halve finale van het Europacup II-toernooi, in 1975/76 die van de Europacup I en in 2004/05 die van de Champions League. PSV won in 1988 als een van de weinige Europese clubs de \"continentale treble\" (winst van het landskampioenschap, de nationale beker en de Europacup I). Deze reeks werd doorbroken in het seizoen 2017/18. PSV kwam toen niet verder dan de derde kwalificatieronde van de Europa League, door twee nederlagen tegen NK Osijek.\nPSV nam in het seizoen 1992/93 voor het eerst deel aan de dat jaar ook opgerichte Champions League. De club speelde op 25 november 1992 haar eerste wedstrijd in dit toernooi, uit bij FC Porto (2\u20132). Rom\u00e1rio maakte die dag beide treffers en was daarmee de eerste die scoorde voor PSV in de Champions League.\nPSV nam van seizoen 1997/98 tot en met seizoen 2008/09 twaalf seizoenen op rij deel aan de UEFA Champions League, een Nederlands record. De Eindhovense club boekte op 30 oktober 2002 haar grootste overwinning in dit toernooi: 3\u20130 thuis tegen AJ Auxerre. De grootste uitzege is een overwinning van 1\u20133 op HJK Helsinki op 25 november 1998. PSV's grootste nederlagen in de CL vonden plaats op 25 september 2002, 8 maart 2006 en 20 september 2023: 0\u20134 thuis tegen Arsenal, 4\u20130 uit tegen Olympique Lyon en 4\u20130 uit tegen Arsenal.\nLuuk de Jong maakte negen CL-doelpunten voor PSV en is daarmee clubtopscorer in dit toernooi. Johann Vogel speelde het hoogste aantal wedstrijden in de Champions League voor de Eindhovense club: 38. Isma\u00efl Aissati werd op een leeftijd van 17 jaar en 46 dagen de jongste PSV-er ooit in de Champions League, Jan Heintze met 39 jaar en 66 dagen de oudste. Arjen Robben was de jongste speler die voor PSV een CL-doelpunt maakte (18 jaar en 280 dagen), Phillip Cocu de oudste (35 jaar en 38 dagen). Doelman Heurelho da Silva Gomes slaagde er dertien CL-wedstrijden in de nul te houden en bezit daarmee dit clubrecord.\nPSV speelde op 28 september 2016 zijn honderdste wedstrijd in de Champions League. De Eindhovense club was daarmee de zestiende die tot dit aantal kwam. Het werd die dag 2\u20132 uit bij FK Rostov. Luuk de Jong maakte die dag tevens PSV's honderdste doelpunt in de Champions League, de 2\u20132.\nDe club speelt sinds 1955 in diverse Europese competities. Hieronder staan de competities en in welke seizoenen de club deelnam. De edities die PSV heeft gewonnen zijn dik gedrukt:\nBijzonderheden Europese competities:\nUEFA Club Ranking: 32 (26-08-2024)\nOverige elftallen.\nJeugd.\nNaast het eerste elftal kent PSV ook een jeugdopleiding. Daar waar PSV het zwaartepunt lang legde op vooral het scouten van de juiste spelers, kwam de jeugdopleiding ogenschijnlijk vaak op het tweede plan. Naast een jeugdafdeling had PSV van 1987 tot 2000 een jeugdinternaat. Onder meer de latere international Peter Hoekstra zat daarop. Spelers die niet op het jeugdinternaat zaten, maar wel doorstroomden vanuit de eigen jeugdopleiding, zijn onder andere (ex-)internationals Wilfred Bouma, Boudewijn Zenden, Klaas-Jan Huntelaar en Ibrahim Afellay. De jeugdopleiding loopt van de F- tot de A-jeugd, plus het jeugdelftal, ook wel Jong PSV genoemd. De jeugd speelt haar wedstrijden op sportcomplex de Herdgang. In 2007 ontving PSV de trofee voor beste Jeugdopleiding van Nederland.\nDe jeugdopleiding van PSV bracht tot nu toe 32 Oranje-internationals op:\nJong PSV.\nJong PSV kwam met ingang van het seizoen 2013/14 onder leiding van Darije Kalezi\u0107, die daarmee Marco Roelofsen opvolgde. Dat was eveneens de eerste jaargang sinds de invoering van het betaalde voetbal waarin de KNVB jeugdteams toeliet tot de Eerste divisie. Dit betroffen Jong Ajax, Jong Twente en Jong PSV. Door in speelronde tien tot en met achttien twintig punten te halen, won Jong PSV datzelfde seizoen de tweede periode. Daarmee werd het als eerste 'Jong'-team ooit periodekampioen in de Eerste divisie. Waar dit voor reguliere Eerstedivisieteams kwalificatie voor de nacompetitie betekent, waren de drie Jong-teams hier bij voorbaat al van uitgesloten. De toelating daartoe ging daarom in plaats daarvan naar Sparta Rotterdam, dat in speelronde tien tot en met achttien negentien punten haalde.\nAmateurs.\nPSV/av, ook de PSV amateurs genoemd, is de amateurvoetbalafdeling van de Eindhovense Voetbalvereniging PSV.\nBekende en prominente ex-PSV'ers.\nBekende en prominente voorzitters.\nPSV\u2019s eerste voorzitter was Jan-Willem Hofkes. Hij leidde de club van 1913 tot 1925 (met een tussenpoze van \u00e9\u00e9n jaar). De voorzitter was die tijd nog voorzitter van de sportvereniging en nog niet specifiek van de voetbalvereniging. De eerste voorzitter die een Europese prijs won was Aad Groeneveld. Hij was voorzitter van 1970 tot 1983. Samen met Ben van Gelder leidde hij PSV naar de Europese top en zorgde voor een commerci\u00eble inslag. Jacques Ruts was voorzitter toen PSV in 1988 de Europacup I won. Ruts was de opvolger van Groeneveld en bleef tien jaar voorzitter van PSV. De laatste voorzitter die een lange termijn in dienst was was Harry van Raaij. Hij was acht jaar voorzitter en onder zijn leiding won PSV vier landstitels.\nBekende en prominente trainers.\nGuus Hiddink is de meest succesvolle trainer in het Nederlandse betaald voetbal. Er is geen enkele trainer die meer landskampioenschappen in de Eredivisie heeft gewonnen. Verspreid over twee periodes behaalde Hiddink zes landstitels en tevens vier KNVB bekers, alle bij PSV. Tevens won Hiddink de Europacup I. Hiddink was ruim 7 jaar trainer van PSV, van 1987 tot 1990 en van 2002 tot 2006. Een andere prominente trainer, die bijna acht jaar aan de club verbonden bleef als trainer, is Kees Rijvers. Hij trainde de club van 1972 tot 1980. In die tijd veroverde PSV de UEFA Cup, drie landstitels en twee KNVB bekers. Bobby Robson en Erik Gerets veroverden met PSV twee keer de landstitel.\nBekende en prominente oud-spelers.\nBelangrijkste en meest prominente ex-PSV'er is waarschijnlijk Willy van der Kuijlen. Van der Kuijlen wordt ook wel Mr. PSV genoemd. Hij speelde 528 competitiewedstrijden voor PSV en scoorde daarin 308 goals. Een andere bijnaam voor Van der Kuijlen is \u201cskietuh Willy\u201d vanwege zijn harde schot. Een andere PSV\u2019er die bekendstond vanwege zijn harde schot is \u201chet Kanon\u201d Coen Dillen. Beide spelers hebben een standbeeld naast het Philips Stadion staan. Dillen was PSV\u2019er in de jaren vijftig en scoorde in 1956/57 43 doelpunten in \u00e9\u00e9n seizoen, nog steeds een record in de Nederlandse Eredivisie. Andere spelers die een record in handen hebben zijn onder meer Hans van Breukelen, Erik Gerets, Jan Heintze, Heurelho da Silva Gomes, Eric Addo, Jefferson Farf\u00e1n en Ibrahim Afellay. Allen werden met PSV vier keer achtereen kampioen van Nederland. De eerste drie deden dat in de jaren 80, in een tijd dat tevens de Europacup I werd veroverd. Een van de twee Europese Cups die PSV won. Tien jaar eerder won PSV de UEFA Cup, met in het team behalve aanvoerder Willy van der Kuijlen, keeper Jan van Beveren, Ren\u00e9 en Willy van de Kerkhof, Gerrie Deijkers en Harry Lubse. Ronald Koeman en Erik Gerets zijn voormalige PSV-ers die zowel als speler \u00e9n als trainer kampioen werden met PSV. Gerets is ook lid van verdienste van PSV, net als bijvoorbeeld Sjef van Run en Roel Wiersma. Wiersma was een verdediger bij PSV eind jaren vijftig, begin jaren zestig. Na zijn actieve carri\u00e8re werd hij coach bij PSV, de waterpolo-afdeling. Andere spelers die wel in een andere functie bij de voetbaltak van PSV terugkeerden, zijn onder meer Berry van Aerle (supportersco\u00f6rdinator), Ernie Brandts (assistent-trainer), Toon Brusselers (bestuurslid technische zaken), Phillip Cocu (jeugdtrainer en later trainer), Guus Hiddink (trainer), Adrie van Kraaij (technisch manager en scout) en Luc Nilis (spitsentrainer). Nilis was een aanvaller en vormde een duo met Van Nistelrooij, die als topspits onder meer de Brazilianen Romario en Ronaldo opvolgde. Andere ex-spelers die bij Europese topclubs spelen of speelden zijn onder anderen Ruud van Nistelrooij, Alex, Mark van Bommel, Arjen Robben, Ibrahim Afellay, Ruud Gullit, Gheorghe Popescu, Boudewijn Zenden, Ji-sung Park, Jaap Stam en Ei\u00f0ur Gu\u00f0johnsen.\nRecordhouders.\nTopscorers aller tijden\nMeeste gescoorde doelpunten in \u00e9\u00e9n seizoen\nMeeste gespeelde competitiewedstrijden\nMeeste minuten, onafgebroken, zonder tegendoelpunt, in de Eredivisie\nLegendary PSV.\nEen team van oud-spelers van PSV speelt onder de naam \"Legendary PSV\" als gelegenheidsteam wedstrijden, op uitnodiging.\nLegendary PSV wordt wisselend vertegenwoordigd door spelers als Berry van Aerle, Mateja Kezman, Ernest Faber, Harry Lubse, Twan Scheepers, Jan Poortvliet, Andr\u00e9 van Gerven, Erwin Koeman en Stan Valckx. Jaarlijks strijden Legendary PSV en een team van trainers van amateurclubs om de Gerrie Deijkers Trofee."}
{"id": "9251", "revid": "231402", "url": "https://nl.wikipedia.org/wiki?curid=9251", "title": "Helen Keller", "text": "Helen Adams Keller (Tuscumbia, Alabama, 27 juni 1880 \u2014 Westport, Connecticut, 1 juni 1968) was een Amerikaanse schrijfster en taalkundige.\nToen zij 19 maanden oud was, werd ze ten gevolge van een ziekte doof en blind. Met de hulp van haar lerares Anne Sullivan (1866-1936) leerde ze vanaf kort voor haar zevende jaar te communiceren met behulp van het vingeralfabet, waarbij woorden in de hand gespeld worden.\nZij leerde eveneens braille, tactiele gebarentaal, spraakafzien (liplezen) met haar vingers en zelf spreken (al was dat moeilijk verstaanbaar voor buitenstaanders). Ze voltooide als eerste doofblinde een middelbareschoolopleiding en een universitaire studie. In 1904 studeerde Keller cum laude af aan het Radcliffe College in Boston (Bachelor of Arts). Ze leerde vijf talen, naast Engels ook Duits, Frans, Latijn en Grieks.\nHelen Keller schreef een tiental boeken, waaronder haar autobiografie \"The Story of My Life\" (1903). Ze hield over de gehele wereld lezingen over het onderwijs aan blinden en doven.\nOver de periode in haar leven dat haar onderwijzeres Anne Sullivan haar taal aanleerde, werd in 1959 een toneelstuk gemaakt: \"The Miracle Worker\". Dit werd driemaal verfilmd (in 1962, 1979 en 2000).\nJeugd.\nDe ouders van Helen Keller waren Arthur Keller en Kate Adams. Haar vader was redacteur bij de \"North Alabamian\" en was kapitein geweest in het leger. Helen had twee oudere halfbroers, James en William Simpson Keller, en een jonger broertje en zusje, Mildred Campbell en Phillip Brooks Keller.\nHelen Keller had als baby kunnen zien en horen. Toen ze 19 maanden oud was, werd ze ernstig ziek, mogelijk roodvonk of een hersenvliesontsteking. Door de ziekte werd ze doof en blind. Ze communiceerde met haar familie met behulp van een beperkt aantal eenvoudige gebaren. Op haar zevende gebruikte ze zo'n 60 verschillende gebaren.\nIn 1886 las Helens moeder in Charles Dickens' \"American Notes\" over de opleiding van een ander doofblind meisje, Laura Bridgman. Helen werd onderzocht door oog-, oor- neus- en keelarts J. Julian Chisolm in Baltimore, maar deze kon niets voor haar doen. Hij stuurde de Kellers door naar Alexander Graham Bell, die ze in contact bracht met het Perkins Institute for the Blind in Zuid Boston, waar Bridgman haar opleiding had gevolgd.\nDe directeur, Michael Anagnos, vroeg oud-leerlinge Anne Sullivan om onderwijzeres van Helen Keller te worden. Sullivan, van Ierse afkomst, was zelf slechtziend. Als jong meisje had ze een ooginfectie gekregen, waardoor ze op haar achtste blind was geworden. Na het overlijden van haar moeder, enkele jaren later, was ze naar een weeshuis gebracht. In 1880 ging ze naar de Perkins School for the Blind, waar ze van de doofblinde Laura Bridgman het vingeralfabet leerde. Dankzij een aantal operaties kreeg zij gedeeltelijk haar zicht terug. In 1886 voltooide zij de opleiding, als beste van haar klas.\nIn maart 1887 begon haar aanstelling als lerares van de bijna 7-jarige Helen Keller. Ze begon onmiddellijk met het aanleren van het vingerspellen, met als eerste woord \"d-o-l-l\" (pop), vanwege de pop die zij voor Helen had meegebracht. Een maand later drong bij Helen de betekenis van het vingerspellen door, toen Sullivan het woord \"w-a-t-e-r\" spelde, terwijl het water uit de pomp over hun handen stroomde. Ze vroeg die dag tientallen woorden, waaronder \"vader\" en \"moeder\" en vroeg ook wie Sullivan was, die daarop \"t-e-a-c-h-e-r\" (leraar) in haar hand spelde. Na een half jaar kende Helen ruim 600 woorden.\nOpleiding.\nIn mei 1888 begon Helen Keller haar opleiding aan het Perkins Institute for the Blind, waar ze bijna elke winter doorbracht. In 1896 vervolgde ze haar opleiding aan The Cambridge School for Young Ladies, waarna ze in 1900 werd toegelaten aan het Radcliffe College. Deze universiteit, alleen toegankelijk voor vrouwen, was de tegenhanger van het Harvard College, waar toentertijd alleen mannen werden toegelaten. Ze volgde onder meer colleges Frans, Duits, Grieks, Geschiedenis en Engelse literatuur. Tijdens haar gehele school- en studietijd, spelde Sullivan alle lessen in haar handpalm. Daarnaast maakte Keller gebruik van brailleboeken.\nIn 1904, ze was toen 24 jaar oud, studeerde zij cum laude af aan Radcliffe. Ze was daarmee de eerste doofblinde die een universitaire studie op haar naam had staan (Bachelor of Arts).\nBegeleidsters.\nAnne Sullivan (1866-1936) begon als lerares en kinderjuffrouw, maar bleef ook nadat Kellers opleiding voltooid was bij haar als levensgezellin en vriendin. Sullivan trouwde in 1905 met universiteitsdocent John Macy (1877-1932) en deze trok bij ze in. In 1914 gingen ze uit elkaar, hoewel ze nooit officieel scheidden.\nRond 1914 begon Sullivans gezondheid te verslechteren. Ze huurden een Schots meisje in, Polly Thomson, om het huishouden te doen. Zij had op dat moment geen enkele ervaring met dove of blinde mensen. In 1935 was Sullivan weer geheel blind geworden. In oktober 1936 raakte ze in coma en ze overleed enkele dagen later, 70 jaar oud. Keller hield haar hand vast toen ze stierf.\nPolly Thomson, die ondertussen had leren vingerspellen, werd hierna Kellers vaste begeleidster. In 1957 kreeg Thomson een hersenbloeding en Winnie Corbally werd aangetrokken als haar verpleegster. Thomson stierf in 1960. Winnie Corbally bleef Kellers vaste begeleidster voor de rest van haar leven (tot Kellers overlijden in 1968).\nWerk en activiteiten.\nHellen Keller schreef boeken, gaf lezingen in vele landen, was politiek actief, zette zich in voor de vrouwenbeweging, arbeidersrechten, het pacifisme en het socialisme en zamelde geld in voor de blindenorganisatie American Foundation for the Blind.\nKeller schreef twaalf boeken en een aantal artikelen. Op haar 22e publiceerde ze haar bekendste werk, \"The story of my life\" (\"Het verhaal van mijn leven\", 1903), dat aanvankelijk in afleveringen gepubliceerd werd in het \"Ladies' Home Journal\". Ze schreef het tijdens haar studie. Verder schreef ze onder meer \"The world I live in\" (1908), een serie artikelen over het socialisme (1913), een boek over religie, met name de denkwereld van Emanuel Swedenborg, \"My religion\" (later: \"Light in my darkness\") (1927) en \"The open door\" (1957).\nIn 1915 richtte ze met George Kessler de Helen Keller International organization (HKI) op. Ze was lid van de Socialist Party en van de Industrial Workers of the World (IWW), mede omdat slechte werkomstandigheden ook tot blindheid konden leiden en omdat armoede onder vrouwen kon leiden tot prostitutie en syfilis, en daarmee ook blindheid. Vanaf 1921 werd ze actief voor de American Foundation for the Blind (AFB), waarvoor ze zich veertig jaar bleef inzetten.\nTussen 1946 en 1957 maakte ze zeven reizen, waarbij ze 35 landen op vijf verschillende continenten bezocht. Zij hield overal lezingen over het geven van onderwijs aan blinden en doven. Ze ontmoette vele wereldleiders en beroemdheden, zoals Winston Churchill, Jawaharlal Nehru, Golda Meir, Eleanor Roosevelt, Albert Einstein, Emma Goldman, Charlie Chaplin, John F. Kennedy, Andrew Carnegie, Henry Ford, Franklin D. Roosevelt en Dwight D. Eisenhower. Van Grover Cleveland tot Lyndon Johnson ontvingen alle Amerikaanse presidenten haar op het Witte Huis. Ze was bevriend met de auteur Mark Twain. Ze ontving eredoctoraten van onder meer de universiteiten van Harvard, Berlijn, Glasgow en Delhi.\nIn haar laatste jaren deed ze veel aan fondsenwerving voor de American Foundation for the Blind. Ze werd echter getroffen door een aantal hersenbloedingen in 1961 en ondernam de laatste jaren van haar leven geen activiteiten buitenshuis meer.\nZe overleed thuis in haar slaap op 1 juni 1968, enkele weken voor haar 88e verjaardag.\nTheater en film.\nEr zijn verschillende documentaires, theaterstukken en films over het leven van Helen Keller gemaakt.\nIn 1959 maakte William Gibson het theaterstuk \"The miracle worker\" ('De wonderdoener') op basis van Kellers boek \"The story of my life\". Het drama bestrijkt de periode vanaf dat Sullivan werd aangetrokken als lerares, tot het begrijpen van het eerste woord, \"water\". Het toneelstuk liep op Broadway in New York van 1959 tot 1961 (719 voorstellingen). Anne Bancroft speelde Anne Sullivan en Patty Duke speelde Helen Keller. Het stuk werd ook elders opgevoerd, waaronder het West End in Londen.\nHet toneelstuk werd driemaal verfilmd. In 1962, eveneens als \"The miracle worker,\" met Anne Bancroft en Patty Duke in de hoofdrollen. Zij wonnen beiden een Oscar voor hun acteerprestaties.\nDaarna werd de film nog tweemaal voor televisie verfilmd, in 1979 met dezelfde titel met Patty Duke (als Anne ditmaal) en Melissa Gilbert in de hoofdrollen en in 2000 met Alison Elliott en Hallie Kate Eisenberg.\nIn 1984 werd er een televisiefilm over Kellers leven gemaakt met de titel \"The miracle continues\". Dit besloeg de jaren aan de universiteit en haar vroege volwassenheid."}
{"id": "9258", "revid": "48634955", "url": "https://nl.wikipedia.org/wiki?curid=9258", "title": "Periodiek systeem/Tabel met verkorte benoeming van de elektronenconfiguratie", "text": "De kolom \"Oxidatietoestanden\" geeft de mogelijke valenties bij verbindingen. De opgave is niet volledig. De edelgassen bijvoorbeeld hebben een oxidatiestaat van 0, maar van Xenon en Krypton zijn verbindingen bekend."}
{"id": "9259", "revid": "56756797", "url": "https://nl.wikipedia.org/wiki?curid=9259", "title": "Periodiek systeem/Golffuncties", "text": "De banen van de elektronen worden beschreven door wiskundige formules: de golffuncties.\nDe golfbenadering van de kwantummechanica gaat uit van het idee dat golven en deeltjes twee verschijningsvormen van hetzelfde fenomeen zijn. Aan een deeltje met massa m en snelheid v wordt een golflengte toegekend van \u03bb = h/mv. Het deeltje heeft dus ook eigenschappen die kenmerkend voor een golf zijn.\nDit heeft belangrijke gevolgen voor de opbouw van een atoom. Wanneer een golfbeweging ingevangen wordt in een beperkte ruimte, bijvoorbeeld een trilling op een snaar van een gitaar of in de luchtkolom van een fluit, ontstaat er altijd een beperkt aantal staande trillingswijzen. Deze worden meestal harmonischen genoemd. Ook op het trillingsvlies van een trom zijn maar een beperkt aantal trillingswijzen mogelijk met een bepaald patroon van buiken en knopen. Als een elektron met zijn negatieve lading ingevangen wordt rond de positieve kern gebeurt in feite hetzelfde. Het elektron kan kiezen uit een beperkt aantal trillingswijzen. Deze kunnen beschreven worden met golffuncties, die gerangschikt worden naar hun patroon van buiken en knopen:\nOok s-functies kunnen knopen hebben maar zij zijn bolvormig in plaats van vlak, zoals de schillen van een ui. Zo heeft de 1s functie geen knoopvlak, 2s \u00e9\u00e9n, 3s twee, 4s drie, in het algemeen ns heeft er n-1. Dit is vergelijkbaar met de boventonen op een snaar. Het getal n in ns wordt het hoofdkwantumgetal genoemd.\nEen p-functie is pas mogelijk vanaf n=2, een d-functie vanaf n=3 enz. Dit betekent dat de volgende golffuncties beschikbaar zijn.:\nEr is maar \u00e9\u00e9n 4s functie, maar drie 4p's, vijf 4d's, zeven 4f's enzovoorts.\nElektronen zijn fermionen, dit zijn deeltjes met een halftallige spin, die de eigenschappen hebben dat er altijd maar \u00e9\u00e9n deeltje dezelfde \"totale\" golffunctie kan bezitten. De spin van een elektron is s=1/2 en dat betekent dat het elektron in twee spintoestanden kan voorkomen: spin op en spin neer. Omdat dit de totale golffunctie verschillend maakt, passen er twee elektronen in \u00e9\u00e9n trillingswijze rond de kern van het atoom. Dat wil zeggen dat er bijvoorbeeld 2*7 =14 elektronen in de 4f functies passen.\nOp zich kunnen elektronen zich op vele wijzen over de beschikbare golffuncties van een atoom verdelen. Bijvoorbeeld een lithium atoom heeft drie elektronen. Zij zouden bijvoorbeeld in een 1s, een 2p en een 4f functie kunnen zitten. Die elektronenconfiguratie zou dan geschreven worden als 1s12p14f1. Echter deze verdeling is niet de verdeling die de laagste energie heeft. Dat is de configuratie 1s22s1, waarin twee elektronen in de 1s functie zitten (met tegengestelde spin!) en \u00e9\u00e9n in de 2s functie. Deze toestand wordt de \"grondtoestand\" genoemd. Enige andere configuratie is een \"aangeslagen\" toestand die spontaan onder uitzending van zijn overtollige energie in de vorm van een foton zal terugvallen naar de grondtoestand. Meestal duurt dat maar frakties van een seconde. Meestal hebben we dus te maken met de configuratie van de grondtoestand.\nDe elektronenconfiguratie (van de grondtoestand) bepaalt in grote mate de chemische eigenschappen van het atoom. Het periodiek systeem weerspiegelt de manier waarop de golffuncties worden opgevuld met toenemend atoomnummer, dat wil zeggen met toenemen van het aantal elektronen in de wolk rond de kern. Meestal zijn alleen de buitenste paar elektronen betrokken bij de chemische eigenschappen van het element. Daarom wordt de configuratie meestal vereenvoudigd geschreven door de binnenelektronen weer te geven in de vorm van het dichtstbijzijnde edelgas onder het element. Bijvoorbeeld voor natrium kunnen we voluit schrijven: 1s22s22p63s1, maar meestal worden de volle binnenschillen 1s22s22p6 afgekort als het element dat deze configuratie heeft (neon) en schrijft men [Ne]3s1."}
{"id": "9266", "revid": "231402", "url": "https://nl.wikipedia.org/wiki?curid=9266", "title": "135", "text": "Het jaar 135 is het 35e jaar in de 2e eeuw volgens de christelijke jaartelling."}
{"id": "9267", "revid": "264532", "url": "https://nl.wikipedia.org/wiki?curid=9267", "title": "Limerick", "text": ""}
{"id": "9268", "revid": "628344", "url": "https://nl.wikipedia.org/wiki?curid=9268", "title": "Limerick (dichtvorm)", "text": "Een limerick is een dichtvorm van vijf regels met een vrij strak metrum: twee regels met drie amfibrachen (\u222a\u2014\u222a \u222a\u2014\u222a \u222a\u2014\u222a), twee regels met een amfibrachys en een jambe (\u222a\u2014\u222a \u222a\u2014) en afgesloten door weer een regel met drie amfibrachen. Het rijmschema is a a b b a.\nIn de eerste regel wordt (meestal) een persoon of dier ge\u00efntroduceerd met een plaatsnaam die meestal gekozen wordt vanwege het rijm. Voorts heeft een limerick vaak humoristische of dubbelzinnige inhoud. De laatste regel is de clou.\nDe limerick komt oorspronkelijk uit Engeland en is vernoemd naar de Ierse stad Limerick: in een van de versjes was de zin 'Will you come up to Limerick?' onderdeel van het refrein. De oudst bekende limerick dateert uit 1820, maar had een andere vorm dan tegenwoordig: de eerste regel werd toen herhaald in de laatste regel. De Engelse dichter Edward Lear - die de limerick bekendheid gaf in zijn bundel \"Book of Nonsense\" (1846) - maakte van de laatste zin een variatie op de eerste.\nDe limerick is in 1911 in Nederland ge\u00efntroduceerd door Ko Doncker. Ook Alex van der Heide en John O'Mill zijn in Nederland en Vlaanderen bekend geworden met deze dichtvorm.\nAndr\u00e9 van Duin sloot zijn \"Ep Oorklep Show\" altijd af met het zingen van een paar limericks. In het Nederlandse radioprogramma \"Somertijd\" van Radio 10 worden dagelijks lichte nieuwsfeitjes bezongen in een aantal limericks.\nDrie voorbeelden van een limerick:"}
{"id": "9269", "revid": "231402", "url": "https://nl.wikipedia.org/wiki?curid=9269", "title": "Leonardo diCaprio", "text": ""}
{"id": "9270", "revid": "215265", "url": "https://nl.wikipedia.org/wiki?curid=9270", "title": "Vrede van Adrianopel", "text": ""}
{"id": "9271", "revid": "75723", "url": "https://nl.wikipedia.org/wiki?curid=9271", "title": "Baltische staten", "text": "De Baltische staten of Oostzeelanden (ook wel Balticum genoemd) (Estisch: \"Balti riigid, Baltimaad\", Lets: \"Baltijas valstis\", Litouws: \"Baltijos valstyb\u0117s\") zijn de landen aan de oostkust van de Oostzee. Het zijn van noord naar zuid en in oplopende grootte Estland, Letland en Litouwen. Ze worden tot Noord-Europa gerekend, maar ook wel tot Oost-Europa.\nOorspronkelijk werd de term gebruikt voor de aan de Oostzee gelegen delen van het voormalige Keizerrijk Rusland die na de Eerste Wereldoorlog en het uiteenvallen van Rusland zelfstandig werden, te weten Finland, Estland, Letland en Litouwen. Later werd de benaming gebruikt voor de weer door de Sovjet-Unie geannexeerde landen, dus zonder Finland.\nSoms wordt het Russische Kaliningrad geografisch meegerekend bij de Baltische staten.\nVergelijking.\nDe Baltische landen hebben naast hun ligging en hun vergelijkbare grootte gemeen dat ze zich alle drie aan het eind van de Eerste Wereldoorlog losmaakten van Rusland, dat toen in een burgeroorlog verwikkeld was. Tussen 1918 en 1940 waren ze onafhankelijke republieken. In het Molotov-Ribbentroppact van 1939 kwamen nazi-Duitsland en de Sovjet-Unie overeen dat de Baltische staten in de invloedssfeer van de Sovjet-Unie mochten komen. In juni 1940 werden ze door de Sovjets bezet, maar in 1991 opnieuw onafhankelijk en stichtten ze samen het Baltische Assemblee. De drie staten zijn parlementaire republieken en in 2004 traden ze toe tot de Europese Unie en de NAVO.\nEr zijn echter ook veel verschillen. Litouwen is overwegend rooms-katholiek en was ooit de kern van een groot rijk, het Grootvorstendom Litouwen. Dit werd later deel van het Pools-Litouwse Gemenebest, waardoor het een grote Poolse invloed had. Estland en Letland (met uitzondering van Letgallen) zijn overwegend lutheraans, en hadden eeuwenlang te maken met een Duitse elite. Wel zijn dit twee vormen van westers christendom, in tegenstelling tot bijvoorbeeld de Russisch-orthodoxe Kerk die tot het oosters christendom behoort. Ook deze kerk is in de Baltische landen vertegenwoordigd, voornamelijk onder de Russischtalige minderheid. Alleen Estland heeft, naast een Russisch-orthodoxe kerk die onder het Patriarchaat Moskou valt en voornamelijk Russen onder haar gelovigen telt, een orthodoxe kerk waarvan de meeste gelovigen Esten zijn: de Estische Apostolisch-Orthodoxe Kerk.\nTaalkundig staan de Letten en de Litouwers dicht bij elkaar, zij spreken Baltische talen. De Esten spreken echter, evenals de Finnen en Hongaren, een Fins-Oegrische taal."}
{"id": "9272", "revid": "207191", "url": "https://nl.wikipedia.org/wiki?curid=9272", "title": "Flogiston", "text": "De flogistontheorie is een thans niet meer aanvaarde 17e-eeuwse hypothese over de achtergrond van verbranding.\nDe theorie, geformuleerd door de Duitse arts Georg Ernst Stahl (1660-1734), stelde dat alle brandbare materialen flogiston (of phlogiston) bevatten, een substantie zonder kleur, geur, smaak of massa, die de eigenschap van 'hitte' in zich zou dragen. Flogiston zou uit het materiaal vrijgemaakt worden door verbranding. Overigens gebruikte voor hem Johann Joachim Becher (1635-1681) de term 'flogiston' al als karakteristiek voor brandbare en zwarte aarde. \nAanwijzingen voor deze theorie: wanneer kwik wordt verwarmd tot net onder 500\u00b0C, ontstaat er een rood gekleurde substantie die men \"per se\" noemde, omdat de neerslag \"uit zichzelf\" leek te ontstaan. Men geloofde dat \"per se\" kwik zonder flogiston was (\"per se\" + \"flogiston\" = \"kwik\"). Toen Joseph Priestley de rode stof verwarmde boven de 500\u00b0C in een vacu\u00fcm, kwam een gas (\"air vital\") vrij dat kaarsen feller deed branden, en muizen langer liet overleven in een afgesloten kamer: \"gedeflogistonneerde lucht\", in feite zuurstof.\nWeerlegging.\nDe flogistontheorie werd uiteindelijk ontkracht door de Franse scheikundige Antoine Lavoisier, met behulp van de door hem geformuleerde wet van behoud van massa: de gecondenseerde rode substantie woog meer dan het oorspronkelijke kwik. Dit werd verklaard door de opname van het door Joseph Priestley ontdekte gas \"air vital\". In feite ging het hier dus om Hg (kwik) dat met O2 (\"air vital\"; zuurstof) reageert (oxideert) onder 500\u00b0C:\nen dit boven de 500\u00b0C weer afgeeft via de ontleding van kwikoxide:"}
{"id": "9276", "revid": "9415", "url": "https://nl.wikipedia.org/wiki?curid=9276", "title": "Station Zuid-WTC", "text": ""}
{"id": "9277", "revid": "298524", "url": "https://nl.wikipedia.org/wiki?curid=9277", "title": "Phlogiston theorie", "text": ""}
{"id": "9278", "revid": "86479", "url": "https://nl.wikipedia.org/wiki?curid=9278", "title": "R\u00f6ntgenium", "text": "R\u00f6ntgenium, ook wel roentgenium is een scheikundig element met symbool Rg en atoomnummer 111. Het element is genoemd naar Wilhelm R\u00f6ntgen. Tot 1 november 2004 was dit element bekend onder de systematische naam unununium met als symbool Uuu.\nOntdekking.\nR\u00f6ntgenium werd in 1994 voor het eerst bereid in Darmstadt. De bereiding vindt plaats door het beschieten van bismut-209 met nikkel-64:\nHet daarbij ontstane r\u00f6ntgenium vervalt vrijwel direct daarna tot meitnerium.\nOpmerkelijke eigenschappen.\nVanwege het hoge atoomgewicht van 272 rekent men r\u00f6ntgenium tot de superzware atomen.\nHet element komt, net als koper, zilver en goud, voor in groep 11, vandaar dat dit element tot de overgangsmetalen wordt gerekend. Andere overgangsmetalen zijn vaste metalen, r\u00f6ntgenium zal dit waarschijnlijk ook zijn."}
{"id": "9279", "revid": "3", "url": "https://nl.wikipedia.org/wiki?curid=9279", "title": "Ununnilium", "text": ""}
{"id": "9280", "revid": "1046901", "url": "https://nl.wikipedia.org/wiki?curid=9280", "title": "Gouwe (rivier)", "text": "De Gouwe is een gekanaliseerde rivier in de Nederlandse provincie Zuid-Holland, die van noord naar zuid een traject van de Oude Rijn naar de Hollandse IJssel aflegt. De Gouwe fungeert tevens als boezemwater voor het Rijnland.\nEtymologie.\nDe Gouwe werd in 1139 voor het eerst vermeld in een oorkonde, onder de Latijnse naam Golda. Hierin werd gesproken over 'nove culture juxta Goldam' (de nieuwe ontginningen aan de Gouwe). In een oorkonde uit 1178 erkent bisschop Godfried dat hij zich 'terram quandam juxta Goldam' (zeker land aan de Gouwe) ten onrechte heeft toege\u00ebigend.\nDe herkomst van de naam Gouwe is niet met zekerheid vast te stellen. Er bestaan hierover meerdere verklaringen. Een daarvan is dat de naam afgeleid zou zijn van een algemene benaming 'gouw(e)' voor een rivier met een weg erlangs. Een andere verklaring is dat de naam betrekking heeft op de gouden gloed die het water van de Gouwe, ooit een veenstroom, heeft gehad. Deze gloed werd veroorzaakt door het veen dat door het heldere water zichtbaar was. Op beide verklaringen valt echter het nodige af te dingen.\nGeschiedenis.\nDe Gouwe is ontstaan als veenstroompje ter hoogte van Boskoop, dat uitkwam op de Hollandse IJssel in Gouda. In de 13e eeuw werd het riviertje de Gouwe door een kanaal verbonden met de Oude Rijn. De monding van de Gouwe in de Hollandse IJssel werd uitgebreid tot een haven met een tolhuis.\nIn de 15e eeuw werd de rivier gekanaliseerd en was er definitief een betrouwbare route tussen Alphen aan den Rijn en Gouda. De Gouwe maakte deel uit van de voornaamste (verplichte) scheepvaartverbinding in Holland, die Dordrecht met Haarlem en later met Amsterdam verbond. De steden aan de route hielden samen met de graven van Holland, die bij Gouda en Spaarndam tol hieven, deze route in stand, tot ongenoegen van steden als Delft en Leiden. De visrechten op de Gouwe waren een heerlijk recht. Binnen de gemeente Alphen aan den Rijn waren de visrechten in de vroege negentiende eeuw in handen van Theodorus Pieter baron de Smeth.\nEr dienden Gouwerechten te worden betaald, een scheepvaartrecht dat eind vorige eeuw pas werden afgeschaft. In 1895 werden ze al eens verlaagd door de Provincie Zuid-Holland, die ze ook gelijk zelf ging innen. Vanaf 1936 werden ze geheven op de Julianasluis. Vanaf 1938 werden ze voor in-varende schepen ook geheven bij Gouwsluis. Na betaling daar moest het kopie betaalbewijs weer persoonlijk op het sluiskantoor in het midden van de kolk van de Julianasluis worden ingeleverd, de sluis ging niet eerder open.\nDe Gouwe als vaarweg.\nDe Gouwe met inbegrip van het Gouwekanaal verbindt het Aarkanaal en de Oude Rijn bij Alphen aan den Rijn met de Hollandsche IJssel bij Gouda. De lengte van de vaarweg is 15 km. De gemiddelde breedte is ongeveer 35 meter. De Gouwe gaat door of langs de plaatsen Alphen aan de Rijn, Boskoop, Waddinxveen en Gouda. Bij Boskoop is de Gouwe ten noorden van de hefbrug over een lengte van 700 meter veel smaller dan elders. Dit deel wordt ook wel het \u2018Nauw van Boskoop\u2019 genoemd. Hier is een aftakking naar de Otwegwetering die leidt naar een recreatiehaven. Bij Alphen aan den Rijn bevindt zich een insteekhaven voor het containervervoer van inlandterminal Alpherium.\nAan de westzijde van Gouda vertakt de Gouwe zich in het Gouwekanaal en een oude stroom door de stad. Deze stroom gaat via de Mallegatsluis en de Turfsingel naar de Hollandsche IJssel. De hoofdroute loopt sinds 1936 via het Gouwekanaal en de Julianasluis naar de Hollandsche IJssel. De Gouwe is van oudsher een der belangrijkste vaarwegen in Holland. Bij de Julianasluis in Gouda worden jaarlijks circa 16.000 recreatievaartuigen geteld en 7.500 beroepsvaartuigen.\nDe Gouwe is een vaarweg CEMT-klasse IV, dat wil zeggen dat de vaarweg geschikt is voor schepen met een maximale lengte van 85 meter en breedte van 9,5 meter. Deze schepen kunnen 3-laags high-cube containers vervoeren. \nEen klasse IV schip beladen met 3 lagen lege high-cube containers heeft een hoogte van ongeveer 8,5 meter. Wil de schipper van een containerschip tijdens de brugpassage over de lading kijken, dus zijn stuurhut niet laten zakken, dan moet de scheepshoogte met 3,0 meter vermeerderd worden en komt afgerond op 11,5 meter uit. Een klasse IV schip met alle high-cube containers beladen tot het maximum gewicht komt uit op een ladinghoogte van 6,90 meter. Inclusief het geheven stuurhuis is de hoogte afgerond 10,0 meter. Dit betekent dat een doorvaarthoogte van 12 meter voldoende is voor de beroepsvaart op de Gouwe.\nVoor de recreatievaart is de Gouwe een verbindingsvaarwater, geschikt voor zeilschepen met een masthoogte van 30 meter en motorboten met een hoogte van 3,75 meter. De Gouwe maakt onderdeel uit van de Staande Mastroute. Hiervoor geldt een doorvaarthoogte van eveneens 30 meter. Met een maximale hefhoogte van 34 meter voldoen de hefbruggen aan deze eis. Ook de Hoge Gouwespoorbrug te Gouda heeft een hefhoogte van 34 meter.\nOeververbindingen.\nKenmerkend voor de Gouwe zijn de drie monumentale hefbruggen. Verder zijn er twee aquaducten onder de rivier, drie spoorbruggen en vier ophaalbruggen bij het sluizencomplex Julianasluis in het Gouwekanaal. "}
{"id": "9283", "revid": "649051", "url": "https://nl.wikipedia.org/wiki?curid=9283", "title": "Lijst van voormalige universiteiten", "text": "Hieronder een lijst van universiteiten die niet meer bestaan:"}
{"id": "9284", "revid": "8575", "url": "https://nl.wikipedia.org/wiki?curid=9284", "title": "Tuatha D\u00e9 Danann", "text": "De Tuatha D\u00e9 Danann (het volk van de godin Danu) zijn een Iers mythologisch volk. Hun verhalen worden beschreven in Lebor Gab\u00e1la \u00c9renn uit de 12e eeuw dat hen beschrijft als echt bestaand hebbende mensen. Tot in de 17e eeuw bleven lokale historici daarvan zelf overtuigd, later werden ze geassocieerd met de talloze 'fairies' (fee\u00ebn) die Ierland nog zouden bewonen. Er zijn veel verhalen die draaien rondom dit volk, hun moeder Danu en haar afstammelingen. Ze waren naar verluidt bedreven in magie en de vroegste verwijzing naar hen vertelt dat, nadat ze werden verbannen uit de hemel omwille van hun kennis, zij op Ierland neerdaalden in een wolk van mist.\nIn de verhalencyclus zijn ze de op een na laatste bewoners van Ierland, ze kwamen na de Fom\u00f3iri en de Fir Bolg maar werden op hun beurt verslagen door de M\u00edlesians, of ook wel de Gael. \nZe hadden vier magische voorwerpen:\nDe Tuatha D\u00e9 Danann kwamen in Ierland op 1 mei, de datum van het feest van Bealtaine. Zij waren afkomstig uit vier noordelijke steden: Falias, Gorias, Murias en Finias. Hier hadden zij zich gespecialiseerd in magie en ambachten.\nOver hun aankomst in Ierland doen twee verhalen de ronde. Volgens de ene versie waren zij aangekomen op donkere wolken door de lucht. Volgens andere versie waren zij op schepen aangekomen die zij bij aankomst hadden verbrand om te voorkomen dat men nog terug kon. De zwarte wolken waren afkomstig van hun brandende schepen.\nNuada, de koning van de Tuatha D\u00e9 Danann, verlangde de helft van Ierland van de oorspronkelijke bewoners, de Fir Bolg. Deze weigerden, maar werden verslagen in de slag van Magh Tuiredh. In deze veldslag werd Nuada een arm afgeslagen door Sreng, de grote held van de Fir Bolg. De Fir Bolg waren bereid zich dood te vechten, maar onder de indruk van hun dapperheid schonken de Tuatha D\u00e9 Danann hen een kwart van het eiland. De Fir Bolg kozen Connacht.\nKoning Nuada was zijn arm kwijt, maar de geleerde Dian Cecht fabriceerde voor hem een werkende arm van zilver. Miach, de zoon van Dian Cecht, liet met een spreuk in negen dagen tijds weer vlees over de zilveren arm groeien. \nIn de periode dat Nuada maar \u00e9\u00e9n arm had werden de Tuatha D\u00e9 Danann geregeerd door Bres, die half Formorian was. Bres bleek echter een wrede dictator. Nadat Nuada's arm weer was aangegroeid werd Bres afgezet. \nBres zocht hulp bij zijn familie en hij kreeg steun van Balor. Dit leidde tot de tweede veldslag van Magh Tuiredh. Nuada werd in de slag gedood door het magische oog van Balor. Maar Balor werd op zijn beurt gedood door Lugh, een held van de Tuatha D\u00e9 Danann, die daarna koning werd.\nEen nieuwe invasie bedreigde Ierland door de Milesians, afkomstig van het Iberisch schiereiland. De Tuatha D\u00e9 Danann verzochten om een wapenstilstand van drie dagen. In die tijd zouden de Milesians aan boord van hun schepen blijven op negen golfslagen verwijderd van de kust. Hierna cre\u00eberden de Tuatha D\u00e9 Danann een magische storm, maar hun opzet om de Milesians te verdrijven mislukte doordat de Milesiaanse bard Amergin de zee tot rust bracht. In de veldslag die volgde werden de Tuatha D\u00e9 Danann verslagen.\nDe Tuatha D\u00e9 Danann en de Milesians besloten het eiland in twee\u00ebn te verdelen en lieten de verdeling over aan Amergin. Deze besloot het deel boven de grond aan de Milesians te geven en het deel onder de grond aan de Tuatha D\u00e9 Danann. En daar verblijven zij sinds die tijd als de sidhe.\nDe Kelten zagen dit volk als 'een ander soort mensen', niet zo zeer 'hoger' of 'beter' dan zijzelf, maar meer als figuren die dingen konden doen die ze zelf niet konden. Zo was dit volk ook niet onsterfelijk, maar stond bijvoorbeeld wel in contact met de zielen van de doden en de geesten van de natuur. Later zijn ze in vele verhalen afgebeeld als elfen, of stonden ze er toch model voor.\nElke god had zijn eigen bijzondere vaardigheden, en vaak werd de naam als synoniem gebruikt voor de vaardigheid. Zo is de vertaling van de naam van dit volk ook wel 'het volk van kunstenaars' of 'het volk van vakmanschap' omdat Danu wordt geassocieerd met kunst en kunde. \nDe verhalen rond de Tuatha D\u00e9 Danann waren voor J.R.R. Tolkien een inspiratie voor wezens als de valar en de elfen. De komst van de Tuatha D\u00e9 Danaan naar Ierland is vooral terug te zien in de komst van de Noldor naar Midden-Aarde.\nGenealogie van Tuatha D\u00e9 Danann.\nOnderstaande tabel is gebaseerd op de genealogie\u00ebn die door Seathr\u00fan C\u00e9itinn zijn gegeven en in het \"Lebor Gab\u00e1la \u00c9renn\", en referenties in \"Cath Maige Tuireadh\". Het is niet duidelijk of de verschillende Elathas en Delb\u00e1eths als onderscheiden figuren met dezelfde naam moeten gezien worden, dan wel als verschillende tradities rond de genealogie van dezelfde figuur. Opvallend is ook dat Fomorians zoals Elatha en Balor nauw verwant zijn aan de Tuatha D\u00e9.\n \nAndere leden van de Tuatha D\u00e9 Danann:"}
{"id": "9285", "revid": "705686", "url": "https://nl.wikipedia.org/wiki?curid=9285", "title": "Aar (Nederland)", "text": "De Aar is een Zuid-Hollands, deels gekanaliseerd, riviertje dat ontspringt in de Jacobswoudepolder, door Ter Aar, Langeraar en Alphen aan den Rijn stroomt en daar in de Oude Rijn uitmondt. Tegenover de monding van de Aar in de Rijn bouwde de Romeinse keizer Caligula in het jaar circa 42 het fort Albaniana, om de toenmalige verkeersaders te kunnen controleren.\nHet riviertje stroomt door de Langeraarseplassen en de Zegerplas en kruist enkele winkelstraten in Alphen. In de herontwikkelingsplannen van het Gemeentebestuur voor het stadshart Lage Zijde heeft de Aar een prominentere plaats gekregen en is deze verbreed.\nOngeveer twee kilometer ten oosten van de Aar ligt het Aarkanaal, dat een verbinding vormt tussen de Amstel, de Drecht en de Oude Rijn."}
{"id": "9286", "revid": "3815", "url": "https://nl.wikipedia.org/wiki?curid=9286", "title": "Aarkanaal", "text": "Het Aarkanaal vormt een verbinding tussen de Amstel (via het Amstel-Drechtkanaal), Drecht enerzijds en de Oude Rijn anderzijds. Het kanaal is aangelegd door de Geerpolder, passeert bij Papenveer de Langeraarsche Plassen en gaat verder oostelijk langs Ter Aar en Alphen aan den Rijn alwaar het bij de Steekterweg in de Oude Rijn uitmondt. Een zuidelijke voortzetting vormt de Gouwe."}
{"id": "9288", "revid": "918400", "url": "https://nl.wikipedia.org/wiki?curid=9288", "title": "Westland (Nederlandse streek)", "text": "Het Westland is van origine een landstreek in de Nederlandse provincie Zuid-Holland. Het betreft het gebied ten noorden van de Nieuwe Waterweg, ten zuiden van Den Haag, ten oosten van Hoek van Holland, en ten westen van Delft.\nDe naam 'Westland' is afgeleid van de westelijke ambachten van het Hoogheemraadschap van Delfland. Deze westelijke ambachten omvatten naast het huidige glastuinbouwgebied ook Rijswijk, Voorburg en Vlaardingerambacht.\nSinds 1 januari 2004 is Westland ook de naam van een grote gemeente in dit gebied. Verder liggen er in de streek de gemeente Midden-Delfland en de kern Hoek van Holland, die deel uitmaakt van de gemeente Rotterdam. Loosduinen, een stadsdeel van Den Haag, is een voormalig Westlands tuindersdorp dat net zoals Wateringse Veld door de stad Den Haag is geannexeerd.\nHerkenbaar is het Westland om zijn glastuinbouw en de oranje gloed die er 's nachts de hemel verlicht, afkomstig van de assimilatieverlichting in de kassen. De streek dankt aan deze glazen warenhuizen ook zijn bijnaam de \"Glazen Stad\".\nGeschiedenis.\nHet Westland werd al bewoond v\u00f3\u00f3r de Romeinse tijd. Dit wordt aangetoond door verschillende vondsten van scherven van aardewerk. Ook zijn er donkere lagen in de bodem gevonden die wijzen op het gebruik van meststoffen.\nIn de omgeving van Poeldijk, Naaldwijk en Honselersdijk zijn scherven gevonden uit de tijd van de Romeinen, wat wijst op bewoning in die tijd.\nOok na de Romeinen moet er bewoning in het Westland zijn geweest. Veel scherven uit de negende eeuw zijn gevonden in de streek. Deze zijn vooral gevonden in de omgeving van Naaldwijk, Maasland, Wateringen en Honselersdijk.\nRegelmatig werd het Westland aan het begin van de jaartelling geteisterd door overstromingen, waardoor er vanaf de kust kreken ontstonden. Langzaam slibden deze dicht, waardoor er bewoning op mogelijk werd. Later vormden zich opnieuw kreken door overstromingen, waaronder de Gantel, die ten zuiden van Monster begint en langs Poeldijk en Wateringen stroomt. Door deze overstromingen werd er een kleidek afgezet van \u00e9\u00e9n tot anderhalve meter dik. Dit kleidek, waarop bewoning mogelijk was, bevond zich in de driehoek Monster-Delft-Maassluis. Buiten dit kleidek leefde men op terpjes. Op andere plaatsen beschermde men zich door middel van dijken tegen het water. Deze dijken dienden als verbindingswegen tussen andere nederzettingen en er werd op gewoond. Dorpen als Poeldijk, Honselersdijk, Wateringen en De Lier zijn op deze manier ontstaan.\nHet ontginnen op grote schaal kon pas beginnen na de aanleg van de oude Maasdijk. Toen het Hoogheemraadschap Delfland in 1289 werd opgericht, lagen in de Westlandse streek al zware dijken.\nLater werd ook de Gantel bedijkt, omdat deze nog altijd in verbinding stond met de zee. In de twaalfde eeuw was de bedijking rond 's-Gravenzande tot stand gebracht. De Nieuwlandse polder werd in 1421 bedijkt. De bedijking van de Oranjepolder volgde tijdens het bewind van stadhouder Frederik Hendrik in 1644 en de Buiten-Nieuwlandsepolder of Binnenpolder werd in 1777 bedijkt.\nIn het Westland bezat de familie Van Wassenaer (Van Duvenvoorde en Van Polanen) uitgebreide heerlijke rechten. Door de boeren moesten aan hen tienden worden afgedragen.\nTuinbouw.\nHet Westland staat bekend als het glastuinbouwgebied van Nederland. Deze ontwikkeling kwam voort uit het feit dat het gebied door haar ligging vanaf de 16e eeuw uitgroeide tot een van de belangrijkste tuinbouwgebieden van Nederland.\nVroege tuinbouw.\nHet Westland was door de afwisseling van te droge zandige strandwallen in het westen met de daarachter en ertussen door zee-inbraken afgezette te natte en moeilijk bewerkbare zware zeeklei weinig geschikt voor tuinbouw. Door het gunstige klimaat konden plaatselijk druiven in de open lucht geteeld worden tegen de zonzijde van zogenaamde druivenmuren, die bescherming boden tegen koude en harde wind en zo een gunstig microklimaat cre\u00eberden waarbinnen de druiven konden rijpen. Het zand van de oude strandwallen werd gebruikt om de bodemkwaliteit van de veen- en kleigronden te verbeteren. Al in 1261 werden er in 's-Gravenzande druiven geteeld in de wijngaard van een klooster. Ook in de jaren erna waren er wijngaarden bij de buitenplaatsen en versterkte huizen van de Westlandse adel.\nUit het bevolkingsonderzoek \"Informacie\" uit 1514 voor het verbeteren van de belastinginning komt naar voren dat de bronnen van bestaan toen voornamelijk akkerbouw en veeteelt waren. Luxe producten zoals groente en fruit waren destijds weggelegd voor de welvarende stedeling en de ontwikkeling van de tuinbouw vond vooral plaats bij de steden en nog niet in het Westland. In de zestiende eeuw waren de omstandigheden verbeterd en nam de teelt van fruit toe in de latere tuinbouwgebieden het Westland, De Streek en rond Broek op Langedijk.\nDe ligging van het Westland aan de kust en het grote aantal waterwegen zorgde voor relatief hoge temperaturen in de winter, wat voordelig was voor de tuinbouw, omdat de kans op schade door nachtvorst relatief gering was. Ook konden de producten snel over water naar de nabijgelegen groeiende steden worden vervoerd, waar de vraag naar tuinbouwproducten steeds verder toenam. De tussenliggende sloten zorgden voor een goede waterhuishouding: overtollig water kon snel worden afgevoerd naar zee en in droge perioden was er altijd gietwater voor handen. In de 17e en 18e eeuw breidde de tuinbouw hierdoor steeds verder uit. Cruquius tekende in 1712 op zijn kaart op veel plaatsen in het Westland tuinbouwgebieden. In de loop van de 18e eeuw was de tuinbouw in het gebied uitgegroeid tot een enigszins gespecialiseerde bedrijfstak in groente en fruit, waarvan het afzetgebied vooral werd gevormd door de omliggende steden Den Haag, Delft en Rotterdam. De landbouw en veeteelt waren echter nog steeds veruit de belangrijkste bestaanswijzen.\nUitbreiding in de 19e eeuw.\nIn de 19e eeuw startte de tuinbouw in het Westland op grotere schaal. Met name druiven en vroege aardappels waren toen in trek. Rond 1828 was de regio reeds een centrum van druiventeelt. De vruchten werden per stoomboot vooral naar het inmiddels ge\u00efndustrialiseerde Verenigd Koninkrijk ge\u00ebxporteerd. De helft van de totale opbrengst van 1837, zo'n 7500 kg, ging naar de andere zijde van de Noordzee. Later werd de handel naar Duitsland steeds belangrijker. Op kaarten uit het midden van de 19e eeuw is te zien dat een aanzienlijk deel van het gebied in gebruik was genomen voor tuinbouw. Druiven en andere fijne fruitsoorten werden buiten geteeld op vele kleine vierkante percelen omringd door muurtjes, schuttingen of bomen om het microklimaat gunstig te be\u00efnvloeden. De goederen werden op zogenoemde Westlanders (pramen) afgevoerd over de vele sloten. De percelen waren onderling bereikbaar via smalle looppaden langs de sloten en over zogenoemde kwakels (smalle loopbruggetjes). Om voldoende mest te verkrijgen voor de tuinen werden varkens gehouden, ze werden gevoerd met groente- en tuinafval. Daarnaast werd de grond verbeterd door de aankoop van mest van veehouders uit de omtrek. Met name uit de omgeving van Schiedam, waar het vee gevoerd werd met afvalproducten uit de jeneverstokerijen aldaar. Andere meststoffen waren beer (menselijke uitwerpselen) uit de omgeving en de omringende steden en slootbagger uit omringende sloten, die bij vermenging met boomblad ook een goede meststof vormde.\nIn de tweede helft van de 19e eeuw werd het tuinbouwgebied verder uitgebreid door de open landbouwgebieden tussen de dorpen verder te verkavelen door de bestaande strokenverkaveling verder op te knippen in kleinere percelen. Doordat de tuinders doorgaans bij hun bedrijf woonden, ontstond in toenemende mate verspreide bouw van woningen in het buitengebied. De nieuwe tuinbouwgebieden waren in eerste instantie niet geschikt voor de tuinbouw. Om deze te verbeteren ging het landschap met name tussen 1875 en 1900 volledig op de schop: Hoge zandgebieden werden op grote schaal tot nabij het grondwater afgegraven (afgegeest) in de strook tussen Loosduinen en Monster en rond Naaldwijk, waar aan noordwestzijde de Naaldwijkse Geest bijna volledig afgegraven werd. De afgegraven zanden werden met schuiten vervoerd naar de zware kleigebieden en daar weer vermengd om deze beter bewerkbaar te maken. Elk jaar werden deze gronden in de winter verder verhoogd. Deze zogenoemde opgevaren gronden werden zo met de toevoeging van veel mest uitstekende tuinbouwgronden. De keerzijde van deze ontwikkeling was echter dat het oorspronkelijk aanwezige bodemarchief bijna volledig uitgewist werd.\nVanaf 1883 werd door de Westlandsche Stoomtramweg Maatschappij (WSM) vanuit Loosduinen een lokaal spoornet geopend om de streek aan te sluiten op het nationaal spoornet. De producten konden hierdoor vanaf de vele veilingen per trein worden vervoerd. Hoewel de WSM voornamelijk goederen vervoerde was er een periode ook reizigersvervoer per stoomtram. Uiteindelijk waren er lijnen Loosduinen-Poeldijk, en vandaar \u00e9\u00e9n lijn naar Monster-'s Gravezande-Hoek van Holland, en \u00e9\u00e9n lijn naar Naaldwijk en verder. Bij Maaslandsche dam was een spoordriehoek tussen Delft, De Lier en Maassluis. Te Maassluis en Hoek van Holland en Delft was aansluiting op het NS-spoornet. Het laatste traject door het Westland, Loosduinen-Naaldwijk-Den Hoorn, sloot in 1968. Grotendeels is het nu fietspad. Pas in 2007 kreeg het gebied weer een tram, de eerste elektrische. Het betreft echter slechts \u00e9\u00e9n halte, in Wateringen. Voor doorgaande tram of lightrail tussen Den Haag en Rotterdam zijn wel al vele plannen gepresenteerd, maar het komt niet tot realisatie. \nVanwege een grote landbouwcrisis in 1880 in West-Europa ging men kijken naar andere teelten en andere verkoopmethoden. Tuinders gingen gebruikmaken van glas voor de teelt van groente en fruit, waardoor de druivenmuren geleidelijk verdwenen. Een nieuwe verkoopmethode was het veilen van de producten.\nGlastuinbouw.\nKassen waren reeds vanaf de 18e eeuw op sommige buitenplaatsen in gebruik, maar in de 19e eeuw ging men ertoe over om glazen ramen (schietramen) te plaatsen tegen de druivenmuren om de druiven te beschutten tegen slechte nazomers, die de rijping verstoorden. Bovendien kon hierdoor ook de rijpingstijd verkort worden. Hiermee werd de moderne glastuinbouw ge\u00efntroduceerd. Nieuwe uitvindingen zoals de lessenaarskas, de kopkas, de druivenserre, de broeibak en het warenhuis leidden uiteindelijk tot de moderne kas. vanaf het einde van de 19e eeuw, maar vooral in de periode vlak na 1900 werd de kas op grote schaal ge\u00efntroduceerd in het Westland, dat opnieuw volledig van uiterlijk veranderde: in de loop der tijd werd ongeveer driekwart van het tuinbouwgebied met kassen bedekt.\nDe druiventeelt nam enorm toe, met een hoogtepunt in 1939 van 17.500 ton, maar stortte in na de oorlog doordat de Zuid-Europese landen druiven veel voordeliger konden leveren. Als vervanging kwam de teelt van tomaten, sla en komkommers op en worden er in het Westland nog maar weinig druiven geteeld. Vanaf de jaren 1960 werd ook de teelt van snijbloemen steeds belangrijker. Deze producten zijn hoofdzakelijk bedoeld voor de export. Het spoorvervoer werd na de Eerste Wereldoorlog verdrongen door het vervoer over de weg, waarvoor een groot aantal nieuwe wegen werd aangelegd om de producten snel naar de afzetmarkten te kunnen brengen.\nHet Westland is een welvarende en innovatieve streek, dit door de snelgroeiende ontwikkeling op het gebied van de agribusiness. Er ontstaan veel nieuwe technieken om beter te kunnen functioneren als tuinbouwbedrijf, van de dichte kas tot de cabriokas. Het glastuinbouwgebied, de \"Glazen Stad\", beperkt zich grotendeels tot de gemeente Westland. Hiernaar verwijst ook de straatnaam \"Laan van de Glazen Stad\" in Naaldwijk. In Midden-Delfland (zoals boven betoogd ook deel van de streek het Westland) overheerst de veeteelt.\nCultuur.\nVele organisaties en verenigingen in het Westland zetten zich in voor de culturele ontwikkeling van de streek.\nMuziek.\nEen band die zong in het Westlands dialect en veel heeft betekend voor de erkenning van de eigen streekcultuur van het Westland is de \"Kromme jongens\". Dit omdat zij teksten zongen over het Westland en het harde, onzekere tuindersleven. Hoewel de band actief was van 1988 - 1998 zijn ze nog steeds populair. In 2006 en 2007 werd er zelfs een musical opgevoerd, genaamd de Kromme Jongens, waarin nummers waren verwerkt van de band. Deze eerste echte Westlandse musical trok in 37 voorstellingen 26.398 bezoekers.\nHokken.\nZoals in wel meer plattelandsstreken het geval is zijn er in het Westland jongerenketen, vaak hokken genoemd, waarin voornamelijk in de weekenden wordt gedronken. Onderkomens die veel gebruikt worden zijn caravans, zolders, keten, kantines en schuren. In de gemeente Westland, waar ongeveer 200 tot 250 drankketen zijn, maakt men onderscheid tussen hokken zijnde een verlengde huiskamer, die gezien worden als een sociale ontmoetingsplaats en commerci\u00eble hokken met hoge drankomzetten. Hierbij worden de hokken die fungeren als een verlengde huiskamer met rust gelaten, in tegenstelling tot de commerci\u00eble hokken die hard worden aangepakt. Het Bureau Eerlijke Mededinging (BEM), onderdeel van Koninklijke Horeca Nederland ziet graag dat alle hokken in het Westland verdwijnen, omdat zij het oneerlijke concurrentie vinden voor de horeca. Vooralsnog geeft het college van burgemeester en wethouders geen gehoor aan de wens van het BEM en gaat, om het drankmisbruik tegen te gaan, voorlichting geven aan jongeren en ouders.\nDialect.\nDe Westlandse dialecten vallen in de Zuid-Hollandse groep. Ze hebben overeenkomsten met bijvoorbeeld het Haags en Rotterdams, maar verschillen er ook duidelijk van, door bijvoorbeeld de rollende r (in plaats van de brouw-r uit de steden). Bovendien bewaren ze meer Oud-Hollands taaleigen: er komen mutaties in voor van korte klinkers (\"mos\" 'mus', \"orrete\" 'erwten') en woorden die in de standaardtaal ouderwets zijn (\"aanstonds\" 'straks', \"eerdaags\" 'binnenkort'). Deze kenmerken wijzen in de richting van nog oudere Hollandse dialecten als het Schevenings en het Katwijks. Het Westlands is de zangtaal van de Kromme Jongens (zie boven)."}
{"id": "9289", "revid": "1057145", "url": "https://nl.wikipedia.org/wiki?curid=9289", "title": "\u00c5ngstr\u00f6m (eenheid)", "text": "De \u00e5ngstr\u00f6m (, symbool \u00c5) is een eenheid van lengte die gelijk is aan 10\u221210 meter (dat is 0,1 nanometer of 100 picometer). De eenheid is genoemd naar de Zweedse natuurkundige Anders Jonas \u00c5ngstr\u00f6m.\nDe \u00e5ngstr\u00f6m wordt vaak gebruikt om de afmetingen van een atoom of molecuul uit te drukken. De doorsnede van een atoom ligt tussen 0,5\u00a0\u00c5 en 6\u00a0\u00c5.\nDe \u00e5ngstr\u00f6m is geen SI-eenheid. In plaats daarvan kan men binnen het SI 0,1 nm of 100 pm gebruiken. De \u00e5ngstr\u00f6m wordt door wetenschappers echter nog wel gebruikt, omdat het handig is om hierin de afmetingen van atomen en ook van stellair stof uit te drukken. Zo is de bohrstraal, die een goede maat is voor de afmeting van een waterstofatoom, ongeveer 0,53\u00a0\u00c5. Ook wordt de \u00e5ngstr\u00f6m gebruikt voor de golflengte van licht, hoewel de nanometer daar ook zeer gebruikelijk is, in ieder geval in de natuurkunde."}
{"id": "9290", "revid": "6224", "url": "https://nl.wikipedia.org/wiki?curid=9290", "title": "Ampere", "text": "Aardrijkskunde\nPersonen met de achternaam Amp\u00e8re\nWetenschap"}
{"id": "9291", "revid": "86479", "url": "https://nl.wikipedia.org/wiki?curid=9291", "title": "Amp\u00e8re (eenheid)", "text": "In de natuurkunde is de amp\u00e8re, met symbool A, een eenheid van elektrische stroomsterkte. De amp\u00e8re is een van de zeven grondeenheden van het SI-stelsel en is genoemd naar de Franse fysicus Andr\u00e9-Marie Amp\u00e8re (1775\u20131836), een van de hoofdontdekkers van het elektromagnetisme.\nDefinitie van de amp\u00e8re.\nTot 2019.\nDe definitie van de amp\u00e8re luidde:\nVanaf 20 mei 2019.\nDe herdefinitie van de amp\u00e8re is gebaseerd op de exacte vastlegging van de elementaire lading formula_1. Aangezien gehandhaafd blijft dat een stroomsterkte van 1\u2009A een stroom betekent van 1 coulomb per seconde:\nwordt volgens de herdefinitie van de basiseenheden, een elektrische stroom met sterkte 1\u2009A veroorzaakt door\nelementaire ladingen per seconde. Een gevolg is dat in de formule voor de lorentzkracht tussen geleiders niet meer exact de factor 2 \u00d7 10\u22127 staat.\nElektrische lading.\nDe eenheid van elektrische lading, de coulomb, is gedefinieerd op basis van de amp\u00e8re: 1 coulomb is de hoeveelheid lading die overeenkomt met een stroom van 1 amp\u00e8re gedurende 1 seconde, ofwel 1 coulomb is gelijk aan 1 amp\u00e8reseconde:\nGeschiedenis.\nDe huidige definitie is gelijkwaardig met de oorspronkelijke: de grootte van de amp\u00e8re is zo gekozen dat we in de formule voor de lorentzkracht tussen geleiders het min of meer ronde getal 2\u00a0\u00d7\u00a010\u22127 krijgen (in termen van de dyne en de cm was er alleen de factor 2). Om praktische redenen was er van 1893 tot 1948 een andere definitie, berustend op het bepalen van de hoeveelheid neergeslagen zilver bij de elektrolyse van zilvernitraat; 1 amp\u00e8re was de stroom die 1,118\u00a0000\u00a0mg zilver per seconde doet neerslaan uit een zilvernitraatoplossing. Later bleek bij preciezere meting dat de zo gedefinieerde stroom in termen van de oorspronkelijke en huidige definitie 0,999\u00a085\u00a0A bedroeg."}
{"id": "9292", "revid": "66698557", "url": "https://nl.wikipedia.org/wiki?curid=9292", "title": "Kleurcodering voor elektronica", "text": "De kleurcodering voor elektronica is een manier om met kleuren de waarde van elektronische componenten zoals weerstanden, condensatoren en spoelen aan te geven.\nKleurcodes op componenten dateren van ruim v\u00f3\u00f3r de komst van de transistor. Het probleem dat zich voordeed was dat van gemonteerde componenten heel vaak de waarde niet af te lezen was omdat de bedrukte kant niet in het zicht was, maar bijvoorbeeld tegen het chassis of een andere component lag. Vooral bij reparaties was dat erg lastig. Men zocht naar een codeerwijze die aan alle zijden van de component goed af te lezen was, en als logische keuze kwamen ringen naar voren.\nEen kleurcode lezen.\nDe kleuren zijn genormaliseerd in de norm IEC 60757. De woorden van het in de tabel getoonde ezelsbruggetje beginnen met dezelfde letters als de kleuren van de code en er is ook gedacht aan de tweede letter van bruin, geel en groen, en het hele woord grijs, zodat daar ook geen verwarring over bestaat. De kleuren rood t/m violet hebben trouwens dezelfde volgorde als de kleuren van de regenboog, dus als men die kent, heeft men wellicht geen ezelsbruggetje nodig.\nAllereerst is het zaak aan de juiste kant te beginnen, hiervoor zijn de volgende aanwijzingen:\nDe voorlaatste ring (als er drie ringen zijn: de derde ring) is de vermenigvuldigingsfactor (exponent). Deze geeft aan hoeveel nullen er moeten worden toegevoegd aan het getal van de voorgaande ringen:\nDe laatste ring (als er vier of meer ringen zijn) geeft de tolerantie van de weerstand aan. Zijn er slechts drie ringen, dan is de tolerantie 20%. Weerstanden met deze tolerantie worden tegenwoordig niet meer gemaakt.\nSoms is er nog een zesde ring die aangeeft hoe de waarde van de component be\u00efnvloed wordt door de temperatuur.\nNiet alle waarden worden standaard gemaakt. Afhankelijk van de tolerantie is een serie opgebouwd uit standaardwaarden (een zogenoemde E-reeks) van toepassing. De gebruikelijkste reeks is de E12-reeks, met 12 waarden in elke decade. Dat betekent dat de eerste twee cijfers 10, 12, 15, 18, 22, 27, 33, 39, 47, 56, 68 en 82 kunnen zijn.\nVoorbeeld.\nDe weerstand met de strepen geel-violet-rood-goud, heeft een waarde van 4700 ohm (geel = 4, violet = 7, rood = 2 nullen) met 5% (goud) toegestane afwijking naar boven en naar beneden.\nDe weerstanden op de foto zijn van boven naar beneden:\nNadelen heeft de kleurcode ook. Allereerst doordat niet elke fabrikant precies dezelfde kleurtoon gebruikt: soms lijkt het rood erg op oranje en is het groen nogal blauwachtig. Daar staat tegenover dat lang niet alle combinaties kunnen voorkomen. Bijvoorbeeld: oranje-violet (37) bestaat niet (behalve bij zeer nauwkeurige weerstanden), dus moet dat waarschijnlijk rood-violet (27) zijn. Lastiger is dat ongeveer 5% van de mannen kleurenblind is (en de meeste elektrotechnici zijn mannen) waardoor ze moeilijkheden hebben met de kleurcode."}
{"id": "9294", "revid": "231402", "url": "https://nl.wikipedia.org/wiki?curid=9294", "title": "799", "text": "Het jaar 799 is het 99e jaar in de 8e eeuw volgens de christelijke jaartelling."}
{"id": "9295", "revid": "231402", "url": "https://nl.wikipedia.org/wiki?curid=9295", "title": "798", "text": "Het jaar 798 is het 98e jaar in de 8e eeuw volgens de christelijke jaartelling."}
{"id": "9296", "revid": "380516", "url": "https://nl.wikipedia.org/wiki?curid=9296", "title": "Kristalstructuur", "text": "Veel vaste stoffen hebben een kristalstructuur of kristalrooster. Dergelijke stoffen bestaan uit een regelmatig patroon van deeltjes: moleculen, atomen of ionen. De structuur van een kristal, kristalgroei en andere macroscopische eigenschappen zijn het onderwerp van de kristallografie.\nVanwege hun regelmatige opbouw ligt het voor de hand de plaats van de roostervormende deeltjes in een assenstelsel aan te duiden. Dit kan een rechthoekig stelsel zijn, maar ook een scheef stelsel is mogelijk, al naargelang de ligging van de deeltjes. Er zijn in totaal zeven mogelijke kristalstelsels. De gestapelde eenheden in een kristalstructuur worden eenheidscellen genoemd.\nDe regelmatige stapeling van eenheidscellen wordt translatiesymmetrie genoemd. Daarnaast is er ook de interne symmetrie binnen de eenheidcellen. Het geheel van alle symmetrie heet kristalstructuursymmetrie. De symmetrie heeft onder meer als gevolg dat de gehele structuur van het kristal kan worden beschreven als de inhoud van \u00e9\u00e9n eenheidscel of zelfs een gedeelte daarvan, soms aangevuld met een beschrijving van de verschillen, die meestal maar klein zijn, tussen eenheidscellen.\nR\u00f6ntgenkristallografie of r\u00f6ntgendiffractie is een techniek om de kristalstructuur van een vaste stof te bepalen. Kristalstructuren van bijna 1.000.000 organische verbindingen zijn reeds bepaald en in de Cambridge Structural Database opgeslagen.\nEen vaste stof waarin zich geen kristallen hebben gevormd, is een amorfe vaste stof: glas is daarvan een voorbeeld. In een LCD-scherm komen kristallen in vloeibare vorm voor.\nKristalori\u00ebntatie.\nDe kristallografische richtingen zijn geometrische lijnen die roosterpunten, met atomen, ionen of moleculen, van een kristal met elkaar verbinden. Vergelijkbaar zijn de kristallografische vlakken geometrische vlakken die roosterpunten verbinden. De kristalrichtingen en -vlakken van de kleine kristallieten, dat zijn korrels, bepalen in een polykristallijn de kristalori\u00ebntatie ten opzichte van elkaar. De mate van kristalori\u00ebntatie wordt beschreven als de textuur. De algemene notatie die voor de richting en de vlakken worden gebruikt is de miller-index.\nKristalvlakken met hoge dichtheid.\nSommige richtingen en vlakken hebben een hogere dichtheid van roosterpunten. Deze vlakken met hoge dichtheid hebben als volgt invloed op het gedrag van het kristal:\nKristalsymmetrie.\nKristalstructuren worden gekenmerkt door hun symmetrie. Er zijn twee vormen van symmetrie:\nTranslatiesymmetrie.\nTranslatiesymmetrie houdt in dat men dezelfde structuureenheid telkens opnieuw tegenkomt wanneer men in het kristal een stukje verder kijkt of \"transleert\". Deze translatiesymmetrie wordt het best beschreven met een eenheidsvector of \"celribbe\". Omdat het kristal driedimensionaal is zijn er voor een volledige beschrijving van de translatiesymmetrie drie eenheidsvectoren nodig. Kristallen of mineralen die dezelfde patronen in hun structuur vertonen, behoren tot hetzelfde kristalstelsel.\nGezamenlijk vormen deze vectoren een parallellepipedum, een balk of een kubus, die de eenheidscel wordt genoemd. De drie eenheidsvectoren (a, b, c) worden de celribben of celconstanten genoemd. Afhankelijk van de aan- of afwezigheid van rotatiesymmetrie kunnen de ribben willekeurige hoeken (\u03b1, \u03b2, \u03b3) met elkaar vormen of staan ze loodrecht op elkaar. Ook aan hun relatieve lengte zijn, afhankelijk van de totale symmetrie, beperkingen opgelegd. De ribben en hoeken kunnen in een kristallografisch assenstelsel worden uitgezet. De volgende kristalstelsels zijn mogelijk:\nDe kristallografie streeft ernaar de hoogst mogelijke symmetrie te gebruiken voor de beschrijving van een gegeven kristalrooster. Waar mogelijk, worden de kortste assen a, b en c gebruikt die het rooster correct beschrijven.\nSoms kan een gegeven kristalstructuur worden beschreven met een hogere symmetrie, door het volume van de eenheidscel te vermenigvuldigen met 2, 3 of 4, met een centrering. Dit resulteert dan in een zogenaamd \"niet-primitief\" rooster. Er zijn 14 combinaties van roosters met centreringen, de zogenaamde Bravaisroosters.\nInterne symmetrie.\nDe interne symmetrie tussen verschillende delen van de eenheidscel kan de vorm aannemen van respectievelijk een \"inversie\": het omkeren van alle drie de ruimteco\u00f6rdinaten; een \"spiegeling\": het omkeren van een ruimteco\u00f6rdinaat loodrecht op een denkbeeldig vlak; en een \"rotatie\": het draaien van de ruimte om een denkbeeldige lijn. Omdat een kristalstructuur altijd ook translatiesymmetrie heeft, komen alleen 2-, 3-, 4- en 6-tallige rotatiesymmetrie voor.\nSpiegeling en rotatie kunnen ook gelijktijdig optreden.\nKristalstructuren kunnen verschillende symmetrie-elementen hebben:\nAlle mogelijke combinaties van roostertypen, samen met alle combinaties van interne symmetrie die daarin voor kunnen komen, vormen in totaal precies 230 ruimtegroepen.\nClassificatie van roosters en stelsels.\nEr zijn in totaal zeven verschillende kristalstelsels, die in 14 Bravaistralies worden verdeeld. Deze roosters en stelsels staan in onderstaande tabel weergegeven. De verschillende Bravaistralies worden door hun Pearson-symbool aangegeven, de dikgedrukte letters onder kristal."}
{"id": "9297", "revid": "231402", "url": "https://nl.wikipedia.org/wiki?curid=9297", "title": "797", "text": "Het jaar 797 is het 97e jaar in de 8e eeuw volgens de christelijke jaartelling."}
{"id": "9298", "revid": "231402", "url": "https://nl.wikipedia.org/wiki?curid=9298", "title": "796", "text": "Het jaar 796 is het 96e jaar in de 8e eeuw volgens de christelijke jaartelling."}
{"id": "9299", "revid": "231402", "url": "https://nl.wikipedia.org/wiki?curid=9299", "title": "795", "text": "Het jaar 795 is het 95e jaar in de 8e eeuw volgens de christelijke jaartelling."}
{"id": "9300", "revid": "915222", "url": "https://nl.wikipedia.org/wiki?curid=9300", "title": "794", "text": "Het jaar 794 is het 94e jaar in de 8e eeuw volgens de christelijke jaartelling."}
{"id": "9302", "revid": "86479", "url": "https://nl.wikipedia.org/wiki?curid=9302", "title": "San Francisco", "text": "San Francisco is een stad in de Amerikaanse staat Californi\u00eb en het hart van de San Francisco Bay Area. San Francisco is de vierde stad van Californi\u00eb, na Los Angeles, San Diego en San Jose. Het is tevens de enige stad in Californi\u00eb die samenvalt met een county: officieel heet ze dan ook City and County of San Francisco.\nDe stad, die 881.549 inwoners telt, ligt op het schiereiland van San Francisco dat de Stille Oceaan van de Baai van San Francisco scheidt. De agglomeratie waarvan San Francisco het centrum is bestaat uit de steden San Jose, San Francisco, Oakland en Berkeley. Met ruim 7 miljoen inwoners is het de op vier na grootste agglomeratie in de Verenigde Staten. Alleen New York, Los Angeles, Chicago en Washington D.C.-Baltimore zijn grotere agglomeraties.\nSan Francisco is een van de populairste toeristische steden ter wereld. Kenmerkend aan San Francisco zijn haar steile heuvels, de frisse zomers en de mist. Symbolen van de stad zijn de Golden Gate Bridge, Alcatraz, Chinatown, de Transamerica Pyramid en de kabeltrams. Ook de homowijk Castro geniet internationale bekendheid.\nGeschiedenis.\nRond 3000 voor Christus werd de San Francisco Bay Area bewoond door een indianenstam, later de Ohlone genoemd.\nOp 16 november 1542 zeilde Juan Rodr\u00edguez Cabrillo langs de kust nabij San Francisco en ontdekte de Farallonen. In 1575 strandde Sebasti\u00e3o Rodrigues Soromenho in Drakes Bay en eiste het land op voor Spanje. Hij noemde het Puerto (Haven) de San Francisco. Later, in 1579, strandde ook Sir Francis Drake in de baai. Hij eiste het land op voor Engeland en noemde het Nova Albion (Nieuw Engeland).\nPioniers, onder wie Jos\u00e9 Francisco Ortega, van een Spaanse expeditie geleid door Gaspar de Portol\u00e1 ontdekten op 2 november 1769 de Golden Gate. Zeven jaar later, op 28 maart 1776 stichtte een andere Spaanse expeditie, geleid door Juan Bautista de Anza, het Presidio en vervolgens in juni van hetzelfde jaar de missiepost van San Francisco de As\u00eds.\nBegin negentiende eeuw ontstond ongeveer drie kilometer van het presidio het dorpje Yerba Buena (Goed Gras). Toen in 1846 de Mexicaans-Amerikaanse Oorlog begon, namen de Verenigde Staten een deel van Alta California in, waaronder Yerba Buena dat werd hernoemd naar San Francisco. De stad groeide explosief tijdens de Californische goldrush die begon in 1848.\nIn 1906 werd San Francisco getroffen door een zware aardbeving. Er vielen vermoedelijk enkele duizenden doden en veel gebouwen werden verwoest. De stad werd daarna snel en op grote schaal weer opgebouwd.\nIn de tweede helft van de twintigste eeuw ontwikkelde San Francisco zich tot een stad met alternatieve culturen. In de jaren zestig van de 20e eeuw werd de stad gezien als hippiehoofdstad van de wereld; met name de buurt Haight-Ashbury stond centraal in de hippiebeweging en werd daarom lokaal ook wel schertsend Hashbury genoemd. Raadslid Harvey Milk was in de jaren zeventig een van de eerste openlijk homoseksuele stadsbestuurders. Ook nu nog wordt San Francisco gezien als een paradijs voor homoseksuelen van de Verenigde Staten, omdat het een relatief homotolerante stad is.\nGeografie.\nTopografie.\nSan Francisco ligt op het Schiereiland van San Francisco aan de westkust van de Verenigde Staten. De stad ligt in de staat Californi\u00eb, waar het de op drie na grootste stad is, gerekend naar inwonertal. In een straal van 50\u00a0km rondom San Francisco ligt de San Francisco Bay Area, een agglomeratie met 7\u00a0miljoen inwoners. De belangrijkste steden van de agglomeratie rondom San Francisco zijn: Berkeley, Oakland, Palo Alto, San Jose en de Silicon Valley.\nIn de Bay Area liggen voorts enkele natuurgebieden, zoals Muir Woods National Monument en Point Reyes National Seashore.\nKlimaat.\nSan Francisco heeft een mediterraan klimaat. In januari is de gemiddelde temperatuur 10,6\u00a0\u00b0C, in juli is dat 15,1\u00a0\u00b0C. Jaarlijks valt er gemiddeld 500,6\u00a0mm neerslag (gegevens op basis van de meetperiode 1961\u20131990). San Francisco is vaak gehuld in een wazige mist. Deze mist is er mede voor verantwoordelijk dat de zomers in San Francisco uitermate koel zijn. De mist ontstaat doordat in het binnenland (Arizona, Nevada, Utah en dergelijke) de temperatuur in de zomer hoog oploopt. De warme lucht die hierdoor opstijgt wordt aangevuld door lucht vanaf zee \u2013 beter gezegd; vanaf de Grote Oceaan. Deze lucht is stukken kouder. De wisselwerking tussen koude en warme lucht zorgt onder andere voor mist en neerslag.\nAardbevingen.\nDe stad ligt op de San Andreasbreuk, oorzaak van regelmatige (kleine en grote) aardbevingen. Op 18 april 1906 richtte een zware aardbeving grote schade aan in San Francisco. De meest algemeen geaccepteerde schatting van de magnitude van deze beving is 7,8 op de schaal van Richter. Andere schattingen vari\u00ebren tussen 7,7 en 8,3. Er waren 3000 doden. De meeste schade werd aangericht door de brand die na de beving ontstond, mede als gevolg van het feit dat San Francisco al vroeg over aardgasleidingen beschikte. Honderd jaar later, op 18 april 2006, werd die gebeurtenis herdacht.\nIn 1989 werd de stad opnieuw door een grote aardbeving getroffen (circa 60 slachtoffers). De kans dat een dergelijke ramp de stad opnieuw treft blijft groot. Het kan nog vele jaren duren, maar een verwoestende aardbeving kan iedere dag toeslaan. Veel gebouwen zijn aardbevingsproof gemaakt, maar desondanks kan een aardbeving grote gevolgen hebben.\nDemografie.\nVolgens de volkstelling van 2010 door het United States Census Bureau telde San Francisco 805.235 inwoners, een stijging van 3,7% ten opzichte van 2000, toen er 776.733 inwoners geteld werden. De bevolking van San Francisco groeit sinds de jaren 80. In de periode daarvoor, tussen 1950 en 1980, werden er bij de tienjaarlijkse volkstellingen dalingen vastgesteld. Volgens schattingen in 2012 had San Francisco op dat moment zo'n 826.000 inwoners.\nDe etnische samenstelling van de bevolking was in 2010 als volgt: 48,1% blank, 33,3% Aziatisch, 6,1% Afro-Amerikaans, 0,5% indiaans en 0,4% afkomstig van de eilanden in de Stille Oceaan. Daarnaast gaf 6,6% aan tot een ander ras te behoren en 4,7% tot twee of meer rassen te behoren. Als percentage van de gehele bevolking waren er 15,1% hispanics en latino's in San Francisco. Niet-hispanic blanken zijn goed voor 41,9% van de bevolking, waardoor San Francisco een stad is waar minderheden in de meerderheid zijn, alhoewel blanken nog steeds de grootste bevolkingsgroep vormen. De grootste etnische minderheid zijn de Chinezen (21,4%).\nSan Francisco, dat slechts een kleine oppervlakte beslaat, heeft een bevolkingsdichtheid van 6800 personen per km\u00b2. Daarmee is het na New York de dichtstbevolkte grote stad van de Verenigde Staten. Voor de huisvesting van de bevolking werden grote concentraties wolkenkrabbers gebouwd. Critici duidden dit aan als Manhattanisering.\nDe stad vormt het traditionele hart van een grote agglomeratie en regio, de San Francisco Bay Area. De agglomeratie San Jose-San Francisco-Oakland telt meer dan 7 miljoen inwoners, waarmee het de vijfde metropoolregio van de VS is en de tweede van Californi\u00eb, na Los Angeles.\nBestuur en politiek.\nSan Francisco is sinds 1856 een eengemaakte stad\u2013county (\"consolidated city\u2013county\"), dus het bestuursniveau van de stad en de county is samengevoegd. Dit is de enige plaats in de hele staat Californi\u00eb waar dit gedaan is. De burgemeester is ook de uitvoerende macht van de county, en de Board of Supervisors functioneert ook als gemeenteraad, zetelend in het stadhuis van San Francisco.\nDe burgemeester van San Francisco is sinds 2018 London Breed. Elke burgemeester sinds 1964 was een Democraat. San Francisco staat bekend als een progressieve stad.\nCultuur.\nIn de jaren zestig heeft de stad zich universeel ontwikkeld tot een stad waar onderwerpen als drugs en seks niet worden ontweken. Dat is terug te zien in het werk van Armistead Maupin in een dagelijkse rubriek uit de krant \"The San Francisco Chronicle\". De agglomeratie is de bakermat van bewegingen als Beatnik en de Hippies. Het rookbeleid in openbare ruimtes is erg streng. In 2005 werd roken zelfs verboden in parken.\nDe banden van San Francisco met Azi\u00eb zijn belangrijk om de stad te kunnen begrijpen: de Chinese gemeenschap is een van de grootste van Noord-Amerika; San Francisco heeft na New York de grootste Chinese wijk van de Verenigde Staten. De stad heeft een zusterverband met Shanghai en heeft banden met de Aziatische cultuur ontwikkeld; het Museum van de Aziatische Kunst en de Japanse Tuin vallen onder de meest interessante van het Westen. In 1975 trok een tijdelijke expositie in San Francisco van Chinese archeologische vondsten 800.000 bezoekers in twee maanden.\nJaarlijks wordt in de maand mei het hardloopevenement Bay to Breakers georganiseerd, een evenement dat tienduizenden belangstellenden trekt.\nBezienswaardigheden.\nGebouwd op circa 43 heuvels, biedt deze stad een veelheid aan bezienswaardigheden:\nMusea.\nHet rijke culturele leven heeft San Francisco onder andere te danken aan zijn musea.\nZo is er het Exploratorium, een museum met het thema wetenschap. Sinds 2013 is het Exploratorium gevestigd aan Pier 15 en 17, maar de oorspronkelijke locatie was bij het Palace of Fine Arts. Dit gebouw, in de stijl van een oude Romeinse koepel, is een van de weinige overblijfselen van de Panama-Pacific International Exposition in 1915.\nDe California Academy of Sciences bevindt zich in het Golden Gate Park. Dit is een museum en wetenschappelijk onderzoeksinstituut met een internationale reputatie, waar aquaria, natuurhistorische verzamelingen en een planetarium zijn te vinden.\nIn het \"civic center\", in een gebouw dat in gebruik werd genomen in 1966, bevindt zich het \"Museum voor Aziatische kunst\". Het museum herbergt ongeveer 15.000 voorwerpen uit Azi\u00eb. Het grootste deel van de collectie is afkomstig van de miljonair Avery Brundage, die stierf in 1975. In 1989 werd een afdeling met Koreaanse kunst toegevoegd aan de collectie. Vanaf 20 maart 2003, na een grondige renovatie onder leiding van de Italiaanse architect Gae Aulenti, biedt het museum zijn collectie aan in een nieuw kader.\nTen slotte zijn er nog ander musea, zoals het Mus\u00e9e M\u00e9canique in Fisherman's Wharf, het Fine Arts Museums of San Francisco \u2013 dat bestaat uit het M.H. de Young Memorial Museum en het California Palace of the Legion of Honor \u2013 en het San Francisco Museum of Modern Art.\nMuziek.\nHet San Francisco Jazz Festival vindt sinds 1982 plaats in de herfst.\nVerkeer en vervoer.\nDe publieke vervoersmaatschappij SF Muni baat een netwerk van metro- en tramlijnen uit, aangevuld met een busnetwerk. De heuvels in San Francisco zijn te steil om er een normale tram te laten rijden. Daarom rijden er cable cars (kabeltrans) die zich vastgrijpen aan kabels die door een sleuf tussen de rails onder de grond bewegen. In de vlakke straten rijden ook normale trams en sneltrams, waaronder trams van het historische type PCC-car op tramlijnen F Market &amp; Wharves en E Embarcadero. De stad wordt met de omliggende zones verbonden door het Bay Area Rapid Transit (BART) lightrailnet.\nDe Golden Gate Bridge is een van de bekendste bruggen ter wereld en verbindt het Schiereiland van San Francisco met Marin County over de Golden Gate.\nIn San Mateo County, 21 km ten zuiden van de stad, ligt het vliegveld San Francisco International Airport. Het vliegveld ligt op een landwinningsgebied in de baai, vlak boven zeeniveau.\nSport.\nSan Francisco heeft drie sportclubs die uitkomen in een van de vier grootste Amerikaanse profsporten. Het gaat om:\nSan Francisco was met het Stanford Stadium speelstad bij het WK voetbal in 1994.\nSan Francisco in de volkscultuur.\nTelevisieseries in San Francisco.\nTelevisieseries die zich afspelen in San Francisco:\nIn San Francisco opgenomen films.\nFilms over Alcatraz.\nDe gevangenis van Alcatraz, die in de baai van San Francisco ligt heeft meerdere filmmakers ge\u00efnspireerd. Films waarin de gevangenis voorkomt, zijn:\nUniversiteiten en hogescholen.\nN.B.: de Universiteit van Californi\u00eb te Berkeley en de Stanford-universiteit liggen ook in de agglomeratie bij San Francisco.\nStedenbanden.\nVoormalige zusterstad\nPlaatsen in de nabije omgeving.\nDe onderstaande figuur toont nabijgelegen plaatsen in een straal van 16\u00a0km rond San Francisco."}
{"id": "9305", "revid": "5093", "url": "https://nl.wikipedia.org/wiki?curid=9305", "title": "Ster I", "text": ""}
{"id": "9306", "revid": "5093", "url": "https://nl.wikipedia.org/wiki?curid=9306", "title": "Ster J", "text": ""}
{"id": "9307", "revid": "5093", "url": "https://nl.wikipedia.org/wiki?curid=9307", "title": "Ster O", "text": ""}
{"id": "9308", "revid": "5093", "url": "https://nl.wikipedia.org/wiki?curid=9308", "title": "Ster T", "text": ""}
{"id": "9309", "revid": "5093", "url": "https://nl.wikipedia.org/wiki?curid=9309", "title": "Ster U", "text": ""}
{"id": "9310", "revid": "5093", "url": "https://nl.wikipedia.org/wiki?curid=9310", "title": "Ster W", "text": ""}
{"id": "9311", "revid": "5093", "url": "https://nl.wikipedia.org/wiki?curid=9311", "title": "Ster X", "text": ""}
{"id": "9312", "revid": "5093", "url": "https://nl.wikipedia.org/wiki?curid=9312", "title": "Ster Y", "text": ""}
{"id": "9313", "revid": "873027", "url": "https://nl.wikipedia.org/wiki?curid=9313", "title": "Castor (ster)", "text": "Castor (\"alpha Geminorum\") is een heldere, zesvoudige ster in het sterrenbeeld Tweelingen (\"Gemini\").\nCastor is een dubbelster, periode ongeveer 500 jaar, halve grote as van de ellips 105 A.E. (astronomische eenheid).\nBeide componenten zijn zelf weer spectroscopische dubbelsterren met perioden van 9 en 3 dagen. Op een afstand van 100 A.E. van de visuele dubbelsterren staat een kleine derde component (spectrum M1, magnitude 9,1), die zelf een bedekkingsvariabele is met een periode van 0,8 dag. Het hele Castor-stelsel bestaat dus uit zes individuele sterren."}
{"id": "9314", "revid": "154519", "url": "https://nl.wikipedia.org/wiki?curid=9314", "title": "Magnitude", "text": "Magnitude (ook wel grootteklasse) is de helderheid van een ster of ander hemellichaam, uitgedrukt op basis van een logaritmische schaal. Magnitude betekent letterlijk grootte of omvang. Hierbij is het volgende te onderscheiden:\nHoe groter de helderheid, hoe kleiner het magnitudegetal. Bij kans op verwarring kan men beter zeggen \"heeft een kleiner magnitudegetal\" dan \"heeft een kleinere magnitude\".\nGolflengte.\nDe magnitude van een hemellichaam wordt gemeten op een bepaalde golflengte, gewoonlijk in het zichtbare of infrarode gebied. De visuele (V) magnitude wordt bepaald bij een golflengte van 551 nm.\nEr wordt ook onderscheid gemaakt tussen visuele en fotografische magnitude, sterren hebben verschillende kleuren (zie ook \"spectraalklasse\") en het blote oog heeft zijn maximale gevoeligheid in het geel, terwijl fotografische platen meer gevoelig zijn voor blauw en violet. Een blauwe ster zal in verhouding dus helderder lijken op een fotografische plaat.\nSchijnbare magnitude.\nDe \"schijnbare helderheid\" van sterren werd door Hipparchus in de oudheid reeds aangegeven met getallen: de helderste sterren kende hij de magnitude of grootte 1 toe en de zwakste de magnitude 6. Een lager magnitudegetal betekent dus een grote helderheid, zoals ook tegenwoordig nog het geval is. In 1856 is deze helderheidsschaal uitgebreid en verfijnd door Norman Pogson, die bepaalde dat een magnitude van 5 minder overeenkomt met een 100 maal zo grote lichtkracht. De magnitude is dus een logaritmische schaal, waarbij een verschil in magnitude van 1 overeenkomt met een helderheidsverhouding van 2,512.\nEnkele hemellichamen zijn zo helder dat hun magnitude een negatief getal geeft op de logaritmische schaal. De zon heeft op een onbewolkte dag een magnitude van \u221226,5, wat men ook noteert als \u221226m,5 of \u221226,5 mag, de volle maan heeft op een heldere nacht een magnitude van \u221212,5. De helderheid van de planeten in het zonnestelsel varieert met hun afstand tot de aarde en hun schijngestalte.\nDe \"ge\u00efntegreerde magnitude\" van een hemelobject van enige schijnbare omvang of van een deel van de hemelbol is de totale schijnbare magnitude, dus berekend op basis van al het licht.\nAbsolute magnitude.\nDe absolute helderheid van een hemellichaam is gedefinieerd als de helderheid die het zou hebben als het op een afstand van 10 parsec zou staan, ongeveer 32,6 lichtjaar. Een absolute helderheid van 5 minder komt weer overeen met een 100 maal zo grote lichtkracht. Als \"m\" de schijnbare helderheid van het object is en \"r\" de afstand, uitgedrukt in parsec, dan wordt de absolute helderheid gegeven door\nZo heeft de zeer heldere ster Sirius (8,7 lichtjaren) een schijnbare magnitude van \u22121,46 en een absolute magnitude van (+) 1,43 (op een bijna 4 maal zo grote afstand zou hij bijna 16 maal zo zwak zijn, wat de magnitude bijna 3 hoger zou maken).\nOnze zon heeft een absolute magnitude van + 4,88 en tussen andere sterren zou hij onopvallend maar nog wel met het blote oog zichtbaar zijn.\nZonnestelsel.\nVoor objecten binnen het zonnestelsel, zoals planeto\u00efden is de absolute helderheid gedefinieerd als de helderheid wanneer het object op precies \u00e9\u00e9n A.E. van de zon en \u00e9\u00e9n A.E. van de Aarde zou staan. De helderheid van objecten die verder van de zon af staan neemt extra snel af omdat er meerdere effecten meespelen:\nNulpunt.\nDe magnitudeschaal is in het verleden zo gedefinieerd dat de A0V ster Wega een schijnbare magnitude 0 heeft. Dit geldt voor elke golflengteband. In de praktijk is Wega een veranderlijke ster en tegenwoordig zijn er nauwkeurigere bepalingen mogelijk.\nVoor de \"absolute bolometrische magnitude\", gebaseerd op de bolometrische lichtkracht, is het nulpunt gedefinieerd als corresponderend met een totale bolometrische lichtkracht van 3,0128 \u00d7 1028 W. De Zon met een lichtkracht van 3,828 \u00d7 1026 W heeft daarmee een absolute magnitude van 4,74, en een relatieve magnitude van \u221226,83.\nZichtbaarheid.\nAfhankelijk van de omstandigheden kunnen sterren tot een bepaalde magnitude met het blote oog gezien worden. In een stad met veel lichtvervuiling zullen misschien sterren tot een grensmagnitude 2 gezien kunnen worden, op een hoge bergtop ver van alle omgevingslicht is de grensmagnitude ongeveer 6. Dit is geen absolute grens, het hangt ook van de waarnemer zelf af en zelfs van de manier van kijken. De gele vlek in het centrum van het gezichtsveld is minder gevoelig voor licht dan de gebieden met staafjes er naast, maximale gevoeligheid wordt bereikt door net \"naast\" het object te kijken. Dit wordt ook wel perifeer waarnemen genoemd.\nZichtbaarheid hangt af van de hoeveelheid invallend licht in oog of telescoop. Een oogpupil heeft in het donker een diameter van ongeveer 6 mm, maar zelfs een (relatief kleine) telescoop heeft al een tien keer zo grote diameter. De oppervlakte en de hoeveelheid invallend licht zijn dan honderd keer zo groot, wat een winst van 5 magnitudes oplevert. De grensmagnitude zal hier dus 11 zijn. Grotere telescopen leveren meer winst op, voor iedere factor 10 in diameter dus 5 magnitudes. Bij fotografische waarneming kan de grensmagnitude nog verder verlegd worden door langer te belichten. Het licht wordt hier als het ware over een langere tijd opgespaard.\nIn de overzichten van de sterren wordt altijd de schijnbare visuele magnitude aangegeven, tenzij anders vermeld. De lijst van helderste sterren gaat tot magnitude 2.\nDe \"ge\u00efntegreerde magnitude\" van een hemelobject is niet noodzakelijk een goede maat voor de zichtbaarheid, omdat licht geconcentreerd in een punt beter zichtbaar is dan als dit licht over een (niet zeer kleine) ruimtehoek is uitgesmeerd. Bij een niet-puntbron is er daarom aanvullend het begrip \"oppervlaktehelderheid\", op basis van de lichtkracht per eenheidsruimtehoek. Omdat een steradiaal erg groot is kan als eenheidsruimtehoek bijvoorbeeld ook een vierkante boogseconde genomen worden. Voor bijvoorbeeld de Zon is de schijnbare diameter 9,30 mrad of 1920 arcsec, en de ruimtehoek 67,9 \u03bcsr of 2,89 karcsec\u00b2. De 1361 W/m\u00b2 (zonneconstante) is dus 20,0 MW/m\u00b2/sr of 471 \u03bcW/m\u00b2/arcsec\u00b2. Per sr is de relatieve magnitude \u221237,25, en per arcsec\u00b2 is deze \u221210,68. Voor de volle maan zijn deze waarden ongeveer 14,5 hoger, dus respectievelijk ongeveer \u221223 en 4.\nVoorbeelden.\nDeze tabel geeft een idee van enkele schijnbare magnitudes met elkaar vergeleken."}
{"id": "9316", "revid": "86479", "url": "https://nl.wikipedia.org/wiki?curid=9316", "title": "Meteorenzwerm", "text": "Meteorenzwermen, meteorenstormen of sterrenregens zijn zwermen van meteoren, vaak afkomstig van stof en gruis achtergelaten door kometen. Wanneer een komeet in de buurt van de zon komt, gaat het ijs verdampen en via geisers door de korst van de komeet breken. Het stof dat hierbij vrijkomt, kan later een meteorenzwerm veroorzaken.\nDeeltjes afkomstig van eenzelfde komeet volgen alle ongeveer dezelfde baan. Wanneer de aarde de baan van zo'n zwerm stofdeeltjes kruist, wordt onze planeet getroffen door een \"bombardement\" van stofdeeltjes, zodat er meer meteoren dan normaal zichtbaar zijn. Op dat moment zeggen we dat een meteorenzwerm actief is. Bekende meteorenzwermen zijn onder meer de Perse\u00efden, Leoniden, Geminiden, Draconiden en Quadrantiden.\nInteressant bij een meteorenzwerm is dat alle deeltjes uit dezelfde richting komen. Door het perspectiefeffect lijkt dan alsof de trajecten van de veroorzaakte meteoren, bij achterwaartse verlenging, uit eenzelfde punt lijken te komen (net zoals de sporen van een lange, rechte spoorweg). Dit punt noemt men de radiant van de zwerm. Meteorenzwermen worden doorgaans genoemd naar het sterrenbeeld waarin hun radiant gelegen is. Omdat in de paar dagen dat een zwerm te zien is de aarde verder trekt in zijn baan verschuift de radiant enigszins. \nIn de loop der tijd zullen de meteoro\u00efden zich gelijkmatig over de hele baan verdelen, zodat de meer of mindere concentratie van de deeltjes een aanwijzing geeft omtrent de ouderdom van de zwermen (Perse\u00efden gelijkmatig verdeeld, oude stroom, Giacobiniden ongelijkmatig, jonge stroom)."}
{"id": "9317", "revid": "97", "url": "https://nl.wikipedia.org/wiki?curid=9317", "title": "Sterrenregen", "text": ""}
{"id": "9318", "revid": "154519", "url": "https://nl.wikipedia.org/wiki?curid=9318", "title": "Mizar", "text": "Mizar (\"zeta Ursae Majoris\") is een heldere ster in het sterrenbeeld Grote Beer (\"Ursa Major\").\nDe ster staat ook bekend als Mirzar en Mizat en maakt deel uit van de Siriusgroep.\nMizar was de eerste visuele dubbelster en de eerste spectroscopische dubbelster die ontdekt werd. Als visuele dubbelster ontdekt door Riccioli in 1650. De schijnbare magnitude van beide componenten is 2,4 en 4,0, de afstand tussen beide sterren 381 A.E of 14,5\". De heldere component A werd in 1889 door Edward Charles Pickering spectroscopisch gescheiden in twee ongeveer even heldere sterren. De periode van dit stelsel is 20,5 dagen. De zwakkere component B is ook een spectroscopische dubbelster met een omlooptijd van 175,6 dagen. Mizar staat 85,81 lichtjaar van aarde af.\nHiernaast vormt Mizar samen met Alcor een met het blote oog te scheiden dubbelster, de afstand hier is 12 boogminuten, of iets meer dan een derde van de schijnbare diameter van de Maan. De afstanden van Alcor en Mizar verschillen 5 lichtjaar; de twee sterren hebben dezelfde eigenbeweging."}
{"id": "9319", "revid": "1267710", "url": "https://nl.wikipedia.org/wiki?curid=9319", "title": "Supernova", "text": "Een supernova (meervoud: \"supernovae\" of \"supernova's. Het meervoud \"supernovii\" wordt niet algemeen geaccepteerd.\") is het verschijnsel waarbij een ster 'op spectaculaire wijze' explodeert. De uitbarsting is herkenbaar aan de 'enorme' hoeveelheid licht die hierbij wordt uitgestraald. De ster vlamt op met de lichtkracht van honderden miljoenen tot meer dan een miljard zonnen. De sterkste supernovae worden hypernova genoemd.\nSupernovae ontstaan via twee mogelijke mechanismen: ten eerste zijn ze het natuurlijke levenseinde van alle zware sterren (supernovae van de typen Ib, Ic en II); ten tweede kunnen witte dwergen in nauwe dubbelsterren zich ontwikkelen tot een supernova (type Ia). De chemische elementen met een atoomnummer groter dan dat van ijzer danken hun ontstaan aan supernovae door middel van neutronenvangst.\nKenmerken.\nDe naam \"supernova\" (de \"super\"-variant van een \"nova\" = nieuwe ster) wijst op het opvallendste kenmerk van een supernova: de grote helderheidstoename. Waar de ster voorheen zo zwak was dat hij niet of nauwelijks zichtbaar was, kan hij afhankelijk van de afstand tot de Aarde als supernova enige tijd de hemel domineren. (Let op: Primed omega supernovas worden zo verhit dat de protons dematerialiseren.)\nDit spectaculaire verschijnsel is vrij zeldzaam. Over de afgelopen 2000 jaar zijn er in het melkwegstelsel minder dan tien waargenomen: in de jaren 185, 386 (misschien), 393, 1006, 1054, 1181, 1572 en 1604. Er moeten er meer zijn geweest, want van sommige recente supernovae zijn in radiostraling de uitdijende restanten nog zichtbaar. Maar die zijn niet door mensen gezien, bijvoorbeeld doordat de supernova aan het oog werd onttrokken door donkere gaswolken, of doordat de telescoop nog niet was uitgevonden. Geschat wordt dat er in een sterrenstelsel als het onze gemiddeld \u00e9\u00e9n tot drie supernovae per eeuw optreden.\nNa een supernova kan van de ster een zogenaamde neutronenster overblijven: een klein, superzwaar lichaam, of als de massa daar groot genoeg voor was, een zwart gat, een lichaam zo zwaar en dicht dat zelfs licht niet kan ontsnappen aan zijn zwaartekracht. De lagen van de ster die bij de explosie worden afgestoten, worden na enkele jaren voor telescopen zichtbaar als een zich uitbreidende nevelvlek, de supernovarest. Een voorbeeld is de Krabnevel, die ontstaan is bij de SN 1054, een supernova die werd waargenomen in het jaar 1054.\nSterren die exploderen als supernova, zijn de bron bij uitstek van alle chemische elementen in het heelal zwaarder dan waterstof en helium. Bij de hoge temperaturen die kort v\u00f3\u00f3r de supernova-explosie in de ster heersen, zijn allerlei kernreacties mogelijk, waarbij zelfs elementen worden gevormd die veel zwaarder zijn dan ijzer. Dit gebeurt door middel van het r-proces, het s-proces, en het p-proces. Supernova-explosies blazen deze elementen daarna de ruimte in. Dit zijn de elementen die, samen met voornamelijk waterstof, planeten en alles op Aarde \u2013 inclusief onszelf \u2013 maken.\nHelderheid en tijdsverloop.\nHet opvallendste kenmerk van supernovae is hun grote helderheid: een supernova kan even helder zijn als het hele sterrenstelsel waarin ze zich voordoet. De maximale lichtsterkte van een supernova bedraagt ongeveer 1036 joule/seconde (absolute magnitude \u201319), wat 3 miljard maal zo helder is als onze zon. Deze helderheid blijft enkele weken bestaan, waarna ze geleidelijk afneemt. Na een half jaar is de helderheid tot ongeveer een honderdste van het maximum afgenomen (dat is dus nog altijd 30 miljoen maal die van de zon). De totale energie die vrijkomt in de vorm van straling bedraagt ongeveer 3\u00d71042 joule. Dit is nog maar een fractie van de totale energie die bij de sterexplosie vrijkomt. De kinetische energie van het uitgestoten gas, dat met snelheden tot 10\u00a0000\u00a0km/s wordt weggeschoten, is nog eens dertig keer zo groot. De totaal hierbij vrijgemaakte energie, 1044\u00a0J, is gelijk aan de energie die de zon over een periode van 10 miljard jaar uitstraalt. Nog groter (3\u00d71046 J) is de energie die met neutrino's de ster verlaat.\nAls een supernova op de plaats van de zon zou uitbarsten, zou de aarde verdampen; een supernova op de plaats van Sirius (op 8,6 lichtjaar van de Aarde, dat is 8,1\u00a0\u00d7\u00a01013 kilometer) zou meer licht geven dan de volle maan.\nNaamgeving.\nOntdekkingen van supernovae worden gemeld aan het Central Bureau for Astronomical Telegrams van de Internationale Astronomische Unie, die een circulaire uitgeeft met de naam die toegekend is aan de supernovae. De naam bevat de letters SN gevolgd door het jaar van de ontdekking en een, twee of drie (sinds 2016) letters. De eerste 26 supernovae van ieder jaar worden aangegeven door de hoofdletters A - Z. Daarna worden twee kleine letters gebruikt: \"aa\", \"ab\", enz. Dus, bijvoorbeeld SN 2003C geeft de derde supernova aan die ontdekt is in het jaar 2003. De laatste supernova van 2005 was SN2005nc, de 367e supernova die ontdekt was in 2005. Sinds 2000 worden elk jaar honderden supernovae ontdekt. Voor historische supernovae tot 1884 gebruikte men slechts SN en het jaar van ontdekking (bijvoorbeeld SN 1006).\nOntdekkingsgeschiedenis.\nDe eerste melding van een supernova, SN 185, dateert van 7 december 185 en is afkomstig van een aantal Chinese astronomen in het \"Boek van de Late Han\". De helderste waargenomen supernova was SN 1006, die in detail werd beschreven door Chinese en Arabische astronomen. De op veel plaatsen waargenomen supernova SN 1054 vormde de Krabnevel. De supernovae SN 1572 en SN 1604, de laatste die met het blote oog konden worden waargenomen, hadden aanwijsbare effecten op de ontwikkeling van de astronomie in Europa, omdat zij werden gebruikt als argument tegen het Aristotelische idee dat het heelal voorbij de maan en de planeten statisch zou zijn.\nToch zijn de meeste supernovae pas laat door de astronomen \"ontdekt\". Dat komt in de eerste plaats door hun zeldzaamheid: de laatste keer dat er een supernova in het melkwegstelsel verscheen, was in 1604, nog v\u00f3\u00f3r de uitvinding van de telescoop. In 1885 werd een supernova (SN 1885A) gezien in het Andromeda-melkwegstelsel (M31), maar pas in de jaren 1930 werd door het onderzoek van Edwin Hubble duidelijk hoe groot de afstand van M31 is, en dus hoe helder die nieuwe ster van 1885 moest zijn geweest. Pas vanaf die tijd kwam de naam \"supernova\" in gebruik.\nIn de jaren 60 deed Fritz Zwicky pioniersonderzoek op het gebied van supernovae. Zo ontwierp hij een indeling in typen (zie verderop). Zijn onderzoek werd bemoeilijkt door diverse factoren. Ten eerste de zeldzaamheid van supernovae: midden jaren 60 waren er minder dan driehonderd bekend. Ten tweede stonden al die supernovae op miljoenen lichtjaren afstand, ze leken daardoor erg zwak en het was moeilijk om hun spectra duidelijk te fotograferen. Vooral over de korte fase v\u00f3\u00f3rdat de supernova zijn grootste helderheid bereikte, waren er weinig gegevens. En ten derde: als er al spectra waren, zagen die er heel vreemd uit, met wazige, brede lichte en donkere banden in plaats van normale spectraallijnen.\nVanaf de jaren 70 ontstonden de eerste berekende modellen van supernovae als ontploffende sterren, en de spectra werden verklaard als het licht van snel expanderende gasschillen. Sindsdien is het waarnemend en theoretisch onderzoek spectaculair uitgebouwd. Tegenwoordig worden jaarlijks circa driehonderd nieuwe supernovae ontdekt.\nRecente opmerkelijke supernovae.\nSupernova 1987A.\nDe meeste supernovae zien we in andere sterrenstelsels, op miljoenen lichtjaren afstand. Doordat een supernova zo helder is, is zij ook in een verafgelegen stelsel goed zichtbaar. De opvallendste supernova in de recente geschiedenis vond plaats in 1987 en draagt de naam SN 1987A. De ster die explodeerde bevond zich in de Grote Magelhaense Wolk op ongeveer 160\u00a0000 lichtjaar afstand. Voor het eerst had men de mogelijkheid de ster op oude foto's op te zoeken. De ster die ontplofte was waarschijnlijk \"Sanduleak \u201369\u00b0202\", een blauwwitte reuzenster (middellijn 40 maal die van de zon, spectraalklasse B3, oppervlaktemperatuur 16\u00a0000 kelvin), die tevoren een schijnbare magnitude van 12,2 had. Op haar maximum bereikte de supernova een schijnbare helderheid van 2,9, waarmee ze op het zuidelijke halfrond met het blote oog goed te zien was. Ook zijn er neutrino's afkomstig van deze explosie gedetecteerd.\nVan de erfenis van deze supernova zijn foto's beschikbaar die gemaakt zijn door ruimtetelescoop Hubble.\nSN 2006GY.\nAmerikaanse wetenschappers van de NASA hebben op 8 mei 2007 in Washington bij de aankondiging van SN 2006GY beelden laten zien van Eta Carinae, een ster die een vergelijkbare massa heeft als de veroorzaker van SN 2006GY en die binnen niet al te lange tijd (op astronomische schaal) een vergelijkbare supernova zal kunnen veroorzaken. Eta Carinae staat op 8000 lichtjaar, in vergelijking met de 240 miljoen lichtjaar van SN 2006GY dus veel dichterbij. Als Eta Carinae zou exploderen is er volgens de wetenschappers geen gevaar voor de aarde, maar je zou midden in de nacht zonder lampen aan te doen een boek kunnen lezen.\nSN 2007CK &amp; 2007CO.\nOp 19 mei 2007 ontplofte supernova 2007ck (type II) in het sterrenstelsel MCG+05-43-16 op 380 miljoen lichtjaar van de aarde in Hercules (sterrenbeeld). In hetzelfde sterrenstelsel zagen astronomen op 4 juni 2007 een tweede supernova, 2007co, een supernova van het type Ia. In feite staan de supernovae tienduizenden lichtjaren van elkaar verwijderd, maar het blijft wel ongewoon om in een sterrenstelsel bijna gelijktijdig twee supernovae te zien ontploffen.\nTypen supernovae.\nTot de jaren 60 was bij gebrek aan duidelijke gegevens het belangrijkste criterium om supernovae te classificeren hun lichtkromme, een grafiek die aangeeft hoe de (schijnbare) helderheid varieert in de loop van de tijd. Nadeel is dat achteraf gezien deze indeling niet helemaal recht doet aan de verschillende mechanismen waardoor een ster zich tot supernova ontwikkelt: type Ib en Ic hebben in feite meer gemeen met type II dan met type Ia. Tegenwoordig wordt in de eerste plaats het optisch spectrum gebruikt om supernovae in te delen.\nOp grond van lichtkromme en spectrum onderscheidt men:\nSupernovae van type Ia worden het vaakst waargenomen, doordat ze gemiddeld vijf keer zo helder zijn als de andere typen. Als voor dit verschil in helderheid wordt gecorrigeerd, is naar schatting 20% van alle supernovae van type Ia, eveneens 20% van type Ib/c, en de resterende 60% van type II (vooral II-P en IIn).\nType Ia: witte dwergen.\nDe supernova van type Ia is de helderste soort supernova: ze straalt meer dan een miljard keer meer energie uit dan onze zon. Dit type ontstaat in nauwe dubbelstersystemen, waarin de ene ster een witte dwerg is en de andere een rode reus (of een tweede witte dwerg). De witte dwerg kan van zijn begeleidende ster materie naar zich toe trekken. Men spreekt wel van \"stellair kannibalisme\": de witte dwerg slurpt de buitenste lagen van zijn begeleidende rode reus (of tweede witte dwerg) op. Zijn massa neemt daardoor toe.\nMaar er is een maximale massa die een witte dwerg kan hebben, de Chandrasekhar-limiet die ongeveer 1,2-1,4 zonsmassa bedraagt. Wanneer de massa van de witte dwerg deze limiet overschrijdt, stort door de enorme zwaartekracht de witte dwerg in enkele seconden ineen. De druk en temperatuur worden zo hoog dat er kernfusie op gang komt in de koolstof en zuurstof waaruit de witte dwerg is opgebouwd. De reactie is zo heftig dat de ster volledig explodeert. Bij de explosieve kernfusie wordt radioactief nikkel-56 gevormd, dat via kobalt-56 vervalt tot ijzer-56. Bij dat radioactieve verval komt energie vrij, die het exploderende gas verhit. Het hete gas straalt de energie weer uit in de vorm van licht: dat is het felle oplichten van een supernova van type Ia. Naarmate de radioactiviteit afneemt, vermindert ook de door de supernova uitgezonden hoeveelheid licht: de radioactiviteit van kobalt-56 halveert iedere 77 dagen, en dat is bijna precies de periode waarin de helderheid van de supernova met de helft afneemt.\nEen bijzonderheid aan supernovae van type Ia is dat ze vrijwel altijd even lichtsterk zijn, doordat ze plaatsvinden in sterren met een vaste grootte (1,4 zonsmassa) en samenstelling (koolstof en zuurstof). Dit gecombineerd met hun sterke lichtkracht, maakt ze geschikt als hulpmiddel om de afstand van zeer ver verwijderde sterrenstelsels te kunnen bepalen. Supernovae van type Ia worden bestudeerd in het Supernova Cosmology Project. Uit waarnemingen die in het kader van dit project zijn gedaan blijkt dat de uitdijing van het heelal versneld plaatsvindt.\nEen tweede mogelijke oorzaak van supernovatype Ia is het samensmelten van twee witte dwergen. Reeds lange tijd heeft men middels computersimulaties getracht bewijs te vinden voor deze theorie. Onderzoekers van het Max Planck Instituut te Duitsland zijn hier in januari 2010 in geslaagd.\nType Ib en Ic: Wolf-Rayetsterren.\nSupernovae van type Ib en type Ic ontstaan vermoedelijk op dezelfde wijze als type II (zie onder), maar verschillen daarvan doordat er in het spectrum geen waterstof gevonden wordt. Het gaat daarom naar alle waarschijnlijkheid om Wolf-Rayetsterren, die hun waterstof al volledig verloren hebben voordat ze ontploffen. Een supernova van type Ic is bovendien ook nog haar helium verloren. Geschat wordt dat bij type Ib ongeveer \u00e9\u00e9n zonsmassa wordt uitgestoten, dat is 15-25% van de massa van de ster.\nType II: zware sterren.\nEen supernova van type II is een explosie aan het einde van de levenscyclus van een zware ster, als de nucleaire brandstof is opgebruikt. Alle sterren die voldoende zwaar zijn (ongeveer acht keer de zonsmassa of meer) eindigen hun leven als supernova. Terwijl lichtere sterren, zoals de zon, aan het eind van hun leven veranderen in een witte dwerg, explodeert bij een zware ster de buitenste schil, als gevolg van een implosie van het binnenste van de ster.\nVan waterstof tot ijzer.\nVer v\u00f3\u00f3r de supernova-uitbarsting is in de ster eerst waterstof via kernfusie omgezet in helium, daarna helium in koolstof en zuurstof, en zijn vervolgens steeds nieuwe elementen gevormd, waarbij de kern van de ster alsmaar compacter en heter werd. Vlak voordat de ster explodeert als supernova, bestaat hij als een ui uit schillen die van buiten naar binnen bestaan uit:\nImplosie.\nIn de ijzeren kern van de ster is de dichtheid zo groot (ruim 1 miljoen kg per cm\u00b3) dat de elektronen er ontaard zijn. Gasdruk of stralingsdruk zijn hier niet in staat voldoende tegendruk te leveren tegen de enorme zwaartekracht, alleen de ontaardingsdruk, een kwantummechanische spanning als gevolg van het dicht opeengeperst zijn van de elektronen, is daartoe nog in staat. Ook witte dwergsterren bestaan uit ontaarde materie, en in feite is de kern van de ster inmiddels een witte dwerg van ijzer, ingepakt in de omringende gasschillen.\nVoor witte dwergen geldt: hoe groter hun massa, des te kleiner hun afmetingen. We zagen zojuist dat in de eerste uischil rond de ijzerkern silicium fuseert tot ijzer. Daardoor wordt de ijzerkern steeds zwaarder en die moet dus krimpen. De dichtheid in de kern wordt daardoor n\u00f3g groter, waardoor de kern vooralsnog in staat blijft tegendruk te geven tegen de zwaartekracht. Zodra echter de massa van de ijzerkern oploopt tot de Chandrasekhar-limiet van ca. 1,4 zonsmassa's, is een stabiele witte dwerg niet meer mogelijk en stort de sterkern in.\nBij deze implosie treden in het ijzer kernreacties op die de problemen nog verergeren. IJzer is de stabielste atoomkern in de natuur. Bij kernreacties tussen ijzerkernen komt daardoor niet, zoals bij alle eerdere kernreacties in de ster, energie vrij (die tegendruk zou kunnen leveren tegen de zwaartekracht), maar integendeel ze kosten energie. Bij de intense hitte die in de sterkern is opgebouwd (~1010 kelvin) zijn de fotonen zo krachtig dat ze ijzerkernen kunnen splijten (\"fotodesintegratie\"); de energie in die fotonen wordt hierbij verbruikt. Tevens gaan protonen in het ijzer elektronen absorberen, waarbij neutronen worden gevormd (\"neutronisatie\"): ook dat kost energie. De implosie is onstuitbaar, zodat de neutronenster ontstaat.\nSchokgolf.\nHoe deze ineenstorting leidt tot een supernova-explosie is (vanwege de extreme, complexe en snel veranderende omstandigheden) nog niet precies te berekenen, maar vermoedelijk gebeurt het volgende. De implosie van de sterkern gaat door totdat, binnen enkele milliseconden, een dichtheid wordt bereikt die even groot is als die van atoomkernen (~1018 kg/m\u00b3). Op dat moment neemt de weerstand tegen verdere compressie toe en gaat het ineengestorte binnenste van de ster zich gedragen als een keiharde bol. Meer naar buiten gelegen schillen van de ster die bezig waren naar binnen te vallen, kaatsen terug op deze keiharde bol en botsen met de sterlagen die daar weer achteraan naar binnen vallen. Er ontstaat een schokgolf, die zich naar buiten toe voortplant. Het duurt ongeveer een uur voordat deze het oppervlak van de ster bereikt.\nNeutrino's.\nMogelijk is deze schokgolf al voldoende om de ster uiteen te rijten, maar als dat niet onmiddellijk gebeurt zijn er nog neutrino's om het werk af te maken. Bij de ineenstorting van de sterkern wordt ongeveer een tiende zonsmassa aan energie omgezet in neutrino-antineutrinoparen met energie\u00ebn in de orde van enkele tientallen MeV. Neutrino's hebben de eigenschap dat ze vrijwel geen wisselwerking met andere materie hebben: ze kunnen ongehinderd de ster verlaten en voeren aldus binnen enkele seconden het grootste deel van de energie uit de imploderende sterkern effici\u00ebnt af. Een klein deel van deze energierijke neutrino's wordt echter geabsorbeerd in de meer naar buiten gelegen delen van de ster en staat daar zijn energie af. De schokgolf krijgt daardoor nieuwe kracht en daardoor wordt alsnog een groot deel van de ster met enorme snelheden de ruimte ingeblazen: de supernova-explosie.\nUitgestoten massa.\nBij een II-L-supernova worden enkele zonsmassa's uitgestoten, bij een II-P-supernova kan dat tien keer zoveel zijn. Doordat bij een II-L-supernova de uitgestoten massa kleiner is en eerder doorzichtig wordt, neemt de totale helderheid sneller af en is er geen \"plateau\".\nBerekend is dat bij de al genoemde supernova 1987A een ster van oorspronkelijk 19 zonsmassa's explodeerde, waarbij 13 zonsmassa's zijn uitgestoten (een flink deel hiervan was al v\u00f3\u00f3r de eigenlijke supernova-uitbarsting afgestoten, als gevolg van een sterke sterrenwind). De 6 zonsmassa's die achterbleven, overschreden de Chandrasekhar-limiet. Er kon zodoende geen witte dwerg ontstaan, maar de ster implodeerde tot een neutronenster of een zwart gat.\nAndere typen supernovae.\nSupernova 1961V, die in 1961 verscheen in het sterrenstelsel NGC 1058, week af van de bekende patronen doordat deze ster zich ongebruikelijk traag ontwikkelde: het duurde ruim een jaar voordat ze haar maximale helderheid bereikte (normaal is een paar dagen), en daarna bleef ze nog zes jaar zichtbaar, terwijl geen enkele andere supernova ooit langer dan twee jaar zichtbaar is gebleven. Er is wel verondersteld dat dit de explosie is geweest van een uitzonderlijk zware ster, van meer dan 100 zonsmassa's. Tegenwoordig neemt men aan dat 1961V geen supernova is geweest, maar een gigantische gasuitstoting door een LBV-ster (Lichtsterke Blauwe Variabele).\nKandidaten.\nEen aantal sterren op relatief kleine afstand van de aarde zal op korte termijn tot supernova kunnen overgaan, waarbij \"korte termijn\" op astronomische schaal nog steeds tienduizenden jaren kan zijn:"}
{"id": "9320", "revid": "231402", "url": "https://nl.wikipedia.org/wiki?curid=9320", "title": "Nova (sterrenkunde)", "text": "Een nova (Latijn voor \"nieuw\", meervoud \"novae\" of \"nova's\") is een ster die plotseling veel helderder wordt en daarna geleidelijk, over een periode van maanden tot vele jaren, tot haar vroegere helderheid terugkeert. De helderheid van novae kan met tien magnitudes toenemen, dat wil zeggen dat de lichtsterkte 10.000 maal zo groot wordt. Geschat wordt dat er per jaar in ons hele melkwegstelsel ongeveer 70 novae verschijnen. Naast deze eenmalige \"klassieke novae\" zijn er ook nova-sterren die minder fel, maar wel vaker oplichten.\nNova is een afkorting voor \"stella nova\", nieuwe ster. Wanneer de helderheid van een ster toeneemt, betekent dat vaak dat men een ster ziet verschijnen op een plek waar voorheen niets te zien was. Dit verklaart de naam.\nMechanisme.\nDe zogeheten \"klassieke novae\" zijn nauwe dubbelsterren waarvan een van beide componenten een witte dwerg is. De partnerster is meestal een rode reus of een hoofdreeksster. Doordat deze ster groter is dan zijn Rochelob stroomt er continu materie (gas) van de partnerster naar de witte dwerg. Dit gas verzamelt zich in een roterende afgeplatte schijf rond de witte dwerg, de zogeheten accretieschijf. Als de witte dwerg een sterk magneetveld heeft, kan het gas (hoofdzakelijk waterstof) ook doorstromen naar het oppervlak van de witte dwergster.\nAls er genoeg waterstof verzameld is, kunnen druk en temperatuur daarin zover oplopen dat een kernreactie op gang komt waarbij waterstofkernen fuseren tot helium. Dit is dezelfde reactie die in een waterstofbom plaatsvindt, en het resultaat laat zich raden: er ontstaat een enorme, explosieve thermonucleaire kettingreactie. Bij die explosie wordt een massa de ruimte ingeslingerd ongeveer twintig keer zo groot als de aarde.\nRecurrente novae.\nNa de explosie als nova stroomt opnieuw gas naar de witte dwerg en kan de cyclus zich herhalen. Er zijn sterren waarvoor de cyclus zo kort duurt dat we al meerdere malen achtereen een nova-uitbarsting hebben waargenomen. Dit noemt men recurrente (terugkerende) novae. Bij de meeste recurrente novae gebeuren de explosies met een interval van enkele tientallen jaren. Een voorbeeld van zo'n recurrente nova is T Coronae Borealis. De helderheidstoename van recurrente novae is kleiner dan bij \"eenmalige\" novae.\nDwergnovae.\nNaast de klassieke novae zijn er ook dwergnovae. De witte dwergen die een dwergnova vormen, zijn ongeveer 30 keer lichtzwakker dan de witte dwergsterren waaruit een gewone nova ontstaat. Ook de uitbarstingen zijn kleiner (2 tot 6 magnituden, dat wil zeggen een toename van de helderheid met een factor 6 tot 250). Maar ze zijn wel veel frequenter: de tijd tussen uitbarstingen kan liggen tussen enkele dagen en enkele jaren. Op grond van het verloop van hun helderheid worden drie ondersoorten onderscheiden: U Geminorum, Z Camelopardalis en SU Ursae Majoris dwergnovae.\nMagnetische novae.\nSommige witte dwergen die als nova uitbarsten, hebben een zeer sterk magnetisch veld (1000 tesla of meer, tien miljoen maal sterker dan op aarde). Dat sterke magneetveld stuurt dan het toestromende (ge\u00efoniseerde) gas vanaf de partnerster, zodat het \"landt\" bij een van de magnetische polen van de witte dwerg. Binnen deze magnetische novae worden twee ondergroepen onderscheiden: AM Herculis en DQ Herculis sterren.\nNova-achtige sterren.\nVoorbeelden als UX Ursae Majoris, lijken op novae v\u00f3\u00f3r of na een eruptie, maar vertonen geen helderheidsuitbarstingen. VY Sculptoris sterren zijn een soort omgekeerde dwergnovae: meestal helder, maar af en toe veel zwakker. AO Piscium vertoont helderheidsvariaties met drie verschillende perioden."}
{"id": "9323", "revid": "5093", "url": "https://nl.wikipedia.org/wiki?curid=9323", "title": "Ster E", "text": ""}
{"id": "9325", "revid": "75723", "url": "https://nl.wikipedia.org/wiki?curid=9325", "title": "Hutspot", "text": "Hutspot, ook wel \"peen en uien\", \"wortelstamppot\", \"wortelstoemp\" (Vlaams en Limburgs) of \"peestamp\" (Brabants) genoemd, is een typisch Nederlands wintergerecht. Het wordt gemaakt door aardappelen, wortelen (meestal winterpeen) en uien samen gaar te koken \u2013 eventueel met laurierblad en peperkorrels en zure appel \u2013 en het geheel daarna te stampen tot een stamppot.\nHutspot gaat traditioneel vergezeld van gekookt klapstuk of al dan niet gerookt spek, waarbij de wortelen en uien in het kookvocht worden gegaard.\nGeschiedenis.\nHutspot bestond als gerecht in de Lage Landen al voordat de aardappel in Europa bekend was. En mogelijk ook voordat de wortel, die afkomstig is uit Iran, hier gangbaar werd. De hutspot die in 1574 bij het Leidens ontzet werd gegeten, bevatte pastinaak als basis. In Vlaanderen wordt dit gerecht stamppot genoemd, in Brussel stoemp. Soms gaan er ook witte- of bruine bonen door.\nBetekenis in Nederland en Vlaanderen.\nHet Groene Boekje zet de woorden 'hutspot' en hutsepot op \u00e9\u00e9n regel en beschouwt ze dus als twee aanvaarde schrijfwijzen van hetzelfde woord. In Vlaanderen wordt met 'hutsepot' echter een ander gerecht bedoeld, namelijk een stoofschotel in bouillon."}
{"id": "9326", "revid": "628344", "url": "https://nl.wikipedia.org/wiki?curid=9326", "title": "Oscar Wilde", "text": "Oscar Fingal O'Flahertie Wills Wilde (Dublin, 16 oktober 1854 \u2013 Parijs, 30 november 1900) was een schrijver, dichter en estheet van Ierse afkomst die een groot deel van zijn leven in Engeland heeft gewoond.\nLevensloop.\nJong en revolutionair.\nOscar Wilde werd geboren als de jongste zoon van Sir William en Lady Jane Wilde. Zijn moeder, Jane Francesca Elgee (1826-1896), was in Ierland bekend als een zeer nationalistisch schrijfster onder het pseudoniem Speranza. Ook vertaalde zij boeken uit het Frans en Duits. Zijn vader (1815-1876) was een vooraanstaand oog- en oorchirurg en schreef boeken over archeologie en folklore. Voor hij met Jane trouwde stond hij bekend als rokkenjager. Dit resulteerde in drie buitenechtelijke kinderen waaronder de in 1838 geboren Henry Wilson. Zijn achternaam suggereert: \"Wilde\u2019s son\". De familie Wilde behoorde tot de Anglo-Ierse protestantse bovenlaag van de Ierse bevolking.\nOscar Wilde studeerde klassieke talen aan het Trinity College, van 1871 tot 1874. Hij was een briljant student en sleepte de felbegeerde \"Berkeley Gold Medal\" in de wacht. Hierna ging hij naar het Magdalen College in Oxford (1874 - 1878). Daar won hij in 1878 de \"Newdigate Prize\" voor zijn gedicht \"Ravenna\". In 1875 ondernam hij een reis naar Itali\u00eb met zijn vroegere leraar aan het Trinity College, John Pentland Mahaffy en twee jaar later ging hij met dezelfde Mahaffy naar Griekenland, in een tijd waarin het nog geenszins gebruikelijk was dat studenten naar de \"bakermat\" van hun beschaving reisden.\nTijdens zijn studententijd in Oxford werd Wilde bekend door zijn rol in de esthetische en decadente beweging. Hij liet zijn haar groeien, toonde publiekelijk minachting voor de \u2018mannelijke\u2019 sporten en versierde zijn kamer met pauwenveren, lelies, zonnebloemen, Chinees porselein en andere \"objets d\u2019art\". Hij was onder de indruk van de Engelse schrijvers John Ruskin en Walter Pater, die kunst het middelpunt van het leven maakten. Oscar Wilde werd al snel een voorvechter van het esthetische principe \u2018Kunst om de kunst\u2019 (\"l'art pour l'art\"). Deze stelling van Th\u00e9ophile Gautier werd nieuw leven ingeblazen door de Amerikaanse schilder James McNeill Whistler, een vriend van Wilde. Kunst moest zich volgens Whistler vooral bezighouden met schoonheid in kleur en vormgeving, en niet met de exacte weergave van mensen en zaken, zoals aanbevolen door de criticus John Ruskin. Wilde omarmde het \"l'art pour l'art\"-principe met overgave (met misschien als uitzondering \"The Picture of Dorian Gray\").\nNa zijn afstuderen in 1878 begon Wilde toneelstukken te schrijven. Het eerste was \"Vera, or the Nihilists\" (gepubliceerd in 1880). In 1879 ging hij lezingen geven over esthetische waarden in Londen. Hij placht op grote voet te leven. Na het overlijden van zijn vader voorzag Wilde deels in zijn onderhoud door de opbrengst van enkele bezittingen in Ierland.\nEstheticus en dandy.\nDe figuur van Wilde en zijn estheticisme werden mild bespot in de operette \"Patience\" van William S. Gilbert en Arthur Sullivan (1881). Omdat die operette ook in Amerika een succes was, waar niemand wist wie Oscar Wilde was, organiseerde de beroemde impresario Richard D'Oyly Carte een lezingentournee van Wilde door de Verenigde Staten en Canada, die driekwart jaar duurde. Wilde vertrok op 3 januari 1882. Deze tournee was een 'media event' \"avant la lettre\". Overal waar Wilde kwam werd hij zowel verguisd als de hemel in geprezen. Door het geweldige succes van deze tournee ontstond er een ware rage van estheticisme. Met Wildes portret, en zijn karikatuur in \"Patience\", werd reclame gemaakt voor sigaren, gezondheidspoeder, gietijzeren stoofjes en alle mogelijke andere koopwaar. Plotseling werden zonnebloemen en lelies enorm populair. Dat de beroemde estheet door veel critici de grond werd ingeboord, maakte hem alleen maar bekender. In de ge\u00efllustreerde tijdschriften werden talloze karikaturen van hem opgenomen. De weerstand die zijn ge\u00ebffemineerde (verwijfde) uiterlijk opriep leidde ook wel tot onverkwikkelijke sc\u00e8nes; in Oxford kwam zijn gedrag hem op een bad in de rivier de Cherwell en een aanval op zijn studentenkamer te staan. Maar door zijn aplomb wist Wilde dergelijke situaties te beheersen en uit te buiten. Met zijn lange haren, extreme kostuums, esthetische gebaren, exquise voorwerpen en uitgelezen taalgebruik werd Oscar Wilde dan ook het prototype van de dandy.\nDe esthetische beweging wordt ook gezien in het werk van William Morris en Dante Gabriel Rossetti, en had een blijvende invloed op de Engelse decoratieve kunst. Als woordvoerder van deze beweging werd Wilde een van de bekendste personen van zijn tijd. Naast de bespottingen werden zijn geaffecteerde paradoxen en zijn scherpe, grappige opmerkingen vaak aangehaald.\nWilde trouwde in 1884 met Constance Lloyd en kreeg twee zonen, Cyril (1885) en Vyvyan (1886). Behalve met het geven van lezingen hield Wilde zich in de jaren tachtig bezig met het schrijven voor en het redigeren van tijdschriften. Zo werkte hij als recensent voor de \"Pall Mall Gazette\" in de jaren 1887 tot 1889 en was hij in diezelfde jaren ook redacteur van \"The Woman's World\". Wilde schreef ook een aantal langere stukken en publiceerde die samen met kunstkritieken in zijn boek \"Intentions\" 1891.\nIn 1888 verscheen zijn eerste verzameling sprookjes in \"The Happy Prince and Other Tales\", een luxueus verzorgd boek met illustraties van Walter Crane. Drie jaar later werd zijn enige roman uitgebracht, \"The Picture of Dorian Gray\". Critici hebben wel beweerd dat er parallellen waren tussen de hoofdpersoon van het boek en zijn schrijver. Het is een beklemmend boek, waarin de hoofdpersoon ondanks zijn verdorvenheid en slechte levensstijl jong, mooi en gezond blijft, terwijl zijn in de kast bewaarde geschilderde portret steeds verder verloedert en veroudert - tot de griezelige ontknoping.\nWilde had in 1881 al een selectie van zijn gedichten gepubliceerd, die in een kleine kring bewondering opriepen. Na \"The Happy Prince\" bracht hij een tweede bundel sprookjes uit in 1891, \"A House of Pomegranates\", door de schrijver naar eigen zeggen niet bedoeld 'voor het Britse kind, noch voor het Britse publiek'. Ook dit boek was schitterend verzorgd en ge\u00efllustreerd door Charles Ricketts en Charles Shannon.\nWilde werd in de loop der jaren steeds meer individualistisch. Hij distantieerde zich steeds opener van de heersende moraal in het victoriaanse Engeland. Als kunstenaar eiste hij volledige vrijheid. Daarin werd hij be\u00efnvloed door het werk van de Chinese filosoof Zhuangzi. Wilde voelde zich sterk aangesproken door een filosoof die \"leefde in een tijd waarin iedereen zijn deugden voor zich hield en niemand zich met andermans leven bemoeide\". Wilde was enthousiast over Zhuangzi's \"volmaakte mens\" die \"al wat buiten zijn bereik ligt aan zichzelf overlaat, door het materi\u00eble niet wordt gehinderd. Zijn mentaal evenwicht maakt hem de meester van zijn eigen wereld\". Ook volgde hij Zhuangzi's idealen van \"zelfontwikkeling en het zich eigen maken van culturele waarden\".\nAlfred Douglas en gevangenschap.\nIn 1891 ontmoette Wilde Lord Alfred Douglas, een zoon van de Markies van Queensberry. De beide mannen werden verliefd op elkaar, ondanks het feit dat Wilde getrouwd was. De vader van Douglas wilde deze relatie be\u00ebindigen. In 1895 beschuldigde Queensberry Wilde van sodomie, waarop Wilde in verweer ging en een proces wegens smaad begon tegen de markies. De rechtbank stelde Queensberry echter in het gelijk. In het proces kwam er bewijs naar voren dat Wilde \"grove onzedelijke handelingen\" had begaan met jonge mannen van lagere afkomst, en nu moest hij zelf in de beklaagdenbank treden. De vervolging heeft niet getracht om het veel zwaarder bestrafte delict \"Sodomy\", anaal geslachtsverkeer, ten laste te leggen of te bewijzen. Hoewel Wilde de kans heeft gekregen om naar Frankrijk te vluchten koos hij ervoor om dat niet te doen. Oscar Wilde werd gearresteerd en tot twee jaar eenzame opsluiting met dwangarbeid veroordeeld. Zijn vrouw vroeg hierdoor de echtscheiding aan. Toen Oscar dit via Constances broer Otho vernam, stuurde hij op een verzoening aan, en Constance zag af van de echtscheiding. Wel had de naam Wilde inmiddels een ongunstige klank gekregen, en om haar kinderen in bescherming te nemen veranderde Constance haar achternaam in Holland. Zij vertrok naar het vasteland van Europa om de schandalen te ontlopen, maar keerde in februari 1896 terug en bezocht Oscar (wiens moeder juist was overleden) in de gevangenis. Gedurende zijn gevangenschap schreef Wilde een lange brief aan Douglas, die echter pas na zijn dood gepubliceerd werd onder de titel \"De Profundis\".\nBallingschap en einde.\nDe veroordeling ontnam Wilde meer dan zijn vrijheid en zijn echtgenote. Hij ging failliet, werd ontzet uit de ouderlijke macht over zijn twee kinderen en verloor de auteursrechten op zijn werk. Door zijn gevangenschap was ook zijn gezondheid achteruitgegaan. Hij bracht de laatste jaren van zijn leven door in een armoedige ballingschap in Frankrijk, waar hij op 46-jarige leeftijd aan hersenvliesontsteking bezweek.\nOp zijn sterfbed bekeerde Wilde, die als zesjarige al gedoopt was, zich tot het katholicisme. Robert Ross vermeldt in zijn brief van 14 december 1900 aan More Adey:\nWilde was al sinds zijn studententijd gefascineerd door het katholicisme. Zo had hij paus Pius IX in 1877 ontmoet en beschreef hij de Katholieke Kerk \"for saints and sinners alone \u2013 for respectable people, the Anglican Church will do\". Tijdens zijn gevangenschap had Wilde de werken van Augustinus, Dante en kardinaal Newman verslonden, alsook het Nieuwe Testament in het Grieks.\nGraf.\nWilde werd aanvankelijk begraven op de begraafplaats cimeti\u00e8re parisien de Bagneux, maar in 1908 was voldoende geld bijeengebracht voor een graf op P\u00e8re-Lachaise in Parijs. In 1909 werden Wildes stoffelijke resten overgebracht. Het grafmonument is van de hand van de Amerikaans-Britse beeldhouwer Jacob Epstein. In de jaren negentig ontstond de gewoonte het monument te kussen. De sporen van rode lippenstift die hierbij achterbleven bleken slecht verwijderbaar zonder de steen aan te tasten. Sinds 2011 wordt het grafmonument daarom beschermd door tweemeterhoge panelen van doorzichtig kunststof.\nWerk.\nIn 1891 verscheen Wildes enige roman, \"The Picture of Dorian Gray\", een klassiek 'gothic' griezelsprookje met een Faustiaans thema, waarin het estheticisme een belangrijk motief is.\nWilde is echter het bekendst geworden en gebleven door zijn toneelstukken. Vanaf 1892 werd er vrijwel jaarlijks een nieuw toneelstuk van hem uitgebracht: \"Lady Windermere's Fan\" (1892) werd gevolgd door \"A Woman of No Importance\" (1893), \"An Ideal Husband\" (1895) en \"The Importance of Being Earnest\" (1895), zijn meesterwerk, waarin hij de aristocratie op de hak neemt.\nDe toneeldialogen zijn doorspekt met citeerbare oneliners die in het Engels ook tegenwoordig nog vaak worden aangehaald. (Bijvoorbeeld \"There is only one thing in the world worse than being talked about, and that is not being talked about\" en \"I'm glad to hear you smoke. A man should always have an occupation of some kind\".) Overigens bedacht Wilde deze aforismen ook juist om er de aandacht mee te trekken; soms zond hij ze als telegram naar \"The Times\".\nEen aantal van deze toneelstukken wordt nog steeds gespeeld, met name \"The Importance of Being Earnest\" (dat ook verfilmd is) en \"An Ideal Husband\". Wilde was tien jaar lang een uiterst populair toneelschrijver die op ieder moment een of meer toneelstukken in productie had, waarbij hij in populariteit slechts werd overtroffen door George Bernard Shaw.\nFilms.\nZijn leven is verschillende keren verfilmd: \"The Trials of Oscar Wilde\" (1960) met in de hoofdrol Peter Finch en \"Wilde\" (1997) met in de hoofdrol Stephen Fry. Ook de acteur Michael Gambon heeft hem in een driedelige televisieserie uitgebeeld (\"Oscar\", 1985). Op 19 juli 2018 verscheen \"The Happy Prince\" in de Nederlandse bioscopen, een drama dat de laatste jaren - vanaf ongeveer 1895 - van Oscar Wilde belicht.\nBibliografie.\nVele bekende werken, waaronder:"}
{"id": "9327", "revid": "1364734", "url": "https://nl.wikipedia.org/wiki?curid=9327", "title": "Bonobo", "text": "De bonobo (\"Pan paniscus\") is een mensaap en daarmee een van de primaten. De bonobo staat samen met haar naaste verwant de chimpansee (\"Pan troglodytes\") van alle levende diersoorten het dichtst bij de mens. De bonobo stond vroeger ook bekend als dwergchimpansee.\nDe bonobo en de chimpansee zijn allebei evolutionaire aftakkingen van een gemeenschappelijke aapachtige voorouder van de mens. Ze zijn beide genetisch zelfs ook meer verwant met de mens dan met bijvoorbeeld de gorilla. Het is onbekend of de gezamenlijke voorouder meer bonoboachtig of meer chimpanseeachtig was. De bonobo is net als de mens en dolfijnen een organisme dat ook aan seks doet voor het plezier en niet alleen als primitieve paringsdrift die leidt tot voortplanting. \n'Dwergchimpansee'.\nDat de bonobo een afzonderlijke soort vormt, werd pas in het begin van de twintigste eeuw vermoed. De Nederlandse etholoog Frits Portielje was het opgevallen dat de destijds bij het publiek van dierentuin Artis populaire 'chimpansee' Mafuka veel kleiner was dan de andere chimpansees van Artis. Hij vermoedde dat het dier tot een tot dan onbekende primatensoort behoorde, die hij 'dwergchimpansee' noemde. Dit vermoeden werd tien jaar later bevestigd, toen in Belgisch Congo de eerste kolonie van deze apen werd ontdekt. In 1929 werd de bonobo als afzonderlijke soort erkend. Hij werd toen beschreven door de Duitse anatoom Ernst Schwarz. Een meer uitgebreide beschrijving volgde in 1933 door de Amerikaan Harold Coolidge.\nLeefgebied.\nBonobo's leven uitsluitend in de Congolese regenwouden, in een gebied ten zuiden van de Kongo in Congo-Kinshasa. Door hun beperkt leefgebied, de instabiele situatie in het land, legale en illegale houtkap en stroperij zijn ze de meest bedreigde mensapensoort.\nGedrag.\nZoals uitgelegd in het bekendste boek over bonobo's, van de Nederlandse bioloog Frans de Waal samen met de Nederlandse fotograaf Frans Lanting, verschillen bonobo's en chimpansees enorm in gedrag. Een duidelijk verschil is dat bonobo's minder geneigd zijn tot geweld dan chimpansees. Geweld onder bonobo's komt voor, maar het is veel minder gebruikelijk en vrijwel altijd ook minder serieus. Daarentegen is seks bij bonobo's een veelvoorkomend verschijnsel met een grote sociale functie.\nHet heeft tot de jaren zeventig geduurd voor het gedrag van bonobo's in de natuur werd bestudeerd. Na de onafhankelijkheid van Belgi\u00eb was Congo politiek erg onrustig, wat het tot een weinig geliefd onderzoeksgebied maakte. Bovendien realiseerde men zich pas dat het gedrag van bonobo's en chimpansees sterk verschilde toen de eerste onderzoeksresultaten binnenkwamen. Sinds de 21e eeuw worden bonobo's op een aantal plaatsen in Congo langdurig geobserveerd.\nGemeenschappen.\nBonobo's leven in het woud. Ze zoeken in vaak dagelijks wisselende groepjes naar voedsel. Net als bij chimpansees bestaan er grotere 'gemeenschappen', waarbij groepjes altijd uit leden van een gemeenschap bestaan. De groepjes zijn groter dan bij chimpansees. Het is echter niet duidelijk of dit een re\u00ebel verschil tussen de soorten aangeeft of dat het ecologische achtergronden heeft. De gemeenschappen zijn bij beide soorten van vergelijkbare grootte, van 25 tot ruim 100 dieren. Mannetjes blijven hun gehele leven bij de gemeenschap; vrouwtjes trekken weg als ze de vruchtbare leeftijd bereiken. 's Nachts maken bonobo's hun nesten in groepen die wat groter zijn dan overdag.\nMatriarchaat.\nDe grootste bijzonderheid van de sociale structuur van bonobo's is dat de vrouwtjes meestal het hoogst in de rangorde staan. Oorzaak hiervoor is dat bij een strijd tussen een vrouwtje en een mannetje de andere vrouwtjes vaak te hulp schieten. Bij bonobo's is de rangorde van een mannetje dan ook vaak afhankelijk van de rangorde van zijn moeder, meer dan van het hebben van de juiste vrienden onder de andere mannetjes zoals bij chimpansees. De rangorde onder vrouwtjes is vaak onduidelijk en lijkt vooral afhankelijk van leeftijd.\nSeksualiteit.\nSeksualiteit is zeer gebruikelijk bij bonobo's en niet alleen voor voortplanting. Zo komt het bijvoorbeeld niet zelden voor dat twee vrouwtjes hun genitali\u00ebn tegen elkaar aanwrijven in een soort pseudocopulatie. Ook seksueel gedrag tussen mannetjes en met nog niet geslachtsrijpe jongen komt voor, evenals oraal-genitaal en manueel-genitaal contact en masturbatie. Een andere bijzonderheid is dat bonobo's vaak in de missionarishouding, en in diverse andere posities paren en daar ook anatomisch op zijn aangepast. In het verleden is men er wel van uitgegaan dat alleen bij mensen die houding voorkwam. De reden van dit uitgebreide seksuele gedrag is sociaal: seksueel gedrag wordt gebruikt om vrede te stichten, spanningen binnen de groep te verlagen (ruzies voorkomen en oplossen) en vriendschappen te smeden.\nVoortplanting.\nBonobo's zijn geslachtsrijp na 13 tot 15 jaar. Ze hebben geen vaste paartijd en krijgen ongeveer om de vijf jaar (meestal) \u00e9\u00e9n jong. Bonobo's krijgen in hun leven 5 \u00e0 6 jongen. Bonobo's zijn polygaam: vrouwtjes kunnen met alle mannetjes, behalve haar zonen, uit de groep paren. Ze kijken elkaar bij het paren aan. De oestrus duurt zo'n 10 tot 20 dagen en wordt gekenmerkt door een gezwollen perineum.\nDe draagtijd bedraagt ongeveer 8 maanden. De eerste vijf jaar wordt een jong door de moeder gedragen en gezoogd. Vanaf het vierde levensjaar wordt het zogen afgebouwd. Bonobo's leren hun jongen ander voedsel tot zich te nemen door zelf het voorbeeld te geven, eerder dan de jongen voedsel toe te stoppen. Na zeven jaar komt de jonge bonobo in de adolescentie. Mannetjes blijven in hun geboortegroep, vrouwtjes verlaten de groep in de late periode van hun adolescentie.\nLevensverwachting.\nOver de levensverwachting van bonobo's is geen zekerheid, maar vermoedelijk kunnen ze in het wild ouder worden dan 40. In gevangenschap kunnen ze zeker 60 jaar worden.\nVoedsel.\nHet belangrijkste voedsel van bonobo's bestaat uit fruit. Daarnaast eten ze ook een bepaalde soort van bodemplanten, bij onderzoekers bekend als THV (terrestrial herbaceous vegetation). Voorts eten ze ook ander plantaardig voedsel, zoals noten, bladeren en bloemen. Ook paddenstoelen staan af en toe op hun menu. Dierlijk voedsel wordt eveneens gegeten, maar niet in grote hoeveelheden, ongeveer 1% van het totaal. In 2008 werd (eenmalig) vastgesteld dat wilde bonobo's een net overleden jong opaten, een vorm van kannibalisme. Verder is het al langer bekend dat de bonobo, net als de chimpansee, op jacht gaat. Kleine antilopen (duikers) en andere apen zijn prooidieren waarmee hij zijn voeding met eiwit aanvult.\nIntelligentie.\nBonobo's zijn in vergelijking met de meeste dieren zeer intelligent, net als de andere mensapen. Bij andere dieren, zoals walvissen, dolfijnen en olifanten is het moeilijker om de intelligentie vast te stellen. In gevangenschap hebben bonobo's grote vermogens tot het gebruik van werktuigen en het leren van taal. Opvallend is dat er in vergelijking met chimpansees weinig voorbeelden zijn van gebruik van werktuigen in de vrije natuur - mogelijk bij gebrek aan langdurig onderzoek. Ook geven bonobo's blijk van empathisch vermogen.\nHoofdschudden.\nVolgens onderzoek uit 2010 kunnen bonobo's door met het hoofd horizontaal te schudden duidelijk maken dat ze het gedrag van een soortgenoot afkeuren. Mogelijk is dit schuddend gedrag gelinkt aan het schudden om nee te zeggen bij mensen, dat op veel plaatsen op aarde gemeengoed is - een norm waar echter in sommige culturen van afgeweken wordt."}
{"id": "9328", "revid": "1085810", "url": "https://nl.wikipedia.org/wiki?curid=9328", "title": "Nepal", "text": "Nepal ( /\u02c8ne\u02d0p\u0251l/), officieel de Federale Democratische Republiek Nepal (Nepalees: \u0938\u0902\u0918\u0940\u092f \u0932\u094b\u0915\u0924\u093e\u0928\u094d\u0924\u094d\u0930\u093f\u0915 \u0917\u0923\u0924\u0928\u094d\u0924\u094d\u0930 \u0928\u0947\u092a\u093e\u0932, \"Sanghiya Loktantrik Ganatantra Nep\u0101l\"), is een land in Azi\u00eb, gelegen in de Himalaya tussen India en China (Tibet). Het zuidelijke gedeelte van Nepal ligt op het Indische subcontinent.\nGeschiedenis.\nNepal heeft een lange geschiedenis die teruggaat tot voor het begin van de christelijke jaartelling. Het is de geboorteplaats van de Boeddha.\nIn 1962 kreeg Nepal een nieuwe grondwet. De macht van de koning werd zeer uitgebreid en politieke partijen werden verboden. Daarvoor in de plaats kreeg Nepal het \"Panchayatmodel\", een partijloze \"democratie\", die volgens de koning beter bij de volksaard paste. Alle volwassenen moesten voortaan 15% van de partijloze leden voor de Nationale Panchayat (parlement) kiezen, terwijl de overige 85% van de leden door de koning werden benoemd. In 1972 volgde Birendra Mahendra op als koning. Na een volksopstand in 1990 schafte koning Birendra het Panchayatmodel af en voerde een democratische grondwet in. Sindsdien wordt Nepal geregeerd door de Nepalese Congrespartij. In 1994-1995 stond een communist aan het hoofd van de regering.\nIn februari 1996 raakte het land verwikkeld in de Nepalese Burgeroorlog. Op 1 juni 2001 werd het koningshuis bijna uitgeroeid door kroonprins Dipendra. Hij was boos op zijn ouders omdat die zijn keuze voor een echtgenote niet accepteerden. Daarom schoot hij zijn vader, koning Birendra, en zijn moeder, koningin Aishwarya, dood en vermoordde daarnaast een aantal andere leden van de koninklijke familie. Vervolgens schoot hij zichzelf neer. Hij overleed niet meteen, en terwijl hij in coma lag, werd hij tot nieuwe koning uitgeroepen. Drie dagen na de slachtpartij overleed hij alsnog, waarna zijn oom, de broer van zijn vader, Gyanendra Bir Bikram Shah Dev, de nieuwe koning werd. In 2002 trok koning Gyanendra tijdelijk de macht naar zich toe, maar herstelde later dat jaar de democratie.\nHet land bleef ondertussen lijden onder de burgeroorlog. Met hun 10.000 tot 15.000 strijders bezetten de mao\u00efstische opstandelingen meer dan 60% van Nepal. Hun grootste doel was om de koning Gyanendra af te zetten en een communistische natie te beginnen zoals China na de revolutie. Ondanks het feit dat Gyanendra veel buitenlandse steun genoot bleven de rebellen terrein winnen. Op 1 februari 2005 nam koning Gyanendra alle macht in handen en stelde de grondwet buiten werking. Hij ontsloeg minister-president Sher Bahadur Deuba van de Nepalese Congrespartij en nam zelf het premierschap op zich. De koning verweet Deuba dat hij niet in staat was de rust in het land te herstellen. Koning Gyanendra regeerde sindsdien als autoritair monarch, maar werd in 2006 gedwongen zijn macht op te geven. Op 21 november 2006 werd tussen de democratische regering en de mao\u00efstische rebellen een vredesovereenkomst gesloten. De burgeroorlog had op dat moment meer dan tien jaar geduurd en aan meer dan 12.000 mensen het leven gekost.\nIn juni 2011 werd de laatste landmijn in Nepal onschadelijk gemaakt en werd het land landmijnvrij verklaard.\nOp 28 december 2007 stemde een overgrote meerderheid in het Nepalese parlement voor afschaffing van de monarchie. De Nepalese Grondwetgevende Vergadering besloot op 28 mei 2008 deze wet officieel in werking te stellen, waarmee het Koninkrijk Nepal overging in de Democratische Federale Republiek Nepal. De democratie bracht echter een toename van de bureaucratie en corruptie. Het bestuursapparaat is een van de grootste en minst efficiente ter wereld. In 2015 kwam men, zeven jaar na de afschaffing van het koningshuis, eindelijk tot een nieuwe grondwet. Deze kon echter niet op universele steun rekenen: etnische groepen in de Terai voelden zich erdoor achtergesteld ten opzichte van de bergbewoners. Demonstranten blokkeerden in 2015 enkele maanden lang de grens met India, wat tot nijpende tekorten in brandstoffen en goederen leidde.\nGeografie.\nFysieke kenmerken.\nEen groot gedeelte van Nepal is bergachtig. Van de veertien bergtoppen boven 8000 meter in de wereld liggen er acht in Nepal, waaronder de hoogste berg ter wereld, de Mount Everest, die op de grens met Tibet (China) ligt. In het zuiden van het land langs de grens met India zijn de (veel) lager gelegen gebieden. Ongeveer 20% van de oppervlakte van Nepal is bruikbaar voor de landbouw. Van het zuiden naar het noorden kent Nepal drie zones, het laagland (de regio Terai) in het zuiden, heuvels en lage bergen in het centrum, en de Himalaya in het noorden.\nEnkele andere hoge bergen en ruggen in Nepal zijn de Dhaulagiri, Kangchenjunga, Lhotse en Annapurna Himal.\nGeologie.\nDe botsing tussen de Indische plaat en het Euraziatische continent, die begon in het Paleogene tijdperk en nog steeds doorgaat, produceerde de Himalaya en het Tibetaanse Plateau. Nepal ligt volledig binnen deze botsingzone, en ligt hiermee in de centrale sector van de Himalaya boog, over bijna een derde van de 2400\u00a0km lange Himalaya.\nDe Indische plaat blijft bewegen in noordelijke richting ten opzichte van de Euraziatische plaat met een snelheid van ongeveer 45\u201350\u00a0mm per jaar. Gezien de grote omvang van de schollen van de aardkorst, is dit opmerkelijk snel, ongeveer twee keer de groeisnelheid van de menselijke vingernagels. De sterke Indische plaat duikt onder de relatief zwakke Tibetaanse korst, de Himalaya omhoog duwend.\nOp basis van een in 2014 gepubliceerde studie over de Main Frontal Thrust komt een grote aardbeving gemiddeld elke 750 \u00b1 140 en 870 \u00b1 350 jaar voor in het oosten van de regio Nepal. Een studie uit 2015 vond een gat van 700 jaar tussen aardbevingen in de regio. De studie suggereert ook, dat als gevolg van de overdracht van tektonische spanning, de aardbeving tussen Nepal en Bihar in 1934 en de aardbeving in Nepal in 2015 zijn verbonden \u2013 hiermee een historisch aardbevingspatroon volgend.\nErosie van de Himalaya is een zeer belangrijke bron van sediment, dat via verschillende grote rivieren, de Indus, de Ganges en de Brahmaputra, naar de Indische Oceaan stroomt.\nKlimaat.\nDoor de grote hoogteverschillen kent het land veel uiteenlopende klimaatgebieden, van een hooggebergteklimaat in de Himalaya tot een subtropisch klimaat langs de grens met India.\nIn het oosten van Nepal valt er ongeveer 2500\u00a0mm regen per jaar, in het midden rond Kathmandu ongeveer 1420\u00a0mm en in het westen ongeveer 1000\u00a0mm.\nBevolking.\nDemografie.\nDe bevolking van Nepal woont voornamelijk in de laaggelegen gebieden langs de grens met India en in de vallei rond Kathmandu. De gemiddelde levensverwachting in Nepal is 66,16 jaar. De bevolking groeit met ongeveer 1,6% per jaar.\nEtnische groepen.\nNepal kent vele kasten/etnische groepen waaronder de Chhetri (17%), de Brahmanen (12%), de Magar (7%), de Tharu (7%), de Tamang (6%) en de Newah (5%). Onder de Tibetaanse groepen in het noorden van Nepal bevinden zich de Sherpa's, die bekend zijn als gidsen en dragers in het alpinisme.\nReligie.\nDe meerderheid van de bevolking (81,3%) belijdt het hindoe\u00efsme. De grondwet bepaalt dat Nepal een \"hindoekoninkrijk\" is, maar het hindoe\u00efsme is niet ingesteld als staatsgodsdienst. Ook het boeddhisme is er belangrijk: 9% van de bevolking hangt deze religie aan. Hiernaast hangt 4,4% van de bevolking de islam aan, 3,1% is aanhanger van het inheemse kirantgeloof en 1,4% is christen. Op 19 mei 2006 verklaarde het Huis van Afgevaardigden dat Nepal een seculier land is, ook al bleef het wel het enige offici\u00eble hindoeland in de wereld.\nTaal.\nDe offici\u00eble taal van Nepal is het Nepalees, dat door 44,6% van de bevolking wordt gesproken. De taal wordt in het Devanagarischrift geschreven. Het Nepalees kent net als het Hindi zijn oorsprong in het Sanskriet.\nNaast het Nepalees worden er nog meer dan honderd andere lokale talen en dialecten gesproken, waaronder het Maithili (11,7%), het Bhojpuri (6%), het Tharu (5,8%) en het Tamang (5,1%).\nTwee derde van de +5-jarigen is geletterd. De uitersten: in het district Kathmandu 86%, in het district Rautahat 42%.\nPolitiek.\nStaatsinrichting.\nDe koning van Nepal was tot 1990 een absolute monarch. In dat jaar voerde koning Birendra na een referendum staatshervormingen door en vormde hij Nepal om tot een parlementaire democratie. De moeilijkheden tussen de verschillende politieke partijen leidden echter tot een burgeroorlog. De laatste koning, Gyanendra, kwam in 2001 aan de macht na een dramatische schietpartij in het koninklijk paleis, waarbij koning Birendra en andere edelen om het leven kwamen. Gyanendra probeerde meer macht naar zich toe te trekken en hoopte zo effectiever de opstand en andere problemen te kunnen aanpakken. Op 5 februari 2005 nam hij na een periode van grote schendingen van de mensenrechten in Nepal alle macht in handen. Daarbij nam hij ook het premierschap op zich. Op 18 mei 2006 ontnam het parlement hem zijn gezag over het leger, zijn juridische immuniteit en zijn vrijstelling van het betalen van belasting. Volgens toenmalig premier Koirala weerspiegelde deze uitspraak, die unaniem werd aangenomen, de stemming onder het volk. Gyanendra verloor ook zijn formele positie als staatshoofd. De term \"Zijner Majesteits regering\" werd vervangen door \"de Nepalese regering\". De koning trad terug na wekenlange straatprotesten. Ook buurland India drong erop aan dat hij het veld zou ruimen.\nSinds 28 mei 2008 is Nepal, na een besluit van het parlement, een republiek.\nStaatshoofd.\nHet laatste staatshoofd van het koninkrijk Nepal, van juni 2001 tot mei 2008, was koning Gyanendra. Nadat Nepal in 2008 een republiek was geworden werd de post van president in het leven geroepen om als staatshoofd te dienen. Ram Baran Yadav (arts, voormalig minister van Gezondheidszorg) werd dat jaar verkozen tot de eerste president van de republiek Nepal.\nHet presidentschap van Nepal is vooral een ceremoni\u00eble functie. Wel speelt de president een rol bij de vorming van een regering en benoemt hij de premier. De president wordt gekozen door het parlement.\nHet huidige staatshoofd van Nepal is sinds maart 2023 president Ram Chandra Poudel.\nRegering.\nDe premier van Nepal is sinds december 2022 Pushpa Kamal Dahal (alias Prachanda) van de Verenigde Communistische Partij van Nepal. Hij bekleedde het premierschap al twee keer eerder (2008\u20132009, 2016\u20132017). Naast leden van zijn eigen partij telt zijn kabinet ook ministers van de marxistisch-leninistisch Communistische Partij, de Nationale Onafhankelijke Partij (\"Rastriya Swatantra Party\"), de Nationale Democratische Partij (\"Rastriya Prajatantra Party\") en de Publieke Opinie Partij (\"Janamat Party\").\nPolitieke partijen.\nSinds het einde van de jaren 40 bestaat de politiek in Nepal uit drie verschillende politieke stromingen:\nBestuurlijke indeling.\nNepal is staatkundig onderverdeeld in 7 provincies, die op hun beurt onderverdeeld zijn in 75 districten.\nOp het laagste bestuurlijke niveau zijn er 3915 dorpscommissies en 58 steden, waaronder 4 \"sub-metropolitaanse\" en 1 \"metropolitaanse\" stad.\nGrootste steden.\nGrootste steden naar inwoneraantal (Census 2011) met de oude indeling van voor 2017.\nEconomie.\nNepal wordt tot de ontwikkelingslanden met een laag gemiddeld inkomen gerekend. In 2001 lag het gemiddelde jaarinkomen op 240 Amerikaanse dollar.\nLandbouw is de belangrijkste sector van de economie. Deze verschaft werk aan bijna 80% van de bevolking. De waarde van de landbouw bedraagt ongeveer 40% van het bnp. De productie in de landbouw stijgt met ongeveer 5% per jaar, wat meer is dan de bevolkingsgroei van 1,596%.\nDe industrie verwerkt voornamelijk landbouwproducten zoals jute, suikerriet, tabak en graan. De productie van textiel en tapijten kent een snelle groei. Bijna 80% van de waarde van de export bestaat uit industri\u00eble producten. De waarde van de industrie bedraagt ongeveer 22% van het bnp. Nepal heeft een vrij kleine dienstensector, er zijn veel meer mensen die in de primaire sector werken.\nHet toerisme vormt een belangrijke bron van inkomsten voor het land. De toeristen worden voornamelijk getrokken door de relatieve ongereptheid van het land en de Himalaya. Trekken in de Himalaya is voor veel toeristen een van de voornaamste redenen om naar Nepal te gaan. Het toerisme is ook een van de weinige sectoren waarin buitenlandse investeringen plaatsvinden.\nArmoede.\nVeel mensen in de steden en op het platteland kennen armoede. Volgens het Ontwikkelingsprogramma van de Verenigde Naties leeft in Nepal 30,9% van de bevolking onder de armoedegrens.Volgens index mundi leefde in 1995 42% onder de armoedegrens en in 2011 was dit gedaald tot 25,2%.\nOp 25 apr 2014 werd door de NPO de aflevering \"Nepal\" uitgezonden, uit de 6-afleveringen-reeks \"Peter R. over de grens\", waarin Peter R. de Vries \"stuit op bizarre uitwassen, waarbij kinderen worden weggegeven of verkocht door hun straatarme ouders om vervolgens stelselmatig te worden uitgebuit door welgestelde burgers.\"\nFotogalerij.\n&lt;br&gt;"}
{"id": "9330", "revid": "546141", "url": "https://nl.wikipedia.org/wiki?curid=9330", "title": "Bee Gees", "text": "De Bee Gees was een popgroep rond de tweelingbroers Robin Gibb (1949-2012, zang) en Maurice Gibb (1949-2003, basgitaar, keyboard en zang) en hun oudere broer Barry Gibb (1946, gitaar en zang).\nNaam.\nDe naam van de groep was aanvankelijk niet bedoeld als afkorting van \"Brothers Gibb\". Oorspronkelijk speelden de broers samen als 'the Rattlesnakes', later werd dat 'Wee Johnny Hayes &amp; the Bluecats' en onder die naam werden ze ge\u00efntroduceerd bij radio-dj Bill Gates. Dat gebeurde door Bill Goode, nadat hij hen aan het werk zag op het Brisbane Speedway Circuit. Bill Gates bedacht de naam \"Bee Gees\" en baseerde zich daarbij op zijn en Goodes initialen: BG. Naarmate de groep in de late jaren zestig zelfstandig succes begon te oogsten, werd de naam meer geassocieerd met \"Brothers Gibb\".\nGeschiedenis.\nDoorbraak.\nDe broers werden geboren op het eiland Man, maar in 1958 emigreerden ze naar Australi\u00eb. Daar begon hun carri\u00e8re toen ze in 1966 met hun tweede uitgebrachte single \"Spicks and Specks\" van hun eerste gelijknamige album, een grote hit scoorden in Australi\u00eb, Nieuw-Zeeland en Nederland. In 1967 keerden ze terug naar Engeland waar ze enthousiast werden onthaald door Robert Stigwood, Algemeen Directeur van Brian Epsteins platenmaatschappij NEMS Enterprises en manager van Eric Claptons Cream. Na het beluisteren van hun demo's geloofde Stigwood sterk in het talent van het jonge trio en vormde hen onder zijn management samen met Vince Melouney, (gitaar) en Colin Petersen, (drums) en hemzelf als producent om tot een volwaardige popgroep. De eerste single van hun (eerste internationale) album \"Bee Gees' 1st\", \"New York Mining Disaster 1941\", voor Europa uitgebracht bij de Engelse platenfirma Polydor in april 1967, werd meteen een grote hit. Stigwood liet hen in het zelfde jaar voor de verdeling in de VS een vijfjarig contract tekenen met het platenlabel ATCO Records van Atlantic Records' mede-oprichter Ahmet Ertegun.\nOp verzoek van Ertegun en Stigwood schreven Barry en Robin Gibb een ballad voor soullegende Otis Redding: To Love Somebody, dit werd echter reeds in april 1967 door de Bee Gees zelf ingezongen en opgenomen. En in juni werd het door hen ook uitgebracht, nog voor Redding, die in december 1967 omkwam bij een vliegtuigcrash, de kans kreeg om het zelf op te nemen. Het blue-eyed soul nummer (soulmuziek uitgebracht door blanke zangers) werd, op het Verenigd Koninkrijk na, een wereldwijde hit en wordt tot op heden talloze keren gecoverd. Eveneens in 1967 werden ook nog de singles \"Massachusetts\", \"World\" en \"And the sun will shine\" uitgebracht. Zij verschenen in 1968 eveneens op hun vierde studioalbum en tweede internationaal uitgebrachte LP \"Horizontal\". Met het in flowerpower-sfeer badende folksong \"Massachusetts\" bereikten de Bee Gees hun eerste nummer-1 hit in onder andere het VK, Belgi\u00eb, Nederland, Japan en wereldwijd een ongekend succes en populariteit. Later volgden nog \"Words\", een single met twee A-kanten (\"Jumbo\" en \"The singer sang his song\"), \"I've Gotta Get a Message to You\" en \"Holiday\". Het succes van de groep was onder meer te danken aan de driestemmige harmonie die door de broers werd gezongen. De meeste teksten werden instinctief geschreven door Barry en Robin op de dag van de opname in de studio en ontstonden spontaan na het horen van de melodie die door Maurice op de piano werd gespeeld.\nMagere jaren: Split en re\u00fcnie (1969-1974).\nNa de hoogtijdagen van de band in de periode 1967-1968 viel de groep ten prooi aan interne strubbelingen, artistieke meningsverschillen en problemen in hun priv\u00e9leven. Hun plotse en onverwachte sterrenstatus en roem werd een roes waarin de jonge broers zich overgaven aan verkwisting, amoureuze escapades en drank- en drugsverslavingen. Ook de latente rivaliteit tussen Barry en Robin Gibb - de ambitieuze broers eisen elk de rol van leadzanger op - mondde nu uit in een openlijk conflict. Verzoeningspogingen die in het verleden, familiegetrouw en met positief resultaat door 'bemiddelaar' Maurice Gibb werden ondernomen, haalden deze keer niks uit. Meteen na hun zesde, door pers en publiek negatief onthaalde studio-album \"Odessa\" (maart 1969) verliet Robin Gibb de groep en scoorde een solo-hit met \"Saved by the bell\". Maurice Gibb trouwde met de Schotse zangeres Lulu. De groep werd opgedoekt en opnieuw opgericht in augustus 1970. De groep scoorde in 1971 een eerste nummer-1 hit in de VS met 'How Can You Mend a Broken Heart' uit hun negende (zevende internationaal uitgebrachte) album \"Trafalgar\" en ging op tournee in Australi\u00eb waar het nog twee nummer-1 hits haalde. Nadien volgde periode met nauwelijks hits en optredens.\nIn 1974 besliste de groep dat ze echte band moesten worden met een nieuwe, vaste bezetting i.p.v. telkens weer samen te werken met gelegenheidsmuzikanten of orkesten. Met het aantrekken van drummer Dennis Bryon, gitarist Alan Kendall en toetsenist Blue Weaver en meer invloeden uit R&amp;B en funk wilden de Bee Gees voortaan energieker klinken en minder afhankelijk zijn van ballads. \nGouden jaren: discoperiode (1975-1979).\nOp suggestie van Eric Clapton verhuizen de Bee Gees begin 1975 naar Miami in Florida om een nieuwe LP op te nemen in de Criteria Studios. Na eerst alweer enkele ballads te hebben ingezongen, geeft het trio eindelijk toch gehoor aan het advies van producers Arif Mardin en Robert Stigwood om meer dansgerichte disconummers op te nemen, zoals \"Jive Talkin\"' dat verrassend een Amerikaanse nummer 1-hit werd en \"Nights on Broadway\". Uitgedaagd door Mardin zingt Barry Gibb nu met een falsetto-stem, wat de Bee Gees meteen ook hun nieuwe sound en handelsmerk gaf. Het album \"Main Course\" valt in de smaak van het publiek en wordt hun eerste R&amp;B album in de hitparade. Hun volgende album, \"Children of the World\" uit 1976 stond volledig in het teken van de disco-sound en maakt uitvoerig gebruik van Barry's hoge kopstem en Weavers arrangementen met de Moog-synthesizer. De eerste single van de LP \"You Should Be Dancing\", met percussiewerk van gitarist Stephen Stills, kent wereldwijd een gigantisch succes en bezorgt Maurice, Robin en Barry een ongekende sterrencultus in de VS. In 1977 kan Stigwood de Bee Gees overtuigen om voor zijn platenlabel RSO Records in postproductie mee te werken aan het soundtrackalbum van de filmklassieker Saturday Night Fever. Volgens hoofdrolspeler John Travolta zorgen bij het begin van de filmopnames enkel Stevie Wonder en Boz Scaggs voor de muzikale begeleiding. Louter op basis van een onafgewerkt script slaagt het broederlijke trio erin om in de Franse studio Ch\u00e2teau d'H\u00e9rouville in H\u00e9rouville-en-Vexin g\u00ebimproviseerd, in nagenoeg een enkel weekend, de liedjes te schrijven. Volgens RSO-directeur en opnameleider Bill Oakes blies de groep met het soundtrackalbum de al wat aan populariteit inboetende disco niet alleen nieuw leven in maar werden ze er ook een van de belangrijkste exponenten van. De uit het album als single uitgebrachte nummers \"How Deep Is Your Love\", \"Stayin' Alive\" en \"Night Fever\" scoorden in veel landen erg hoog in de hitlijsten. In het daarop volgende jaar schreven de Bee Gees nog zeven nummer-1-hits voor onder anderen Yvonne Elliman (\"If I Can't Have You\"), Tavares (\"More Than a Woman\") en Frankie Valli (\"Grease\") en hun broer Andy Gibb.\nIn de schaduw.\nNaarmate de discomuziek eind jaren '70 een steeds breder publiek bereikt en niet (alleen) meer de undergroundmuziek is van een subcultuur die enkel in de nachtclubs en discotheken wordt gedraaid maar ook de radiozenders zich commercieel verplicht zien om disco te draaien, wordt het genre het slachtoffer van zijn eigen succes. Platenlabels kiezen nu voor snel geldgewin waardoor de discoplaten fel aan kwaliteit gaan inboeten. In de VS ontstaat zelfs een rabiate anti-discobeweging 'Disco sucks' die zijn hoogtepunt kent tijdens de Disco Demolition Night van 12 juli 1979. Tienduizenden discohaters geven gehoor aan de oproep van radio-dj en rockfanaat Steve Dahl om al hun discoplaten aan de ingang van het honkbalstadion in het Comiskey Park van Chicago in te leveren en in het midden van het veld door een explosie te laten vernietigen. Hard getroffen en geshockeerd door het felle anti-discosentiment worden De Bee Gees persona non grata in het openbare muziek- en uitgaansleven en moeten ze zich voortaan beperken tot muzikaal werk achter de schermen als tekstschrijver of producent. De Bee Gees schreven en produceerden begin jaren '80 platen van o.a. Barbra Streisand, Dionne Warwick en Diana Ross. Bekende hits die werden geschreven door de Bee Gees waren onder andere:\nRobin Gibb maakte in 1983 wederom een solo-LP.\nRevival met vierde broer.\nIn 1987 maakten de Bee Gees hun comeback met het nummer \"You win again\", een Britse nummer 1-hit. Een vierde broer, Andy Gibb, eind jaren 70 van de 20e eeuw een tieneridool, stierf in 1988, juist toen hij als vierde lid bij de groep zou komen. Op 12 januari 2003 stierf Maurice onverwacht aan een darminfarct, een onderbreking van de bloedtoevoer naar de darmen, een zeldzame aandoening die soms optreedt bij een draaiing van de darmen waarbij het darmkanaal (meestal gedeeltelijk) afgekneld wordt. Hiervoor was Maurice in eerste instantie ook opgenomen in het ziekenhuis. Robin en Barry gingen daarop hun eigen weg met een hernieuwde samenwerking tussen Barry en Barbra Streisand, \"Guilty pleasures\" in 2005. Een samenwerking tussen Robin en Alistair Griffin met het nummer \"My lover's prayer\" kwam binnen op drie in Engeland. Barry en Robin zeiden dat ze nooit meer muziek zouden maken onder de naam \"Bee Gees\". Onder de naam \"Brothers Gibb\" traden Barry en Robin in februari 2006 voor het eerst sinds de dood van hun broer weer samen op. Op 7 september 2009 kondigden zij aan opnieuw als Bee Gees te gaan toeren.\nIn november 2011 werd bekend dat Robin, toen 61, leed aan leverkanker. Hij overleed op 20 mei 2012. Daarmee kwam er een definitief einde aan de Bee Gees. De moeder van de broers, Barbara Gibb, overleed in augustus 2016 op 95-jarige leeftijd in Miami.\nDe oud-leden Vince Melouney, Dennis Bryon &amp; Blue Weaver touren sinds 2018 samen met Pasquale, Davide &amp; Walter Egiziano (\"The Italian Bee Gees\") met hun show \"Tribute To The Legend\"."}
{"id": "9331", "revid": "231402", "url": "https://nl.wikipedia.org/wiki?curid=9331", "title": "The Bee Gees", "text": ""}
{"id": "9332", "revid": "3", "url": "https://nl.wikipedia.org/wiki?curid=9332", "title": "BeeGees", "text": ""}
{"id": "9333", "revid": "12885", "url": "https://nl.wikipedia.org/wiki?curid=9333", "title": "Robin Gibb", "text": "Robin Hugh Gibb (Douglas, Isle of Man, 22 december 1949 \u2013 Londen, 20 mei 2012) was een Britse zanger, afkomstig van het eiland Man. Samen met zijn broer Barry en tweelingbroer Maurice maakte hij jarenlang deel uit van de Bee Gees. Solo had hij ook een aantal hits, waarvan de nummer 1-hit \"Saved by the bell\" uit 1969 het bekendst is.\nBiografie.\nBeginjaren met de Bee Gees.\nRobin Gibb werd geboren op het eiland Man als helft van een tweeling. Zijn tweelingbroer was Maurice Gibb. Op 5-jarige leeftijd verhuisden zij met hun ouders, zus Lesley en broer Barry naar Chorlton-cum-Hardy in Manchester. Daar trad Robin op 8-jarige leeftijd voor het eerst met zijn broers op. In augustus 1958, vijf maanden na de geboorte van zijn broer Andy, emigreerde het gezin naar Redcliffe in Australi\u00eb. Daar gingen de broers verder met optreden en noemden ze zich The BG's. Toen Robin 10 jaar was, gaven ze hun eerste optreden voor de Australische televisie. In de jaren daarna verhuisde het gezin naar Surfers Paradise en Sydney. In 1967 verhuisden de Bee Gees, zoals ze inmiddels heetten, terug naar Engeland. De groep had in Australi\u00eb twee albums en diverse singles opgenomen en was eind 1966 doorgebroken met het nummer \"Spicks and specks\". Vanuit Engeland werd dat succes internationaal voortgezet met wereldwijde hits als \"Massachusetts\", \"World\" en \"Words\".\nEerste solocarri\u00e8re.\nBegin 1969 stapte Robin met ruzie uit de Bee Gees. Een jaar eerder was gitarist Vince Melouney uit de groep gestapt en tussen Robin en Barry ging de strijd over wie het gezicht van de groep mocht zijn en de muzikale koers mocht uitzetten. Hun manager Robert Stigwood gaf de voorkeur aan Barry. Daarnaast werd Robin bekritiseerd om zijn drugsgebruik en had hij ruzie met Maurice gekregen, waardoor ze niet meer met elkaar spraken. De aanleiding om uit de groep te stappen, kwam toen de eerste single voor het album \"Odessa\" gekozen moest worden. Robin wilde dat zijn nummer \"Lamplight\" dat werd, maar Barry had liever zijn eigen nummer \"First of May\". Toen Stigwood \"First of May\" tot eerste single had gekozen en \"Lamplight\" de B-kant werd, stapte Robin op en kondigde later aan een soloplaat te gaan opnemen. De eerste maanden werd hem dit belemmerd door enkele rechtszaken aangaande zijn contractuele verplichtingen aan de Bee Gees. Maar in september van dat jaar kon hij aan de opnamen van zijn album \"Robin's reign\" beginnen. Maurice en Barry namen in dezelfde tijd als duo het album \"Cucumber Castle\" op.\nRobins eerste solosingle was een succes. Zijn \"Saved by the bell\" werd een nummer 2-hit in de UK Singles Chart. Daarmee was hij even succesvol als de overgebleven Bee Gees, want die haalden met \"Don't forget to remember\" (hun eerste hit zonder Robin) eveneens de tweede plaats. In de Veronica Top 40 en de Hilversum 3 Top 30 bereikten beide nummers zelfs de eerste plaats. In het Verenigd Koninkrijk was \"Saved by the bell\" zijn enige grote hit. In Nederland was de opvolger \"One million years\" ook redelijk succesvol. De verkoop van zijn album \"Robin's reign\" viel echter tegen. Hoewel Robin begonnen was aan de opnamen voor een tweede soloalbum \"Swing slowly sisters\", kwamen hij, Barry en Maurice eind 1970 toch weer bij elkaar en bliezen ze de Bee Gees nieuw leven in. De twee overgebleven Bee Gees waren eind 1969 ook uit elkaar gegaan en allebei bezig aan een soloalbum. Deze zijn evenmin als \"Swing slowly sisters\" ooit uitgebracht, omdat de Bee Gees weer bij elkaar kwamen. In de aanliggende periode hadden de Bee Gees vooral veel succes in de Verenigde Staten, waar ze tussen 1971 en 1979 negen nummer 1-hits hadden, waaronder \"Stayin' alive\", \"Night fever\" en \"Tragedy\". Deze nummers werden ook in Europa grote hits. Daarnaast haalde Robin de vijftiende plaats in de Billboard Hot 100 met de solosingle \"Oh! Darling\", een nummer uit de film \"Sgt. Pepper's Lonely Hearts Club Band\" uit 1978 met de Bee Gees in de hoofdrollen.\nTweede solocarri\u00e8re.\nIn de jaren tachtig schreven de Bee Gees (met name Barry) veel liedjes voor anderen. Na \"Living eyes\" uit 1981 en de soundtrack voor de film \"Staying alive\" uit 1983, bleef het daardoor een tijd stil rond de groep. Dit gaf Robin de kans om een nieuwe soloplaat uit te brengen. Dit werd het album \"How old are you?\" uit 1983. De eerste single van het album was \"Juliet\". Op het Europese vasteland werd het nummer een hit, maar in Engeland en Amerika bleef het vrijwel onopgemerkt. In Engeland werd alleen \"Another lonely night in New York\" een klein hitje en in Amerika \"Boys do fall in love\", dat afkomstig was van zijn derde album \"Secret agent\" uit 1984. In 1985 volgde nog het album \"Walls have eyes\", maar ook dit leverde weinig succes op. Omdat de soloprojecten van Barry en Maurice ook niet echt van de grond kwamen, besloten ze in 1987 de krachten weer te bundelen. Met het album \"E.S.P.\" en de single \"You win again\" hadden de Bee Gees dat jaar een geslaagde comeback.\nDerde solocarri\u00e8re.\nOp 12 januari 2003 overleed Maurice Gibb plotseling aan een darminfarct. Hiermee kwam een einde aan de Bee Gees als trio en Barry en Robin verklaarden niet meer onder die naam op te zullen treden. In 2002 was Robin begonnen aan zijn nieuwe soloalbum \"Magnet\", dat rond de dood van Maurice uitgebracht werd. De eerste single \"Please\" werd een bescheiden hit in het Verenigd Koninkrijk. In 2004 haalde hij echter de Britse top 5 met \"My lover's prayer\", een oorspronkelijk Bee Gees-nummer dat hij als duet met Alistair Griffin had opgenomen. Gibb was jurylid in de televisietalentenjacht \"Fame Academy\" en had veel bewondering voor Griffin, die uiteindelijk tweede werd. Samen namen ze het nummer op voor Griffins eerste single. Gibb herhaalde anderhalf jaar later dit trucje nog eens met de runners-up van \"The X Factor\", de band G4. Met deze groep nam hij het nummer \"First of May\" opnieuw op. In 2005 nam Gibb een livealbum op en eind 2006 volgde het kerstalbum \"My favourite Christmas carols\". In 2002 werden hij en zijn broers benoemd tot Commandeur in de Orde van het Britse Rijk. Gibb verkondigde open te staan voor een re\u00fcnie van de Bee Gees als Barry zich er goed bij voelde. Na Maurices overlijden traden Barry en Robin nog tweemaal samen op bij liefdadigheidsconcerten.\nIn 2009 behaalde Gibb een verrassende Britse nummer 1-hit doordat hij credit kreeg op de Comic Relief-single \"(Barry) Islands in the stream\" van Vanessa Jenkins en Bryan West, met Sir Tom Jones. Jenkins en West zijn twee personages uit de Britse sitcom \"Gavin &amp; Stacey\", gespeeld door de Welshe acteurs Ruth Jones en Rob Brydon. In de videoclip reizen Jenkins en West naar Las Vegas om deel te nemen aan het wereldkampioenschap karaoke. Daar zingen ze het nummer \"Islands in the stream\" van Kenny Rogers en Dolly Parton (het voorvoegsel \"(Barry)\" verwijst naar het Welshe eiland Barry Island). Jones en Brydon moesten daarvoor toestemming vragen aan de Bee Gees, die het nummer geschreven hadden. Robin Gibb was daarover zo enthousiast dat hij wilde meedoen aan het project en hij kreeg een rolletje als zichzelf in de videoclip. In het nummer zelf zingt hij echter niet mee en in tegenstelling tot de andere drie staat hij niet op de hoes van de single afgebeeld.\nZiekte en overlijden.\nOp 20 november 2011 werd bekend dat hij aan leverkanker leed. Op 13 april 2012 kwam het bericht dat hij in coma lag en nog maar enkele dagen te leven zou hebben. Een bijkomende longontsteking heeft zijn gezondheid verder ondergraven. Gibb kwam op 20 april 2012 uit coma en maakte, volgens zijn familie, opmerkelijke vooruitgang. Maar op 22 april werd gemeld dat hij darmkanker in een vergevorderd stadium had. Op 20 mei 2012 overleed Gibb hieraan. Op 8 juni 2012 was de uitvaart."}
{"id": "9334", "revid": "5548", "url": "https://nl.wikipedia.org/wiki?curid=9334", "title": "Maurice Gibb", "text": "Maurice Ernest Gibb, CBE (Douglas, Isle of Man, 22 december 1949 \u2013 Miami Beach, 12 januari 2003) was een Britse zanger, bassist en componist afkomstig van het eiland Man. Met zijn broers Barry en Robin vormde hij de Bee Gees, een van de meest succesvolle popgroepen aller tijden.\nBiografie.\nKinderjaren.\nMaurice Gibb was de zoon van bigbandleider Hugh Gibb en diens vrouw, zangeres Barbara Pass. Hij werd drie jaar na Barry Gibb geboren en vijfendertig minuten na zijn tweelingbroer Robin Gibb. Het gezin bestond verder uit dochter Lesley Gibb en in 1958 werd Andy Gibb geboren. Toen Maurice en Robin vijf jaar oud waren, verhuisde het gezin naar Manchester. De jongens zongen in hun vrije tijd samen en Barry kreeg in 1955 een gitaar als kerstcadeau. Het drietal trad op 28 december 1957 voor het eerst voor publiek op in een lokale bioscoop, waar kinderen werden uitgenodigd om tussen de verschillende films te zingen. Hun ouders vreesden dat zij op het slechte pad zouden geraken en besloten in augustus 1958 naar Australi\u00eb te verhuizen.\nBegin van carri\u00e8re.\nIn Brisbane traden de broers op onder de naam Bee Gees. Ze werden ontdekt door een radio-dj met de naam Bill Gates, die vier van de door Barry geschreven liedjes opnam en op de lokale radio draaide. In 1966 scoorden de Bee Gees in Australi\u00eb hun eerste grote hit met de single \"Spicks and Specks\", waarna ze teruggingen naar Engeland om te auditeren voor muziekproducent Robert Stigwood. Hij werd hun manager en zorgde voor een platencontract bij Polydor. Nadat ze in Groot-Brittanni\u00eb een hit scoorden met \"New York Mining Disaster 1941\" werd hun debuutalbum uitgegeven, getiteld \"The Bee Gees First\". De Bee Gees bereikten in oktober 1967 de nummer 1-positie in de Britse hitlijst met de single \"Massachusetts\".\nAmerikaans succes.\nRobin verliet tijdelijk de groep aan het eind van de jaren zestig. Maurice maakte met Barry het album \"Cucumber Castle\" en nam het soloalbum \"The Loner\" op, waarvan enkel de gelijknamige single werd uitgegeven. In het najaar van 1970 voegde Robin zich weer bij de groep. Nadat Polydor weigerde het volgende album van de Bee Gees uit te brengen, tekenden de broers een contract bij Stigwoods label RSO. Het eerstvolgende album, \"Main Course\" uit 1975, werd geproduceerd door Arif Mardin, die Gibb een nieuwe, meer funky manier van basspelen aanleerde. De single \"Jive Talkin'\" werd in juni dat jaar een nummer 1-hit in de Verenigde Staten. De nieuwe speelstijl van Gibb en hoge falsetstemmen van alle drie de broers waren voor het eerst te horen op het album \"Children of the World\" uit 1976. Op aanraden van Stigwood schreven zij in 1977 muziek voor de film \"Saturday Night Fever\". De Bee Gees bereikten als een van de bekendste discogroepen veel succes.\nAlcoholverslaving en \"comeback\".\nIn de periode waarin hij met de Bee Gees de eerste grote successen beleefde, begon Gibb voor het eerst veel te drinken. Een huwelijk met de Schotse zangeres Lulu, die hij leerde kennen bij het muziekprogramma \"Top of the Pops\" en met wie hij in 1969 trouwde, liep na vier jaar op de klippen door Gibbs uitbundige levensstijl en alcoholverslaving. Gibbs broer Andy overleed in 1988 aan de gevolgen van excessief gebruik van alcohol en coca\u00efne. Aan het eind van de jaren tachtig erkende Gibb ook verslaafd te zijn aan alcohol en ging hij naar bijeenkomsten van de Anonieme Alcoholisten. Zijn vrouw Yvonne Spencely, met wie hij in 1975 trouwde en een zoon en dochter kreeg, hielp hem zijn alcoholverslaving te boven komen en hun relatie had een versobering van Gibbs levensstijl tot gevolg.\nNa te zijn afgekickt, nam Gibb met zijn broers in januari 1992 weer liedjes op, die in 1993 op het door Polydor uitgegeven album \"Size Isn\u2019t Everything\" verschenen. In 1995 begon hij met het produceren van muziek van zijn dochter Samantha. Dit werk had hij nog niet afgerond toen hij in 2003 op 53-jarige leeftijd kwam te overlijden ten gevolge van een hartstilstand tijdens een darmoperatie. Zijn overlijden verhinderde tevens de volbrenging van projecten met Michael Jackson en Barry Gibb."}
{"id": "9335", "revid": "87821", "url": "https://nl.wikipedia.org/wiki?curid=9335", "title": "Barry Gibb", "text": "Sir Barry Alan Crompton Gibb (Douglas, 1 september 1946) is een Britse zanger, songwriter en producer afkomstig van het eiland Man. Met zijn broers Robin en Maurice vormde hij de Bee Gees, een van de succesvolste popgroepen aller tijden. Het trio startte in Australi\u00eb, waar de familie Gibb in 1958 naartoe was verhuisd, maar de grootste successen kwamen nadat ze naar Engeland waren teruggekeerd. Gibb staat bekend om zijn falsetstem. In Groot-Brittanni\u00eb heeft hij het record voor zes opeenvolgende nummer 1-hits. Als singer-songwriter was Gibb zowel actief binnen de Bee Gees als daarbuiten. Zo schreef hij ook nummers voor zijn jongste broer Andy. Daarnaast schreef Gibb onder andere voor Barbra Streisand, Dionne Warwick, Diana Ross, C\u00e9line Dion en Michael Jackson. Barry Gibb is de laatste overlevende van de drie musicerende broers Gibb. De jongste broer, Andy Gibb, trad in het begin soms ook op met de Bee Gees, maar was geen vast lid van de groep en overleed als eerste. Op 30 december 2017 kreeg Barry Gibb de titel 'Sir'.\nBiografie.\nVroege leven.\nGibb werd geboren als zoon van Barbara en Hugh Gibb op het eiland Man. Hij heeft een oudere zus, Lesley (1945) en drie jongere broers: de tweeling Robin (1949-2012), Maurice (1949-2003) en Andy (1958-1988). Toen Barry twaalf was, verhuisde het gezin naar Australi\u00eb. Daar begon Gibb samen met zijn twee jongere broers op te treden als de Bee Gees. In 1967 keerden de broers terug naar Engeland, waar zij hun uiteindelijke doorbraak zouden maken.\nCarri\u00e8re.\nGibb was als lid van de Bee Gees zeer succesvol. De band behoort tot de bestverkochte artiesten aller tijden. Het album \"Saturday Night Fever\" was tot de komst van het album \"Thriller\" van Michael Jackson het bestverkochte album ooit. De Bee Gees hadden verschillende hits en werden zestien keer genomineerd voor de Grammy's, waarvan ze er negen wonnen.\nBuiten de Bee Gees.\nIn 1969 vielen de Bee Gees geleidelijk uiteen door solo-ambities. Gibb werkte begin 1970 aan een country-getint album met de werktitel \"The Kid's No Good\"; het zou nooit worden uitgebracht behalve de single \"I'll Kiss Your Memory\" die alleen in Nederland de top 20 haalde. De geplande opvolger \"One Bad Thing\" werd in juli 1970 op de Duitse televisie aan het publiek voorgesteld tijdens een missverkiezing voor tienermeisjes waar Gibb tevens plaatsnam in de jury. De single werd na enkele reeds geperste exemplaren ingetrokken, omdat de Bee Gees in augustus 1970 weer bijeenkwamen. Twee nummers van het comebackalbum \"Two Years On\" werden gecoverd door zangeres P.P. Arnold voor haar eerste soloplaat (pas in 2020 uitgebracht) waaraan Gibb meewerkte als producer.\nIn 1972 ging Ginn naar Los Angeles voor opnames in de Record Plant Studios op te nemen; ook deze werden niet uitgebracht en daarmee leek hij af te zien van een parallelle solocarri\u00e8re. Gibb richtte zich weer volledig op de Bee Gees en maakte datzelfde een trip door Isra\u00ebl en de gelijknamige single die hij schreef, afkomstig van het album \"Trafalgar\", was een \"love song to Isra\u00ebl\" toen hij dit daar bracht op het podium. Het werd een bescheiden hit in Nederland, Belgi\u00eb en Nieuw-Zeeland.\nPas in 1978 bracht Gibb weer een solosingle uit; de Beatles-cover \"A Day in the Life\", afkomstig van de soundtrack van de film \"Sgt. Pepper's Lonely Hearts Club Band\" waarin de Bee Gees samen met Peter Frampton de hoofdrolspelers waren. Robin zong op de B-kant zijn versie van \"Oh! Darling\".\nIn 1980 produceerde Gibb het album \"Guilty\" voor Barbra Streisand; op verzoek van de zangeres/actrice trad hij ook op als duetpartner op het titelnummer en \"What Kind of Fool\"\nIn 1984 bracht Gibb een soloalbum uit; \"Now Voyager\", de soundtrack van de gelijknamige film waarin hij een rol speelde. \"Shine Shine\" werd een bescheiden hit.\nIn 2009 kondigde Gibb aan weer te gaan optreden met Robin als de Bee Gees. Robin overleed echter op 20 mei 2012 aan kanker. Op 7 oktober 2016 bracht Gibb na 32 jaar weer een soloalbum uit, getiteld \"In the Now\". Het bereikte de 12e positie in de Nederlandse Album Top 100.\nGibb begon na de dood van zijn broers weer op te treden, na lang aandringen van zijn vrouw, in 2014. Hij trad op, samen met zijn zoon Steven, een heavymetalartiest. Soms ook met zijn nichtje Samantha, een dochter van een van zijn overleden broers, en andere muzikanten. Ook werd hij voor diverse gastoptredens gevraagd. In 2020 trad hij nog op tot de coronacrisis uitbrak.\nOndertussen kreeg Gibb op dinsdag 26 juni 2018 tijdens een plechtigheid in Buckingham Palace de titel van ridder. Door kroonprins Charles werd hij ridder geslagen vanwege zijn verdiensten in de muziekwereld en zijn liefdadigheidswerk. 'Knight fever' was de grappige titel in de Britse kranten. Een verwijzing naar de Bee Gees-klassieker \"Night fever\".\nOp 8 januari 2021 bracht Gibb het countryduet-album \"Greenfields: The Gibb Brothers' Songbook, Vol 1\" uit, met daarop nieuwe uitvoeringen van Bee Gees-nummers. Aan het album werkten onder anderen Dolly Parton, Keith Urban, Sheryl Crow, Miranda Lambert en Jason Isbell mee. Het album werd geproduceerd door Dave Cobb."}
{"id": "9337", "revid": "596487", "url": "https://nl.wikipedia.org/wiki?curid=9337", "title": "Kortrijk", "text": "Kortrijk is een centrumstad in het zuiden van de Belgische provincie West-Vlaanderen en is de hoofdplaats van het gelijknamige bestuurlijke en gerechtelijke arrondissement. De rivier de Leie stroomt dwars door de historische stad. Kortrijk kreeg er in 2023 ongeveer 1100 inwoners bij er rondt daarmee voor het eerst de kaap van 80.000 inwoners, het is daarmee na Brugge de grootste stad van de provincie West-Vlaanderen. Een inwoner van Kortrijk wordt een Kortrijkzaan/Kortrijkzane of soms Kortrijkenaar genoemd. Kortrijk ligt 25\u00a0km ten noordoosten van de Franse stad Rijsel, waarmee het een transnationaal Eurodistrict vormt: de Franse-Belgische Eurometropool Rijsel-Kortrijk-Doornik met ongeveer 2.100.000 inwoners.\nKortrijk ontstond uit een Romeinse woonkern op de kruising van de Leie en twee Romeinse heirbanen. In de middeleeuwen groeide Kortrijk onder impuls van een bloeiende vlas- en lakennijverheid uit tot een van de welvarendste steden van Vlaanderen. De stad staat bekend als de \"Groeningestad\" of \"Guldensporenstad\" door de Guldensporenslag, die op 11 juli 1302 plaatsvond op de Groeningekouter te Kortrijk. In de stad werd het Verdrag van Kortrijk (1820) ondertekend dat de grens vastlegde tussen Frankrijk en het huidige Belgi\u00eb.\nDe stad was in de 19e en 20e eeuw een centrum van de vlasnijverheid. Vandaag is Kortrijk bekend vanwege zijn textielindustrie, als inkoopstad en zijn centrumfunctie op het vlak van tewerkstelling, dienstverlening en onderwijs. De stad heeft naast diverse hogescholen een universiteit.\nWaar Kortrijk op 19 april 1962 (Witte Donderdag) de eerste stad in Belgi\u00eb was die een autovrije winkelstraat opende (de Korte Steenstraat), is op heden een groot deel van de historische binnenstad volledig omgevormd tot verkeersvrij voetgangersgebied. Daarnaast is de volledige historische stadskern in 2019 een offici\u00eble fietszone geworden, waar autoverkeer fietsers niet mag inhalen. Hiermee was de stad een van de eerste Europese steden die een dergelijke zone invoerden.\nNaamgeving.\nDe naam Kortrijk gaat terug op de Latijnse naam van de stad \"Cortoriacum\". Deze benaming betekent \"nederzetting gelegen aan de bocht van de rivier\", wat verwijst naar de Gallo-Romeinse nederzetting of vicus nabij een bocht van de Leie. Deze nederzetting bevond zich hier in de eerste eeuw na Christus en ontstond op het kruispunt van enerzijds twee Romeinse heirbanen (Tongeren-Kassel en Doornik-Oudenburg) en anderzijds langs de oevers van de bevaarbare Leie.\nDe eerste vermelding waarin \"Cortoriacum\" teruggevonden is, dateert uit de laat-Romeinse tijd. In een 4e/5e-eeuws officieel document, de \"Notitia Dignitatum\", wordt een infanterie-eenheid opgesomd: de zogenaamde \"Cortoriacenses\". Zij maakte deel uit van de defensieve organisatie van Noordwest-Galli\u00eb en was een deel van de \"legiones comitatenses\" onder de controle van Magister Peditum. \"Cortoriacenses\". betekent hierbij de \"te Cortoriacum gelegerde troepen\". Aldus slaat deze naam op de plaats of de vicus waar het legerkamp was ondergebracht. Cortoriacum evolueerde later naar \"Cortryck\" en vanaf de 19e eeuw werd het met de Nederlandse spellingsregels Kortrijk. Opvallend is dat de stad zowat haar hele bestaansgeschiedenis in alle talen met een C en niet met een K werd geschreven (in het Frans heet de stad nu \"Courtrai\").\nUitspraak.\nDe uitspraak \"Kortrik\" (voor \"Cortracum\", \"Courtrai\") is klankwettig en vergelijkbaar met Doornik (\"Tornacum\", \"Tournai\"). Een inwoner van Kortrijk wordt Kortrijkzaan (van \"Kortriziaan\") genoemd. Dit is een adaptatie van het Franse \"Courtraisien\".\nGeschiedenis.\nRomeinse tijd.\nKortrijk is een van de oudste steden van Belgi\u00eb. In de eerste eeuw na Christus ontstond Kortrijk als de Gallo-Romeinse vicus \"Cortoriacum\". Deze nederzetting lag aan het kruispunt van de heirbaan Boulogne-Tongeren en de heirbaan Doornik-Oudenburg en langs de oevers van de Leie. In 1950 kwamen bij opgravingen Romeinse vondsten aan het licht waaruit deskundigen opmaakten dat de Romeinen Kortrijk gebruikten als uitvalsbasis voor de verovering van Brittanni\u00eb in 43 na Christus.\nMiddeleeuwen.\nEen van de eerste vermeldingen in literatuur was in De \"Gesta episcoporum Cameracensium\" en is voornamelijk een kroniek van de bisschoppen van het bisdom van Kamerijk, waartoe ook Kortrijk behoorde, in plaats van een gedetailleerde geschiedenis van de stad zelf. Desondanks biedt het werk wel enige informatie over de vroege geschiedenis van Kortrijk en het belang ervan in de regio Vlaanderen tijdens de middeleeuwen.\nVolgens de \"Gesta episcoporum Cameracensium\" was Kortrijk oorspronkelijk een Frankische nederzetting gelegen aan de oevers van de Leie. Het groeide in belang tijdens de middeleeuwen als een centrum van handel en industrie, vooral op het gebied van textiel. De stad kreeg in de 11e eeuw stadsrechten van Boudewijn IV, graaf van Vlaanderen, waardoor het zich onafhankelijk kon besturen en regelmatig markten en beurzen kon organiseren.\nHet werk vermeldt ook een aantal historische figuren die met Kortrijk verbonden zijn, zoals Boudewijn van Bergen, die in 1071 vocht in de Slag bij Kassel tegen de Fransen. Kortrijk was ook de locatie van de Guldensporenslag in 1302, waar (onder meer) Vlaamse troepen onder leiding van Willem van Gulik de Jongere en Gwijde van Namen een Frans leger versloegen en grotere autonomie voor de Vlaamse steden veiligstelden. De Kortrijkse pagus of gouw strekte zich begin 8e eeuw uit tussen de Leie en de Schelde. Rond 880 zouden Noormannen in Kortrijk overwinterd hebben. Als gevolg hiervan versterkte Boudewijn II de Kale, graaf van Vlaanderen deze plaats in de 9e eeuw. In de 10e eeuw onder de zwakke graaf Arnulf II begon Boudewijn Baldzo zelfstandig te opereren in de Kortrijkgouw. Hij noemde zich graaf, net als zijn opvolger Eilbodo van Vladslo. Boudewijn IV herstelde het grafelijk gezag door Eilbodo te verjagen en de Kortrijkse Opstand neer te slaan. Omstreeks 1000 verdeelde hij het graafschap Vlaanderen in kasselrijen. Dit waren militaire, bestuurlijke, gerechtelijke en later fiscale districten met een burcht als centrum. Aanvankelijk was Kortrijk afhankelijk van Doornik; vanaf 1071 werd het een onafhankelijke kasselrij.\nIn deze periode krijgen steden voorrechten. Zo kreeg de stad in april 1190 privileges van Filips van de Elzas via een bewaarde keure: Kortrijk werd uit de kasselrij geheven, kreeg een bestuur en lijfeigenen konden zich als vrije burgers (poorters) vestigen.\nHet wapenschild van de stad Kortrijk gaat terug op het familiewapen van de 12e-eeuwse Kortrijkse burggraven en bestaat uit een rode keper op een witte achtergrond.\nIn de 13e eeuw kreeg Ferrand van Portugal tegenwind van de Vlaamse steden toen de Franse koning Filips August hem tot graaf van Vlaanderen wilde benoemen. Ferrand verschanste zich in Kortrijk waarop troepen uit Gavere en Oudenaarde de stad plunderden. Beide partijen verzoenden zich maar Filips August ging niet akkoord met de regeling. Zijn zoon Lodewijk (die later koning werd als Lodewijk VIII van Frankrijk) viel vanuit Rijsel Kortrijk binnen en liet de stad verwoesten. De graven van Vlaanderen lieten ze later weer opbouwen vanwege haar opbrengsten voor de schatkist.\nKortrijk won in de 13e eeuw aan belang door de lakenindustrie. De kwaliteit die er werd gefabriceerd was lager (kleine draperie) dan die van de grotere Vlaamse steden. In de 15e eeuw kreeg het linnen dat uit het ter plaatse verbouwde vlas werd gemaakt, meer belang dan het laken.\nDe conflicten tussen de Franse koning en Vlaanderen deden de economie in Kortrijk stagneren. Kortrijk werd door Franse troepen bezet in de aanloop naar de Guldensporenslag. Die veldslag vond plaats op het Groeningeveld op 11 juli 1302. De Fransen bouwden een dwangburcht boven op de grafelijke burcht waarvan de resten nog te zien zijn (zie foto op pagina over de Onze-Lieve-Vrouwekerk).\nIn 1323 revolteerden de Kortrijkzanen tegen hun graaf, Lodewijk II van Nevers. Die vervreemdde steeds meer van zijn volk als inner van de Franse boetes opgelegd via de Vrede van Athis. De graaf bezette de wijk Overleie. De inwoners namen dit niet en zetten de graaf gevangen. Daarop volgde een nieuwe Franse bezetting. Uiteindelijk mondde die periode uit in de Slag bij Kassel in 1328 waarbij de Vlamingen onder Nicolaas Zannekin werden verslagen.\nIn 1331 vond in Kortrijk een grote stadsbrand plaats.\nLodewijk II van Male veroverde de stad in mei 1381. Kortrijk was dan weer een bondgenoot van Jacob van Artevelde toen hij het graafschap veroverde. Na de Slag bij Westrozebeke op 27 november 1382 kregen de Bretoense huurlingen Kortrijk als premie waarbij de stad werd geplunderd en verwoest.\nHet bewind van Filips de Stoute, hertog van Bourgondi\u00eb, luidde een periode van vrede en heropbouw in die zeventig jaar duurde. Een nieuw kasteel werd opgetrokken ter hoogte van de Kasteelkaai en Kasteelstraat. Nieuwe stadsmuren met een Broeltoren aan de noordkant integreerden de bestaande toren in de verdedigingswerken. Sociale spanningen en de pest die een vlot handelsverkeer verhinderde, zorgden ervoor dat de lakennijverheid veel aan belang verloor. Na de dood van Maria van Bourgondi\u00eb in 1482 raakte Kortrijk opnieuw in een oorlog tegen de Fransen betrokken.\n16e tot 18e eeuw: bezettingen en versterkingen.\nDe opkomende linnenindustrie bracht de welvaart van weleer niet terug. De volksopstand in de Nederlanden die in 1539 uitbrak, bracht ook de toorn van Karel V over Kortrijk. In de tweede helft van de 16e eeuw was er strijd tussen malcontenten en calvinisten, zoals in 1580 tijdens de Inname van Kortrijk.\nDe aanspraken van Lodewijk XIV van Frankrijk op Vlaanderen resulteerden in vijf Franse bezettingen tussen 1646 en 1706 en de aanleg van versterkingen alsook de bouw van de citadel van Kortrijk. De Vrede van Utrecht wees de stad toe aan de Oostenrijkers.\nKortrijk was in de late 17e eeuw en eerste helft van de 18e eeuw een van de vestingsteden die deel uitmaakten van de Nederlandse vestingbarri\u00e8re in de Zuidelijke Nederlanden.\nIndustrialisatie en bevolkingsexplosie in de 19e eeuw.\nKortrijk speelde een rol bij de Brabantse omwenteling in 1789 maar de Oostenrijkers konden zich rehabiliteren. Het embargo dat Napoleon Bonaparte afkondigde was zoals elders funest voor de uitvoer. Het Nederlands bewind (1815-1830) en de handelspolitiek van het jonge Belgi\u00eb brachten daar weinig verandering in.\nFrankrijk en het Koninkrijk der Nederlanden (onder leiding van koning Willem I) ondertekenden op 28 maart 1820 het Verdrag van Kortrijk in het huidige Broelmuseum. Met dit verdrag werd de grens tussen het huidige Belgi\u00eb en Frankrijk vastgelegd.\nDe industrialisatie van de textielsector, in de tweede helft van de 19e eeuw, bracht een en ander op gang. Grote textielfabrieken werd op diverse locaties in en rond de stad gebouwd en het Kanaal Bossuit-Kortrijk verbond de stad rechtstreeks met de Schelde. Rond deze tijd ontstonden ook vele arbeidersbuurten met de vele beluiken. De industrialisatie bracht tevens een sterke bevolkingsgroei tot stand door de trek van het platteland naar de stad.\nIn de tweede helft van de 19e eeuw werd de stad onder impuls van burgemeester Auguste Reynaert grondig gesaneerd terwijl het historisch erfgoed gerestaureerd en verfraaid werd (o.a. het belfort, het centrale postkantoor, de lakenhallen).\n20e eeuw.\nTijdens de Eerste Wereldoorlog richtten bombardementen in de nazomer van 1917 veel schade aan. In de herfst van 1918 vonden er aan de Leie nog zware gevechten plaats tussen Newfoundlandse en Schotse troepen enerzijds en terugtrekkende Duitse troepen anderzijds (zie Newfoundland Memorial Kortrijk).\nIn de Tweede Wereldoorlog was er de slag aan de Leie tijdens de Achttiendaagse Veldtocht maar het was vooral het geallieerd bombardement in 1944 dat verwoestend was. Daarbij werden het oorspronkelijke 19e-eeuwse spoorwegstation (toen overwelfd door een glazen koepel) alsook de Lakenhallen, het centrale postgebouw en talrijke burgerhuizen vernield. Na de oorlog werd de stad heropgebouwd.\nIn de tweede helft van de 20e eeuw kende de stad een sterke uitbouw als centrumstad van Zuid-West-Vlaanderen, onder meer door de oprichting van de Kortrijkse universiteit KULAK, de bouw van diverse nieuwe ziekenhuizen, de aanleg van de eerste verkeersvrije winkel-wandelstraat van Belgi\u00eb en de bouw van het beurzencomplex 'de hallen van Kortrijk' (later herdoopt tot Kortrijk Xpo).\nAan het eind van de 20e eeuw kende de stad een sterke heropleving doordat talrijke ingrijpende stadsvernieuwingsprojecten het licht zagen zoals de Leiewerken (waarbij de rivier verbreed en uitgediept werd en er zeven nieuwe bruggen gebouwd werden), de bouw van het woon- en winkelcentrum K in Kortrijk en de heraanleg van de openbare ruimte, zowel in de binnenstad als in diverse stadswijken. Deze projecten, vaak opgezet door het stadsbestuur of het stadsontwikkelingsbedrijf Kortrijk, moesten Kortrijk als een moderne stad de 21e eeuw inloodsen.\nGeografie.\nDe stad ligt aan de rivier de Leie. Met deze rivier was de stad economisch gezien eeuwenlang verbonden. De Leie splitst zich ongeveer in het centrum van de stad en komt wat verder weer samen, zodat er een eiland ontstaan is, het zogenaamde \"Buda-eiland\".\nBestuurlijke indeling.\nKernen en wijken.\nNaast het stadscentrum van Kortrijk bestaat de fusiegemeente nog uit de deelgemeenten Aalbeke, Bellegem, Bissegem, Heule, Kooigem, Marke en Rollegem.\nDe kernen van Heule, Bissegem en Marke liggen nabij de Leie en zijn vergroeid met de stadskern van Kortrijk. In het buitengebied in het uiterste noorden van Heule ligt een deel van het gehucht Sint-Katharina, dat op de grens van de buurgemeenten Lendelede en Kuurne met Kortrijk ligt.\nAalbeke ligt iets ten zuiden van het centrum, halverwege tussen Kortrijk-centrum en de Waalse grensstad Moeskroen.\nDe dorpen Bellegem en Rollegem liggen in het landelijke gebied ten zuiden van Kortrijk, in het gebied tussen de rivieren Schelde en Leie. Het kleine dorpje Kooigem ligt het verst verwijderd van het centrum en de Leie. Het ligt namelijk 10 kilometer ten zuiden daarvan, op slechts een paar kilometer van de Schelde.\nRandgemeenten.\nDe verstedelijkte agglomeratie van Kortrijk loopt in het noorden ook verder in de buurgemeenten Kuurne en Harelbeke. Ondanks hun nauwe band met Kortrijk zijn dit zelfstandige gemeenten. De stad vormt bovendien samen met o.a. de Franse metropool Rijsel en de Waalse steden Moeskroen en Doornik de Frans-Belgische \"Eurometropool Rijsel-Kortrijk-Doornik\". Diverse grensoverschrijdende projecten zijn momenteel lopende en geven mede vorm aan dit grensoverschrijdend Eurodistrict.\nDe stad Kortrijk grenst zo aan de volgende gemeenten en dorpen (en \u00e9\u00e9n gehucht):\nKlimaat.\nIn Kortrijk heerst voornamelijk een gematigd regenklimaat. Dit klimaat zorgt er het gehele jaar voor dat de regenval vrij gelijkmatig verdeeld wordt en zowel in de zomer als in de winter nadrukkelijk aanwezig kan zijn. De Atlantische golfstroom zorgt ervoor dat de westelijke en zuidwestelijke winden minder invloed hebben op het klimaat.\nDemografie.\nVolgens het Nationaal Instituut voor de Statistiek telde de gemeente Kortrijk 77.741 inwoners op 1 januari 2022. De stad vormt samen met de verstedelijkte randgemeenten Kuurne, Harelbeke en Gullegem (deelgemeente van Wevelgem) een aaneengesloten stedelijk weefsel in de Leievallei, met op 1 januari 2021 circa 120.000 inwoners. Het verstedelijkt gebied van Kortrijk oefent daarom een grotere invloed op zijn omgeving uit dan op basis van het bevolkingsaantal van Kortrijk zelf zou kunnen aangenomen worden.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nToerisme en bezienswaardigheden.\nKortrijk is een historische stad met een rijk cultureel erfgoed. Ondanks de vele verwoestingen doorheen talrijke oorlogen is het historisch centrum vrij goed geconserveerd. Vandaag telt Kortrijk heel wat beschermde monumenten en gebouwen, waarvan er twee, met name het belfort en het begijnhof, zelfs de titel van Unesco Werelderfgoed dragen. Daarnaast telt het Kortrijkse straatbeeld heel wat waardevolle gevels. Tot het Kortrijkse erfgoed behoren ook molens, standbeelden en natuurlijke landschappen.\nNaast het historische erfgoed zijn er in Kortrijk de laatste jaren heel wat opmerkelijke realisaties verwezenlijkt op het vlak van hedendaagse architectuur en publieke ruimte. De Verlaagde Leieboorden aan de Verzets- en Broelkaai wonnen in 2019 de jury- \u00e9n publieksprijs voor beste publieke ruimte in Vlaanderen. Voorts zijn in de stad ook diverse musea te bezoeken, onder meer Kortrijk 1302, Texture en het vernieuwde Bezoekerscentrum in het Begijnhof.\nKortrijk is gelegen in de Leiestreek, een van de Vlaamse toeristische regio's. Elke zomer worden boottochten op de Leie georganiseerd en ook de parken en de vernieuwde wandel- en fietspromenades langsheen de Leieboorden bieden heel wat recreanten aangename verpozingsmogelijkheden. De geschiedenis, de horecagelegenheden, de musea, maar ook de verkeersvrije winkelstraten en winkelcentra lokken heel wat mensen naar deze stad.\nHet autoverkeer wordt zo veel mogelijk uit het centrum van de stad geweerd. De snelheidsbeperkingen (30\u00a0km per uur), een ambitieus verkeersgeleidingsplan, veel eenrichtingsverkeer (twee richtingen voor fietsers) en randparkings met directe pendelverbinding naar de binnenstad moeten van Kortrijk een aangename wandel- en winkelstad maken.\nErfgoed.\nReligieus.\nDaarnaast zijn er ook nog tal van kapellen en kerken in de verschillende stadswijken en deelgemeenten.\nModerne architectuur.\nKortrijk heeft naast zijn historisch patrimonium ook heel wat te bieden op het vlak van 20e- en 21e-eeuwse architectuur en stedenbouw. De Kortrijkse Kunstwerkstede Gebroeders De Coene was in de 20e eeuw een toonaangevend designbedrijf. De Kunstwerkstede scheerde nationaal en internationaal hoge toppen als producent van art-decomeubelen en verwierf onder meer de licenties voor de vervaardiging van de befaamde Knoll-meubelen.\nTweede helft 20e eeuw en begin 21e eeuw.\nSinds de jaren negentig kwamen er vele nieuwe projecten op gang op het gebied van architectuur en urbanisme. Naast de ontwikkeling van Hoog Kortrijk, werden ook de Kortrijkse binnenstad en de winkelstraten grondig gerenoveerd en gingen diverse stadsvernieuwingsprojecten van start. Een van de belangrijkste ingrepen zijn de Leiewerken, waarbij de Leie wordt verbreed en verlegd, er 7 nieuwe bruggen worden gebouwd en de Leieoevers tot wandel- en fietsboulevards worden heraangelegd.\nCultuur en recreatie.\nTheaters en concertzalen.\nKortrijk heeft verschillende culturele centra:\nTevens heeft elke deelgemeente van Kortrijk een eigen ontmoetingscentrum.\nBioscopen.\nVroeger lagen er in de binnenstad en daarbuiten tal van bioscopen, zoals de cinema Royal op de Grote Markt, de Gouden Lanteern in de Persijnstraat en de cinema Capitole op het stationsplein. Hierna volgden er nog vele andere. Bekende cinema\u2019s in Kortrijk waren onder meer cinema Ons Huis en danszaal Scala. Door de komst van de televisie en later de grote bioscoopcomplexen, moesten ook in Kortrijk vele kleine cinema's noodgedwongen de deuren sluiten.\nIn het Kortrijkse staat bovendien de wieg van de grote moderne bioscoopcomplexen van de bioscoopgroep Kinepolis. De eerste buurtbioscoop van deze groep opende in de jaren 60 in het naburige Harelbeke, maar het eerste complex met meerdere zalen (vijf) opende onder de naam Pentascoop op het Kortrijkse Buda-eiland. Hierrond ontstond een gezellige uitgangsbuurt (het zogenaamde 'Mirakelstraatje'). Na een grondige vernieuwing van het complex heropende deze bioscoop, onafhankelijk van Kinepolis, als deel van het Kortrijkse Buda Kunstencentrum de deuren in 2006 onder de naam Budascoop.\nNu bevindt zich in de binnenstad nog de Budascoop, terwijl er op Hoog-Kortrijk een groot bioscoopcomplex van Kinepolis gevestigd is. De Budascoop is een bioscoop die vooral bekendstaat om zijn meer alternatieve programmatie, met aandacht voor niet-commerci\u00eble (lowbudget)films en cultfilms. In de vestiging van bioscoopketen Kinepolis aan de President Kennedylaan komen alle nieuwe, en soms ook klassieke, kaskrakers aan bod.\nEvenementen.\nFestivals.\nEr worden jaarlijks verschillende festivals georganiseerd:\nKermissen.\nElk jaar rond Pasen staat in de binnenstad van Kortrijk gedurende 18 dagen de Paasfoor, een van de grootste kermissen in Belgi\u00eb. De foor telt ruim 100 attracties en strekt zich uit over talrijke pleinen en kaaien. Ze palmt hierbij heel de Grote Markt in alsook het Schouwburgplein, de Dolfijnkaai, de Handelskaai, het Conservatoriumplein, het Stationsplein en het Casinoplein. De Paasfoor start traditiegetrouw telkens op Witte Donderdag en loopt tot en met de tweede zondag na Pasen.\nReeds tien jaar op rij worden tijdens de oudejaarsperiode enkele hallen van Kortrijk Xpo omgebouwd tot een groots overdekt indoorpretpark van 20.000 m\u00b2. Voor een vaste toegangsprijs kan men hier een volledige dag gebruikmaken van alle attracties.\nUitgaan.\nIn Kortrijk bevinden zich diverse buurten met een grote verscheidenheid aan uitgaansmogelijkheden. Kortrijk telt 13 jeugdhuizen, waarvan vier in Kortrijk zelf en vier in de deelgemeente Heule. Bekende jeugdhuizen zijn Reflex en Limelight.\nHoog Kortrijk.\nOp Hoog-Kortrijk bevindt zich eveneens een uitgangsbuurt met tal van caf\u00e9s die eerder gericht zijn naar de universiteits- en hogeschoolstudenten. Bovendien bevindt zich hier ook een Kinepolis-vestiging. Ook in Kortrijk Xpo vinden grote fuiven plaats.\nDe Pottelberg.\nIn het bouwcentrum op de Pottelberg, op de site en in de aangepaste en uitgebreide gebouwen van de voormalige pannenfabriek, is er tegenwoordig een commercieel centrum gevestigd waar verschillende kmo's hun zetel hebben.\nVerkeer en vervoer.\nKortrijk ligt zowel langs het water als via de weg en via het spoor op belangrijke verkeersassen. Opvallend is de bundeling in oost-westrichting van de belangrijkste assen terwijl de stad zelf zich vooral in noord-zuidrichting heeft ontwikkeld.\nBinnenvaart.\nDe rivier Leie vormt een belangrijke as voor de binnenscheepvaart. Het Kanaal Bossuit-Kortrijk zorgt ter hoogte van de stad voor een verbinding met de Schelde.\nSedert het einde van de jaren zeventig van de 20e eeuw is er sprake van de uitdieping en de verbreding van de nieuwe Leie, de zogenaamde \"Leiewerken\". Dit grootse stedenbouwkundige project moet de rivier bevaarbaar maken voor schepen tot 4400 ton en maar ook de oevers verfraaien en aantrekkelijke wijken aan het water cre\u00ebren. De werken zijn begonnen in 1997 en hebben al veel vertragingen opgelopen, onder andere door saneringen. Momenteel zijn er vertragingen bij de bouw van nieuwe Budabrug, waardoor de exacte einddatum van de werken nog niet vastligt. Het project is een van de meest drastische veranderingen van de Kortrijkse binnenstad in het voorbije decennium. De stad krijgt er langsheen dit traject zeven nieuwe bruggen bij die minstens zeven meter boven het wateroppervlak moeten komen zodat grote containerschepen eronderdoor kunnen varen. Zes van deze bruggen zijn intussen al gebouwd (Dambrug, Groeningebrug, Ronde van Vlaanderenbrug, Collegebrug (eind 2008 opgeleverd), de nieuwe Gerechtshofbrug, ook wel de Noordbrug (eind 2010 opgeleverd) en de Budabrug (begin 2015 opgeleverd). De Reepbrug is momenteel in aanbestedingsfase. De kaaien langsheen de verbrede rivier worden opnieuw aangelegd, met bomen en een breed voetgangers- en fietspad. Daarnaast komen er drie nieuwe parken, waaronder 'Budabeach' aan de westelijke tip van het Buda-eiland.\nOok de oevers van de niet bevaarbare oude Leie worden aangepakt. Aan de Broeltorens worden de oevers verlaagd, zodat contact met het water terug mogelijk is, naar model van de Graslei in Gent.\nWegen en snelwegen.\nOmdat Kortrijk op een knooppunt van enkele autosnelwegen en belangrijke gewestwegen ligt, is de stad goed bereikbaar vanuit diverse steden uit zowel Vlaanderen als Walloni\u00eb, maar ook Noord-Frankrijk.\nDe grote ring rond Kortrijk, de R8, vormt de centrale draaischijf die de stad verbindt met de autosnelwegen en tegelijk de binnenstad ontlast van doorgaand verkeer. De ring is in het zuiden niet volledig gesloten, hoewel de bedding reeds voorzien is, en sluit er een stuk aan op de E17, wat ervoor zorgt dat dit gedeelte van de snelweg iets drukker is, omdat het zowel voor doorgaand als lokaal verkeer gebruikt wordt. Opmerkelijk is een grote eivormige verkeerswisselaar, het Ei van Kortrijk, die de E17, de R8 en enkele andere gewestwegen verbindt.\nDe kleine ring, die rond het centrum van de stad loopt, is de R36. Rond de stad en tussen beide ringwegen ligt een radiaal systeem van invalswegen.\nOverzicht belangrijkste toegangswegen.\nIn en rond Kortrijk liggen volgende belangrijke nationale en internationale wegen:\nBinnenstad.\nEen groot deel van de Kortrijkse binnenstad is autovrij. De eerste autovrije straten waren de Korte Steenstraat en de Lange Steenstraat. Later zou het autovrij gedeelte nog sterk uitgebreid worden. Tegelijkertijd is er sinds 2015, en nadien sterk uitgebreid, een systeem van fietsstraten. Hierbij hebben fietsers voorrang op alle autoverkeer en mogen auto's ook de fietsers niet inhalen. Sinds de oprichting van het Stedelijk Parkeerbedrijf Kortrijk (Parko) wordt het stadsverkeer bovendien ook via een parkeerroute naar boven- en ondergrondse parkeergarages geleid. Om het grotendeels verkeersvrije centrum vlotter toegankelijk te maken, werd begin 2010 een nieuw parkeergeleidingssysteem met digitale infoborden ge\u00efnstalleerd langs de belangrijkste invalswegen. Dit moet de bestuurders in staat stellen om vanaf de rand van de stad vlot een van de verschillende boven- of ondergrondse parkeergarages te bereiken. Het systeem is bovendien ook in staat files te detecteren en via de informatie op de digitale borden de autobestuurders een alternatieve route aan te reiken.\nSpoorwegen.\nHet station Kortrijk ligt in het centrum van de stad. Er zijn treinverbindingen met belangrijke Belgische steden en de Franse stad Rijsel. Het station is na dat van Brugge het belangrijkste NMBS-treinstation in West-Vlaanderen en staat met ongeveer 10.100 reizigers op een weekdag op de 14e plaats in Belgi\u00eb. In 2007 en 2008 werd een tweede stationshal gebouwd aan de achterzijde van het station en werd de westelijke voetgangerstunnel gerenoveerd. Dit gebeurde in het kader van het grensoverschrijdende hst-project 'Connect', deels gesubsidieerd door de EU. De onmiddellijke omgeving van het station werd hierbij eveneens opgeknapt.\nMeer westwaarts bevindt zich het rangeerstation Kortrijk-Vorming, vroeger de \"Congostatie\" genoemd. De stations Kortrijk-West en Kortrijk-Weide werden in de tweede helft van de 20e eeuw gesloten. Ook heeft de Kortrijkse deelgemeente Bissegem een station. Station Bissegem bevindt zich langsheen de spoorlijn 69.\nDit zijn de huidige en voormalige (cursief) treinstations in de stad Kortrijk:\nOpenbaar stadsvervoer.\nVanaf 1893 werd in en rond Kortrijk een openbaar vervoersnetwerk aangelegd. Deze tramlijnen werden uitgebaat door de \"SA Intercommunale de Courtrai\" en verbonden de verschillende stadswijken in Kortrijk met de nabijgelegen dorpen en gemeenten. Op 25 mei 1963 werd de laatste elektrische tramlijn in Kortrijk verbust.\nOp vandaag wordt het openbaar stadsvervoer in Kortrijk ge\u00ebxploiteerd door Vlaamse Vervoermaatschappij De Lijn. Het bestaat uit een uitgebreid busnetwerk, onderverdeeld in stads-, voorstads- en streeklijnen.\nDe stads- en voorstadslijnen zijn:\nHet hoofdbusstation Tolstraat van waaruit alle bussen in de stad en streek vertrekken, bevond zich net naast het hoofdtreinstation. Naast een stadsbusnet, bestaande uit acht stadslijnen en zeven voorstadslijnen, kwamen en vertrokken er ook verschillende streekbuslijnen naar/uit Kortrijk, alle ge\u00ebxploiteerd door de De Lijn. Door de werken aan het station en de stationsomgeving is het busstation Tolstraat sinds 2017 buiten gebruik. De bussen stoppen nu aan vier tijdelijke terminals ter hoogte van het Stationsplein, Doornikselaan, Minister Tacklaan en Wandelweg. Sinds 1 december 2008 verzorgt de Waalse vervoersmaatschappij TEC een directe busverbinding tussen Kortrijk en Herseaux (Moeskroen). Verder wordt er internationaal openbaar busvervoer aangeboden door Flixbus.\nLuchthaven.\nNabij Kortrijk, deels in Wevelgem en deels in deelgemeente Bissegem, bevindt zich de Internationale luchthaven Kortrijk-Wevelgem, een vliegveld waar vooral zaken- en sportverkeer de kroon spannen. De luchthaven beschikt over een 2\u00a0km lange verharde startbaan. Aan de startbaan grenst een bedrijvenzone die gereserveerd is voor specifieke luchthavenactiviteiten. De ondernemingen die zich in deze zone vestigen hebben rechtstreeks toegang tot de startbaan. De luchthaven wordt voornamelijk gebruikt als zakenluchthaven. De luchtvaartmaatschappijen Abelag en ASL hebben er een zetel. Verder zijn er ook vliegclubs en een vliegschool actief en is er ook het Flanders Aviation Society-luchtvaartmuseum.\nEconomie.\nKortrijk is economisch een belangrijk centrum in Belgi\u00eb. Tot in de helft van de 20e eeuw was de Kortrijkse economie nauw verbonden met de vlasnijverheid (zoals tentoongesteld in het Nationaal Vlasmuseum). Nog steeds speelt de regio Kortrijk een belangrijke rol in de textielindustrie. In en rond Kortrijk bevinden zich diverse industrieterreinen zoals de zones op de Pottelberg, Kortrijk-Noord/Kuurne, Evolis en nabij de Luchthaven Kortrijk-Wevelgem.\nMet de omschakeling naar de dienstensector in de tweede helft van de 20e eeuw werden diverse bedrijventerreinen opgericht, veelal door de Intercommunale Leiedal, waarvan het Kennedypark op Hoog Kortrijk het bekendste voorbeeld is. Op deze terreinen heeft het internationale beeldschermenbedrijf Barco zijn hoofdkwartieren. Een van de nieuwste bedrijventerreinen dat de komende jaren ontwikkeld zal worden is het Evolis park ten zuiden van de autostrade E17.\nWinkelen.\nAlgemeen.\nIn het centrum van Kortrijk bevindt zich een groot verkeersvrij winkel- en wandelgebied dat bestaat uit een aaneenschakeling van diverse straten en pleinen in de oude binnenstad. De belangrijkste winkelstraten zijn hierbij deze die twee aaneengesloten 'winkellussen' vormen en zo samen het verkeersvrij wandelcircuit uitmaken. Een eerste lus verbindt de Grote Markt via de Korte Steenstraat met de Lange Steenstraat om zo via de Doorniksestraat en het Schouwburgplein terug op de Grote Markt uit te komen. De tweede, omvangrijkere, winkellus loopt via de Lange Steenstraat, de Steenpoort, de Sint-Jansstraat, de Kleine Sint-Jansstraat, de Wijngaardstraat en de Lekkerbeetstraat. Langsheen dit traject liggen ook tal van pleintjes die ook tot het winkelwandelcircuit behoren, zoals de Veemarkt, de Vlasmarkt, het Vandaeleplein, het Sint-Maartenskerkhof, de Grote Kring, het Overbekeplein en andere. Midden in de grote winkellus ligt het winkelcentrum K in Kortrijk. Andere winkelstraten in de binnenstad zijn de Rijselsestraat, de Onze-Lieve-Vrouwestraat, de Leiestraat en de Budastraat. Net buiten de binnenstad bevindt zich de Doorniksewijk, waar heel wat detailhandel gevestigd is.\nBuiten de binnenstad vormen het winkelcentrum Ring Shopping Kortrijk Noord, de steenweg langsheen de luchthaven Kortrijk-Wevelgem, de Gentse- en Brugsesteenweg, het Handelscentrum Pottelberg, alsook het stadsdeel Hoog-Kortrijk, belangrijke winkelzones, vaak met grotere lijnbaanwinkels zoals D\u00e9cathlon en Carrefour.\nNieuwe stadsprojecten.\nSinds eind jaren 1990 zijn diverse stadsvernieuwingsprojecten op gang gekomen die de stad een nieuw aanzicht en een nieuwe dynamiek pogen te geven. De stuwende kracht achter veel van deze projecten is het Stadsontwikkelingsbedrijf Kortrijk, kortweg SOK. Enkele lopende of op til staande stadsprojecten:\nOnderwijs.\nKortrijk heeft heel wat kleuter-, lagere en middelbare scholen. Leerlingen die in de wijde omtrek rond de stad wonen volgen hier secundair onderwijs. De drie verschillende netten zijn in de stad vertegenwoordigd: katholiek onderwijs, gemeenschapsonderwijs en provinciaal onderwijs.\nDaarnaast is Kortrijk ook de belangrijkste West-Vlaamse studentenstad op het vlak van hoger onderwijs. Zo is de stad de zetel van verschillende hogescholen en van de universiteitscampus KULAK van de KU Leuven.\nIn het academiejaar 2020-2021 overschreed het aantal studenten dat een opleiding volgde aan een van Kortrijkse instellingen voor hoger onderwijs de mijlpaal van 15.000. Het gros hiervan, ruim 10.000, studeerde aan de Hogeschool Vives, terwijl de Howest in dat jaar ook boven de 3.000 studenten uitkwam. Aan de lokale takken van de KU Leuven en de UGent hadden zich respectievelijk zo'n 1.600 en 400 studenten ingeschreven toen.\nSport.\nUnited Spurs.\nIn oktober 2021 sloegen 9 professionele ploegen uit verschillende sportdisciplines de handen in elkaar ter ondersteuning van het professionaliseringsproces binnen de ploegen. Hiervoor richtten de ploegen United Spurs Kortrijk op. De bedoeling is dat alle aangesloten ploegen gaan samenwerken op medisch en administratief vlak. Enkele ploegen namen ook de naam \"Spurs\" mee om dit initiatief extra in de verf te zetten.\nPolitiek.\nCollege van burgemeester en schepenen 2013-2018.\nBurgemeester was Vincent Van Quickenborne (Open Vld). Hij leidde een coalitie bestaande uit Open Vld, N-VA en sp.a. Samen waren deze in de loop van de legislatuur teruggevallen tot 20 op 41 zetels.\nCollege van burgemeester en schepenen 2019-2024.\nBurgemeester is Vincent Van Quickenborne (Team Burgemeester). Hij leidt een coalitie bestaande uit Team Burgemeester (een lokale lijst van Open Vld), N-VA en Vooruit. Samen hebben ze 25 op 41 zetels. In de loop van de legislatuur werd Ruth Vandenberghe waarnemend burgemeester tijdens het ministermandaat van Van Quickenborne (2020-2023).\nGemeenteraad.\nDe gemeenteraad van Kortrijk telt 41 zetels. Aan het begin van de legislatuur telde de coalitie van Open Vld, sp.a en N-VA samen 25 zetels op 41. De zittingen van de Kortrijkse gemeenteraad gaan doorgaans door op de tweede maandag van de maand om 19 u. in het historisch stadhuis op de Grote Markt.\nDialect.\nIn de stad en haar ruime regio wordt het Kortrijks gesproken, een vorm van het West-Vlaamse dialect dat een typische uitspraak en woordenschat omvat. Door de ligging nabij de Franse grens bevat het Kortrijks bovendien veel Franse invloeden. Binnen de stad zelf kan ook een licht onderscheid gemaakt worden met het 'Overleis', een typisch stadsdialect dat zich door de eeuwen heen ontwikkeld heeft op de wijk Overleie die oorspronkelijk niet tot de omwalde stad behoorde.\nZustersteden.\nKortrijk is gejumeleerd met vier Europese steden. Uniek daarbij is dat de vier steden en Kortrijk ook onderling met elkaar verzusterd zijn.\nKortrijk heeft ook een stedenband met steden buiten Europa."}
{"id": "9338", "revid": "573372", "url": "https://nl.wikipedia.org/wiki?curid=9338", "title": "Proxima Centauri", "text": "Proxima Centauri is de ster die zich, zoals de benaming ook aangeeft, het dichtst bij het zonnestelsel bevindt: op 4,25 lichtjaar. Vertaald uit het Latijn betekent de naam \"de dichtstbijzijnde van (het sterrenbeeld) Centaur\". Het is een zwakke rode dwerg die niet met het blote oog te zien is en pas in 1915 ontdekt werd.\nJoan Vo\u00fbte merkte in 1917 op dat Proxima Centauri en Alpha Centauri een vergelijkbare parallax en eigenbeweging hebben en daarom mogelijk tot eenzelfde stersysteem behoren. Het is, sinds Vo\u00fbte deze mogelijkheid opperde, nog steeds niet zeker of Proxima Centauri een gesloten baan om Alpha Centauri beschrijft, maar wanneer dit wel het geval is, zal de omlooptijd van Proxima zeer lang zijn, in de orde van een miljoen jaar. Als mogelijke derde ster van het Alpha Centauri-stelsel, waar Alpha Centauri A en Alpha Centauri B toe behoren, wordt Proxima Centauri daarom ook wel Alpha Centauri C genoemd. De afstand tot het massamiddelpunt van Alpha Centauri A/B is 15.000 \u00b1 700\u00a0AE.\nProxima Centauri heeft een onrustig oppervlak met stervlammen, zo bleek uit r\u00f6ntgenwaarnemingen met het Chandra X-Ray Observatory.\nPlaneten rond Proxima Centauri.\nIn 1994 werd via de variaties in de eigenbeweging van Proxima Centauri bepaald dat de ster waarschijnlijk een planeet heeft met een massa van 0,8 keer die van Jupiter. Volgens dezelfde bronnen zijn er echter ook andere oorzaken die de bewegingen kunnen verklaren, maar de planeethypothese is de waarschijnlijkste, met ongeveer 25% kans op een andere oorzaak.\nVolgens de planeethypothese draait de planeet op een afstand van 0,17\u00a0AE rond Proxima Centauri. De leefbare zone rond Proxima Centauri reikt tot 0,06\u00a0AE, dus aardachtig leven is niet mogelijk op de planeet. Die zou ongeveer evenveel licht krijgen als wanneer hij bij het zonnestelsel in de planeto\u00efdengordel zou staan en de temperatuur zou tussen die van Mars en Jupiter liggen.\nIn 2016 werd het bestaan van een veel kleinere planeet (massa slechts 1,3 x die van de aarde), genaamd Proxima Centauri b, bevestigd.\nDe planeet, ook kortweg Centauri B genoemd, draait binnen de Goldilockszone in 11,2 dagen rond zijn zon.\nReizen naar Proxima Centauri.\nHoewel Proxima Centauri na de zon de dichtstbijzijnde ster is, is de afstand tussen de aarde en Proxima Centauri te groot om reizen naar Proxima Centauri realistisch te kunnen noemen. Met de huidige stand van de technologie zou een reis duizenden jaren duren.\nOnbemand.\nDe eerste ruimtesonde die snel genoeg ging om aan de aantrekkingskracht van de zon te ontkomen was de Pioneer 10 (1969). Als Pioneer 10 in de richting van Proxima Centauri zou vliegen, dan zou de sonde met zijn snelheid van 2,6 AE per jaar er 103\u00a0846 jaar over doen om Proxima Centauri te bereiken. De snelste sonde ooit, de Helios II, die gelanceerd werd in 1976, zou er 18\u00a0000 jaar over gedaan hebben met zijn topsnelheid van 70,2\u00a0km/s, maar deze sonde zal door zijn omloopbaan nooit het zonnestelsel verlaten. Project Longshot \u2013 een ontwerp uit 1990 dat nooit gebouwd is \u2013 zou Proxima Centauri theoretisch in ongeveer 100 jaar kunnen bereiken, uitgaande van aandrijving met kernfusie. De gemiddelde snelheid zou 12\u00a0700\u00a0km/s zijn. Breakthrough Starshot een in 2016 begonnen project door Yuri Milner, Stephen Hawking en Mark Zuckerberg wil met door licht aangedreven microsondes Proxima Centauri in 20 jaar bereiken. Dit met een snelheid van ongeveer 60\u00a0000\u00a0km/s (20\u00a0% van de lichtsnelheid).\nBemand.\nDe hoogst bereikte snelheid door een bemand ruimtevaartuig is 11,08 km/s. Deze snelheid werd bereikt door Apollo 10 bij de terugkeer van een baan rond de maan naar de aarde. Met deze snelheid zou Proxima Centauri in ongeveer 110\u00a0000 jaar bereikt kunnen worden."}
{"id": "9339", "revid": "1043329", "url": "https://nl.wikipedia.org/wiki?curid=9339", "title": "Poolster", "text": "Een poolster is een ster die zich in een van de hemelpolen bevindt. Voor de noordelijke hemelpool is dat de ster met de naam Poolster, Polaris of alpha Ursae Minoris, die dicht bij het verlengde van de aardas aan de noordelijke hemelpool ligt. Gedurende de nacht lijken alle sterren door de rotatie van de aarde in een baan om de pool heen te draaien. De Poolster beweegt vrijwel niet, zodat deze altijd op dezelfde plaats aan de hemel te vinden is. De Poolster was, voor de ingebruikneming van elektronische systemen zoals gps, van groot belang voor de navigatie. De hoogte van de Poolster aan de hemel is vrijwel gelijk aan de breedtegraad waarop de waarnemer zich bevindt; de zegswijze poolshoogte nemen, is hiervan afgeleid.\nDe zuidelijke hemelpool heeft geen heldere ster die duidelijk poolster is; de zwakke ster Sigma Octantis in het sterrenbeeld Octant wordt echter wel Polaris Australis genoemd, Zuidelijke Poolster. Het Zuiderkruis (\"Crux\") staat vrij ver van de hemelpool vandaan, maar dankt zijn naam aan de opvallende kruisvorm waarvan de staande poot naar de zuidelijke hemelpool wijst.\nDoor de precessie beschrijft de aardas in ongeveer 25.770 jaar een grote (dubbele) kegel aan de hemel, zodat zowel de noordelijke als de zuidelijke hemelpool in een cirkel bewegen. Hierdoor zullen in de loop van deze periode verschillende sterren de rol van poolster vervullen. Rond het jaar 4100 is dit de ster gamma Cephei, vervolgens Deneb, een heldere ster in Zwaan. In het jaar 14.000 zal Wega, een heldere ster in Lier, de poolster zijn. Daarna duurt het nog ongeveer 12.000 jaar voordat de aardbewoners Polaris weer als nachtelijk ori\u00ebntatiepunt kunnen gebruiken.\nDoor Polaris wordt tegenwoordig vrij nauwkeurig de plaats van de noordelijke hemelpool aangegeven: zij staat nu (Epoche 2000) op minder dan 1 graad van de pool, of anderhalf keer de schijnbare diameter van de maan. De kortste afstand van de Poolster tot de noordelijke hemelpool zal worden bereikt in februari 2102 (0\u00b0 27' 37\", ofwel minder dan de diameter van de maan)."}
{"id": "9340", "revid": "484414", "url": "https://nl.wikipedia.org/wiki?curid=9340", "title": "Polaris", "text": "Polaris of de Poolster (\"alpha Ursae Minoris\") is de helderste ster in het sterrenbeeld Kleine Beer (\"Ursa Minor\").\nPolaris is een drievoudige ster. De helderste component, Polaris Aa, is een type F superreus (spectraalklasse F8Ib). Het is de dichtstbijzijnde Cephe\u00efde met een afstand van 433 lichtjaar en een periode van ongeveer 4 dagen. In 2006 is de begeleider Polaris Ab ontdekt, op 0,17 boogseconde van Polaris Aa. Het is een type F hoofdreeksster (F6V). Polaris B werd in 1780 ontdekt door William Herschel op 18,4 boogseconden van Polaris A. Ook dit is een type F hoofdreeksster (F7V). Deze ster omloopt Polaris A in 29,59 jaar.\nDe ster maakt misschien deel uit van de Pleiadengroep.\nNaam.\nDe naam Polaris en Poolster dankt de ster aan het feit dat zij tegenwoordig ongeveer op de plaats van de noordelijke hemelpool staat: minder dan 1 graad of anderhalf keer de schijnbare diameter van de maan. De kortste afstand van de Poolster tot de noordelijke hemelpool zal worden bereikt in februari 2102 (0\u00b0 27' 37\" ofwel minder dan de diameter van de maan).\nDoor de precessie beschrijft de poolas in ongeveer 25\u00a0770 jaar een cirkel, Polaris zal dus niet altijd poolster blijven. Voor andere sterren die in het verleden of in de toekomst de functie van poolster vervullen zie het artikel Poolster."}
{"id": "9342", "revid": "67456528", "url": "https://nl.wikipedia.org/wiki?curid=9342", "title": "Pleione (ster)", "text": "Pleione (\"28 Tauri\") is een ster in het sterrenbeeld Stier (\"Taurus\").\nDe ster maakt deel uit van de sterrenhoop Pleiaden.\nDoor spectroscopisch onderzoek vond men dat Pleione een snelle aswenteling bezit: 200\u00a0km/s. voor een punt aan de equator (vergeleken met 2\u00a0km/s. voor de zon) Men gelooft dat door deze snelle rotatie de ster aan de equator onstabiel is. De ster zal sterk afgeplat zijn en aan de equator massa verliezen. Inderdaad werd in 1938 met de spectroscoop een gasring gevonden, die in 1952 weer verdween. Men denkt dat de gasring door de stralingsdruk van de ster in de ruimte verdwijnt.\nPleione is met het blote oog moeilijk zichtbaar doordat de ster langzaam achter Atlas verdwenen is. In 2020 was de ster al nauwelijks van Atlas te onderscheiden."}
{"id": "9343", "revid": "406997", "url": "https://nl.wikipedia.org/wiki?curid=9343", "title": "Sirius (ster)", "text": "Sirius (\"alpha Canis Majoris\") is de helderste ster van de nachtelijke sterrenhemel. Met een schijnbare helderheid van \u22121,46 is hij bijna dubbel zo helder als Canopus, de helderste ster na hem. Omdat Sirius de helderste ster is van het sterrenbeeld Grote Hond (Canis Major) staat hij ook bekend als de Hondsster. Andere namen zijn Canicula en Aschere. Met een afstand van 8,6 lichtjaar is Sirius na de Zon het op zes na dichtstbijzijnde stersysteem. Sirius is een type A hoofdreeksster. Deze ster maakt deel uit van de Winterzeshoek.\nGeschiedenis.\nIn het Oude Egypte was deze ster bekend onder de naam Sopdet, wat volgens Plutarchus \"zwangere vrouw\" betekende en in het Grieks als - \"Sothis\", werd overgenomen.\nOok in de Oudheid was Sirius al een beroemde ster. De ster komt prominent voor op de lijst van Claudius Ptolemaeus.\nTijdens de Hondsdagen van 23 juli tot 24 augustus is Sirius in Zuid-Europa kort voor zonsopkomst zichtbaar. De opkomst van Sopdet tegelijk met de zon (zogenaamde heliakische opkomst), markeerde in het Oude Egypte het begin van het nieuwe jaar, conform de Egyptische kalender. Dit moment gaf ook het begin aan van de jaarlijkse overstroming van de Nijl. Aan de hand van de helderheid en de kleuren van het twinkelen van Sirius tijdens deze opkomst werden astrologische voorspellingen voor Egypte gedaan.\nIn 1665 schatte Christiaan Huygens de afstand aarde-Sirius als 22\u00a0664 keer de afstand aarde-zon, door de lichtsterkte van Sirius te vergelijken met die van de zon en aan te nemen dat Sirius gelijk was aan de zon. Volgens huidige inzichten is de afstand 8,6 lichtjaar, 24 maal verder.\nSirius B.\nIn 1844 merkte Friedrich Bessel op, dat Sirius geen rechte baan aan de hemel beschrijft, maar een golflijn. Hij nam aan dat Sirius een onzichtbare begeleider bezit: beide sterren wentelen met een periode van 50,1 jaar om elkaar heen, waardoor de baan van Sirius golvingen vertoont. Later werden de banen zelfs berekend, zonder dat de begeleider ooit was waargenomen.\nDeze component werd in 1862 door de lenzenslijper Alvan Clark voor het eerst gezien. Het bleek dat ze van de 7e grootte was en dus theoretisch gemakkelijk met een zeer kleine kijker waar te nemen moest zijn. Dit is niet het geval, doordat het sterke licht van Sirius (Sirius A) de begeleider (Sirius B) overstraalt. Sirius B werd later door de Amerikaanse astronoom Walter Adams ge\u00efdentificeerd als witte dwerg. Dit was de eerste witte dwerg die gevonden werd: de diameter is slechts 0,022 (zon\u00a0=\u00a01), de massa echter 0,99 (zon\u00a0=\u00a01). De dichtheid is hiermee gemiddeld bijna 100\u00a0000 keer die van de zon. De gemiddelde afstand A-B is 20 AE (visueel 7,6\"), de periode is 50,052 jaren, schijnbare magnitude 8,4, absolute magnitude 11,3.\nToekomst.\nVanwege zijn eigenbeweging en radi\u00eble snelheid verplaatst de ster Sirius zich nu langzaam in zuidwestelijke richting over de hemelsfeer (ongeveer 1 graad per 3.000 jaar) en bereikt hij over ongeveer 67.000 jaar zijn kleinste afstand (ongeveer 7.6 lichtjaar) tot ons zonnestelsel. Daarna zal Sirius zich weer van ons af bewegen en steeds zwakker worden. Naar verwachting zal zijn rol als helderste ster in de avondhemel over 210.000 jaar door Wega overgenomen worden.\nMythologie.\nIn de Griekse mythologie doodt Artemis (na misleid te zijn door haar broer Apollo) per ongeluk haar geliefde, Orion. Hierdoor was ze zo bedroefd dat ze hem als een sterrenbeeld aan de hemel zette, met zijn trouwe hond Sirius naast zich, zodat ze hem kon blijven zien.\nTrivia.\nTelescopische waarnemingen van Sirius tijdens zomermiddagen.\nGedurende de overgang van juni naar juli kunnen pogingen ondernomen worden om Sirius waar te nemen pal onder de zon. Rond 12:00 U.T. of 14:00 Zomertijd staat de zon op haar hoogste punt boven het zuidelijk gedeelte van de horizon. Een telescoop is vereist om tijdens zeer heldere transparante hemel op zoek te gaan naar het lichtpunt van Sirius, zich bevindend in het gebied ongeveer halfweg tussen de horizon en de zon.\nTelescopen, alsook verrekijkers, mogen echter nooit naar de zon gericht worden omdat de vergrote zonneschijf onherstelbare oogbeschadiging kan veroorzaken. Het waarnemen van de zon geschiedt met behulp van speciaal daartoe ontworpen objectieffilters."}
{"id": "9344", "revid": "69463", "url": "https://nl.wikipedia.org/wiki?curid=9344", "title": "Paul Klee", "text": "Paul Klee (M\u00fcnchenbuchsee, 18 december 1879 \u2013 Muralto, 29 juni 1940) was een in Zwitserland geboren kunstschilder met de Duitse nationaliteit, die in zijn werk abstracte en figuratieve elementen combineerde met een uitgebalanceerde kleurtechniek. Zijn werk behoort tot de moderne kunst.\nLevensloop.\nJeugd.\nDe vader van Paul Klee was de muziekdocent Hans Wilhelm Klee (1849-1940), die zangkunst, piano, orgel en viool had gestudeerd. Zijn moeder Ida Marie Frick (1855-1921) was zangeres. Paul Klee had een zuster Mathilde (1876-1953). Hij groeide op in Bern, Zwitserland, maar had, net als zijn vader, de Duitse nationaliteit. Door de achtergrond van zijn ouders was zijn muzikale ontwikkeling al vroeg zeer hoog. Hij speelde uitstekend viool, maar koos \u2013 ondanks weerstand van zijn ouders \u2013 voor de schilderkunst.\nOpleiding.\nKlee schreef zich in 1898 in bij de kunstacademie in M\u00fcnchen, maar werd daar afgewezen. Hij begon daarom met priv\u00e9lessen bij Heinrich Knirr (1875-1944). In die tijd ging hij diverse relaties aan met vrouwen en verwekte bij een van hen een kind, dat echter slechts enkele weken leefde. In 1900 ging Klee alsnog naar de kunstacademie, waar hij veel spijbelde en weinig leerde. Hij kreeg onder andere les van de symbolist Franz von Stuck. In de zomer van 1901 verliet hij M\u00fcnchen en ondernam hij een reis naar Rome, Napels en Florence. De vroegchristelijke en byzantijnse kunst maakten daar veel indruk op hem. Daarna keerde hij terug naar zijn ouders in Bern, en ontwikkelde zich verder als autodidact.\nEerste successen in Duitsland.\nIn 1906 trouwde Paul Klee met Lily Stumpf, pianiste. In 1907 kregen zij een zoon, Felix, die voornamelijk door zijn vader werd verzorgd en opgevoed. Klee hoefde in de Eerste Wereldoorlog niet naar het front, zoals Franz Marc die daar sneuvelde. In dienst beschilderde Paul Klee vliegtuigen. In die tijd kreeg hij ook steeds meer succes met zijn kunst. In 1920 werd Klee benoemd tot docent aan het Staatliches Bauhaus in Weimar. Daarmee kreeg hij een gegarandeerd inkomen. Hij bleef echter vaak weg van zijn werk en werd daarvoor op zijn vingers getikt, waar hij zich vrij weinig van aantrok. In april 1931 eindigde zijn contract als docent aan het Bauhaus en in oktober werd hij benoemd aan de Kunstacademie van D\u00fcsseldorf.\nEmigratie naar Zwitserland.\nIn 1933 kwam een ommekeer. Paul Klee werd vrij snel nadat de nationaalsocialisten aan de macht gekomen waren, op staande voet ontslagen. Eerst werd hij ervan 'beschuldigd' Jood te zijn, maar zijn ontslag hing ook samen met zijn vermeende linkse politieke activiteiten. Op grond daarvan konden mensen naar willekeur door de nazi's worden ontslagen. Klee emigreerde, met zijn Duitse nationaliteit, samen met zijn gezin naar zijn geboortestad Bern. Ondanks dit alles was Klee in 1933 zeer productief geweest, met 182 kunstwerken, onder meer een donker zelfportret getiteld \"Van de lijst geschrapt\", dat Klee met een grote vetgeschilderde X afkruiste.\nNaturalisatie.\nIn Bern moest Klee vijf jaar wachten op naturalisatie tot Zwitser. Daarbij hoorde bovendien nog een vernederende ondervraging door de politie. Hij moest verwijten aanhoren dat zijn kunst links en 'ontaard' zou zijn, maar uiteindelijk verkreeg hij de Zwitserse nationaliteit. Na zijn naturalisatie moest hij ook nog de burgerrechten voor het kanton Bern aanvragen. Hij overleed echter voordat die verleend werden. Zijn werk was in die tijd vaak bedroefd, en Klee was ook minder productief dan in andere jaren.\nIn 1937 namen de nazi's in Duitsland 102 werken van Klee in beslag, waarvan zeventien op de tentoonstelling Entartete Kunst werden getoond.\nLevenseinde.\nIn 1935 bleek Klee te lijden aan een ernstige, ongeneeslijke ziekte: progressieve sclerodermie. Dit weerhield hem er niet van om steeds meer te schilderen. In 1939 ging Paul Klee naar Ticino om daar voor zijn ziekte een kuur te ondergaan. Hij werd op 8 juni opgenomen in een ziekenhuis in Locarno, waar hij op 29 juni op zestigjarige leeftijd stierf. Op zijn grafsteen in Bern staat zijn uitspraak:\nKlee liet meer dan 9000 kunstwerken na, evenals vele geschriften: essays, dagboeken, evenals vele brieven. Zijn werk maakt deel uit van de collecties van vele musea over de gehele wereld. De grootste collectie (ongeveer 40 % van het totaal) bevindt zich in het Zentrum Paul Klee in Bern.\nWerk.\nBe\u00efnvloedingen.\nKlee bestudeerde het Impressionisme van het eind van de 19e eeuw, maar paste het niet direct toe in zijn werk. In 1911 ontmoette hij August Macke, Wassily Kandinsky en Franz Marc. Hij liet zich be\u00efnvloeden door etnografische (primitieve) kunst (zoals Afrikaanse maskers), door kindertekeningen (zie ook: Karel Appel) en tekeningen van personen met een verstandelijke beperking. In de tweede en laatste tentoonstelling van Der Blaue Reiter in 1912 was Klee met 17 werken vertegenwoordigd. Hij maakte daar kennis met werk van Braque, Picasso en Malevitsj. Hij bracht een bezoek aan Robert Delaunay in Parijs, die kleur het belangrijkste element in de schilderkunst vond. Tijdens een reis van 14 dagen naar Tunis in 1914 met Macke en Louis Moilliet kwam er een doorbraak in het kleurgebruik van Klee. Hij ging steeds kleurrijker schilderen, en maakte ook een stap in de richting van het abstracte. Klee werd ook be\u00efnvloed door zijn collega bij Bauhaus, Johannes Itten, die een invloedrijk werk over kleurenleer heeft geschreven.\nSchilderwerk en -stijl.\nNa zijn reis naar Tunesi\u00eb ontplooide Klee zich ten volle. Zijn werk werd abstracter, met een geraffineerd gebruik van kleur. Zijn thema's zijn zeer veelzijdig: landschappen, sterk vereenvoudigde portretten, dieren (de beroemde \"goudvis\"), geheimzinnige machines, verwijzingen naar dromen, muziek, po\u00ebzie, mythologie. Hij heeft een zeer individuele stijl ontwikkeld om de onderbewuste geest en de fantasie uit te drukken. Klee gebruikt vaak combinaties van abstracte en figuratieve vormen. Zijn werk is vaak humoristisch.\nKlee experimenteerde veel. Met aquarel op ondergronden van textiel, met combinaties van olieverf en aquarel, met spuittechniek, en met allerlei papieren of textiele ondergronden. Maar hij werkte ook vaak met een conventionele schildertechniek zoals olieverf op doek. De meeste werken van Klee zijn op klein formaat gemaakt. Een zeer bekend voorbeeld hiervan is \"Park bei Luzern\", geschilderd in 1914.\nOp het werk van Klee is geen eenvoudig stempel te drukken. Het meest gebruikte etiket is dat van het expressionisme. Ook surrealisme, kubisme, abstractie zijn termen van de Europese kunststromingen die op zijn schilderkunst van toepassing kunnen zijn.\nInvloed.\nKlee heeft veel invloed gehad op de moderne kunst. Zijn boek \"Figuratieve vormleer\" verscheen echter pas in 1979. Vooral de Cobra-kunst is door het werk en door de idee\u00ebn van Klee be\u00efnvloed."}
{"id": "9345", "revid": "18768", "url": "https://nl.wikipedia.org/wiki?curid=9345", "title": "Homoseksualiteit", "text": "Homoseksualiteit is seksuele gerichtheid op mensen van hetzelfde geslacht. De term homoseksualiteit wordt vaak synoniem gebruikt voor mannelijke homoseksualiteit, mede omdat ook vanuit de geschiedschrijving de nadruk op homoseksualiteit tussen mannen ligt. Een vrouw met een romantische en seksuele voorkeur voor andere vrouwen wordt doorgaans lesbisch genoemd en de voorkeur zelf lesbianisme.\nHomoseksueel gedrag is bij meer dan 1.500 diersoorten geconstateerd. \nDe exacte oorzaak van de seksuele ori\u00ebntatie is niet bekend, maar vermoed wordt dat ze voortkomt uit een complex samenspel van genetische, hormonale en omgevingsafhankelijke invloeden. In de loop van de geschiedenis zijn veel theorie\u00ebn over de oorzaak van seksuele geaardheid voorgesteld, maar tot dusver wordt geen hiervan breed geaccepteerd. Desondanks zijn er sterke aanwijzingen dat niet-sociale, biologische oorzaken van groot belang zijn bij de totstandkoming van de seksuele ori\u00ebntatie. Er is geen bewijs voor het idee dat opvoeding of ervaringen uit de vroege jeugd hierbij een rol spelen.\nHoewel homoseksualiteit van alle tijden is, werd en wordt het in veel culturen afgekeurd, waardoor homoseksuelen slachtoffer zijn geworden van achterstelling, discriminatie of vervolging. Sinds de negentiende eeuw hebben in de westerse wereld homo's en lesbiennes zich hiervan proberen te bevrijden door middel van een emancipatiebeweging die in diverse landen veel van haar doelstellingen heeft weten te realiseren. Daarnaast is er een kleine, maar kenmerkende homocultuur ontstaan. \nTerminologie.\nDe term homoseksualiteit is een hybride samenstelling van het Griekse \u1f45\u03bc\u03bf\u03b9\u03bf\u03c2 (\"homoios\"), dat gelijk betekent, en \"sexus\", Latijn voor geslacht. Homo-seksueel wordt dan het best vertaald met gelijk-geslachtelijk (vergelijk de hybride samenstelling auto-mobiel, van Grieks \u03b1\u03c5\u03c4\u03bf: zelf en Latijns \"mobilis\": bewegend). De veel gebruikte afkorting \"homo\" is dus een Griekse ontlening en heeft derhalve etymologisch niets uit te staan met Latijns \"homo\" (mens, zoals in \"homo sapiens\", de denkende mens, in de paleontologie).\nHet woord homoseksueel werd in 1869 bedacht door de Hongaarse journalist Karl Maria Kertbeny. Seksuele voorkeur voor de andere sekse wordt sinds het begin van de twintigste eeuw heteroseksualiteit genoemd. Aantrekking tot beide seksen (in meer of mindere mate) heet biseksualiteit. Deze woorden worden ook nog weleens foutief gespeld als homo-, hetero-, en bisexueel, dus met \"x\" in plaats van met \"ks\". Het woord wordt vaak in verkorte vorm, homo, gebruikt voor een homoseksuele man.\nAl wat eerder (in 1864) had de Duitse jurist Karl Heinrich Ulrichs de term uranisme bedacht als een neutraler alternatief voor het tot dan toe gangbare woord sodomie, waarmee homoseksuele handelingen als zondig werden bestempeld. Een homoseksuele man duidde Ulrichs aan als 'urning' (in het Nederlands ook wel 'urani\u00ebr') en een lesbische vrouw als 'urninde'. Na 1900 vonden deze termen ook in Nederland ingang, onder meer via de schrijver Arnold Aletrino en emancipator Jacob Schorer, maar na de Eerste Wereldoorlog werd homoseksualiteit geleidelijk aan algemeen gangbaar.\nTotaan de Tweede Wereldoorlog werd de terminologie op dit gebied vaak uit het Duits en Frans overgenomen, nadien kwamen en komen ze vrijwel uitsluitend uit het Engels. Zo werd in de jaren tachtig het Engelse woord 'gay' ook in Nederland gangbaar, dat hier een meer eufemistische en trendy klank heeft dan homo. Gay betekende oorspronkelijk 'blij', 'vrolijk' of 'uitgelaten', maar werd in de jaren zestig in de Verenigde Staten een term om homoseksuelen aan te duiden die trots voor hun geaardheid uitkomen.\nVoor het verlangen van man of vrouw naar een geslachtsgenoot, maar niet speciaal een seksuele gedraging, werd in Nederland en Belgi\u00eb ook wel de term homofilie gebruikt. Dit woord werd in 1949 door homobelangenorganisatie COC ge\u00efntroduceerd om het seksuele aspect van homoseksualiteit te verhullen en gold tot in de jaren 1970 als meer beschaafd, maar tegenwoordig wordt 'homofiel' doorgaans als denigrerend ervaren. \nIemand die louter sociale contacten met mensen van hetzelfde geslacht verkiest, is homosociaal. Andere nieuwe woorden zijn 'homosueel', een eufemisme dat door de schrijver Gerard Reve bedacht werd, en 'hotero', een door de zanger Jan Rot gepopulariseerde term voor homo en hetero samen.\nVanaf midden jaren negentig werd 'homo' ook opgenomen in bredere termen. Eerst in Vlaanderen, maar ook wel in Nederland kwam het assemblagewoord holebi (homo, lesbisch, bi) in gebruik, met samenstellingen als holebiseksueel, holebiseksualiteit. Internationaal worden de verschillende niet-heteroseksuele voorkeuren doorgaans samengevat met de Engelstalige afkorting LGBT (\"lesbian, gay, bisexual, transgender\"), hoewel transgenders niet noodzakelijk homoseksueel zijn. \nBinnen de medische wetenschap en de gezondheidszorg wordt de term 'mannen die seks hebben met mannen' (MSM) en 'vrouwen die seks hebben met vrouwen' (VSV) gehanteerd. Deze termen worden gebruikt om iemands seksuele gedrag te beschrijven, onafhankelijk van de seksuele identiteit.\nGeuzennamen.\nVoor mannelijke homoseksuelen ontstonden in de loop der tijd verschillende scheldwoorden. Deze refereren vaak aan vrouwelijkheid, overeenkomstig de 19e eeuwse theorie van de seksuele inversie, waarin homoseksualiteit werd gezien als het hebben van een \"vrouwelijke ziel in een mannelijk lichaam\" en men vond dat een homo geen echte man was. Toen de homobeweging in de jaren zeventig activistischer en radicaler werd ging zij dergelijke scheldwoorden als geuzennaam gebruiken, enerzijds als uiting van assertiviteit en zelfverzekerdheid, anderzijds om de buitenwereld te confronteren met de discriminatie waar die woorden blijk van geven.\nDe bekendste scheldwoorden die tot geuzennamen werden zijn:\nLesbische vrouwen.\nVoor homoseksuele vrouwen bestaan in het Nederlands de volgende woorden:\nDaarnaast bestaan er in de seksuele volkstaal nog een hele reeks andere (scheld)woorden voor homoseksuelen en homoseksualiteit.\nAlgemeen.\nPercentages.\nMensen met een min of meer sterke homoseksuele voorkeur en activiteiten vormen een minderheid van de totale bevolking. In de twintigste eeuw werd de grootte van deze minderheid geschat op waarden uiteenlopend van 1% en 37% van de bevolking, maar doordat het onderwerp nog steeds moeilijk ligt in de samenleving, is het moeilijk de aantallen in harde cijfers uit te drukken. In doorsnee lijken de onderzoekingen in zowel de Verenigde Staten als Europa aan te geven dat 10% of meer van de mensen ooit een homoseksueel contact heeft gehad, en dat 2% tot 5% van de mensen daar een sterke voorkeur voor heeft. \nEen onderzoek door het Amerikaanse bureau Gallup uit 2012 gaf aan dat 3,4% van de volwassen Amerikanen zichzelf lgbt'er, oftewel homoseksueel, biseksueel, lesbisch of transgender noemt. Daarbij duiden niet-blanken, vrouwen en jongeren zich relatief wat vaker als zodanig aan. Dit percentage steeg in 2016 naar 4,1% en naar 4,5% in 2018. Uit een onderzoek uit 2002 bleek dat Amerikanen het percentage homoseksuelen veel te hoog inschatten, namelijk rond de 20%. In 2018 was homoseksualiteit volgens 50% van de ondervraagden aangeboren, terwijl 30% dacht dat het voornamelijk door de omgeving en de opvoeding veroorzaakt wordt.\nVolgens het Australische onderzoeksbureau Roy Morgan Research beschouwde in 2018 4,1% van de mannen en 2,8% van de vrouwen in Australi\u00eb zich als homoseksueel. Deze cijfers komen overeen met die uit Frankrijk waar 4,1% van de mannen en 2,6% van de vrouwen zichzelf alszodanig identificeerden. Uit het Australische onderzoek bleek dat deze cijfers per leefstijdscategorie sterk uiteenlopen: van de tieners beschouwt 4,6% zich als homoseksueel, van de twintigers 6,5%, van de dertigers 4,2%, van de veertigers 2,8% en bij mensen van 50 jaar en ouder is dat 1,7 procent.\nNederland.\nIn Belgi\u00eb en Nederland wordt vaak gezegd dat \u00e9\u00e9n op de tien inwoners in meer of mindere mate homoseksueel is. Dit cijfer komt echter uit het Amerikaanse Kinsey report uit 1948 en werd sindsdien vooral door de homobeweging gebruikt. Nederlands onderzoek in de jaren 1960 gaf een resultaat van 5% overwegend homoseksuele respondenten. Uit een rapport van het Sociaal en Cultureel Planbureau uit 2012 blijkt dat grofweg 4% van de mannen en 3% van de vrouwen zich als homoseksueel, resp. lesbisch identificeert. Als biseksueel betitelen zich 3% van de mannen en eveneens 3% van de vrouwen, terwijl 10% van de mannen en 12% van de vrouwen aangaven dat zij \u00e9\u00e9n of meerdere keren seks hebben gehad met mensen van het eigen geslacht.\nVolgens onderzoek van het Centraal Bureau voor de Statistiek (CBS) waren er in Nederland in 2023 ongeveer 272.000 homoseksuele mannen (1,8% van de bevolking van 15 jaar en ouder) en 106.000 lesbische vrouwen (0,7% van de bevolking van 15 jaar en ouder). Deze getallen betreffen alleen mannen en vrouwen die tijdens het onderzoek aangaven zich \"alleen tot mannen\" respectievelijk \"alleen tot vrouwen\" aangetrokken te voelen. Mannen en vrouwen die zich \"vooral tot mannen\" respectievelijk \"vooral tot vrouwen\" aangetrokken voelen werden door het CBS aangemerkt als bi-plus.\nIn grote steden wonen vaak relatief meer homoseksuelen. Zo bleek in 2009 dat in Amsterdam tussen de 10% en 11% van de mannen van 18 jaar en ouder homoseksueel is en tussen de 3 en 4% van de vrouwen lesbisch. Van de mannen tussen 30 en 34 jaar woonde 11,7% samen met een man en was 5,9% van de vrouwen samenwonend met een vrouw.\nUit het Nederlands Autisme Register 2017 van de Vrije Universiteit Amsterdam blijkt dat homoseksualiteit onder mensen met autisme vaker voorkomt, namelijk bij 9% van de mannen en 5% van de vrouwen. Ook biseksualiteit komt onder mensen met autisme vaker voor. De oorzaak hiervoor is niet bekend, wel dat het voor deze mensen vaak extra complex is, onder meer als het gaat om de coming-out.\nHomoseksuele gevoelens.\nSommige mensen die over het algemeen heteroseksueel zijn, kunnen bij gelegenheid gevoelens voor mensen van de eigen sekse hebben. Andersom is het ook zo dat veel mensen die zichzelf als homoseksueel zien of de voorkeur geven aan homoseksuele contacten, ook heteroseksuele contacten of langdurige heteroseksuele relaties hebben gehad. Veel homoseksuelen komen pas na een langjarig huwelijk uit de kast. Traditioneel was het onderhouden van een heteroseksuele relatie voor homoseksuelen een methode om de werkelijke seksuele geaardheid voor de maatschappij te verbergen. In veel landen (bijvoorbeeld China en Egypte) werd en wordt seksuele activiteit met de eigen sekse oogluikend getolereerd als de persoon in kwestie wel trouwt en kinderen krijgt. Hij of zij geldt dan officieel nog steeds als hetero. Het is mogelijk dat dit met het toenemen van de acceptatie van homoseksualiteit in de maatschappij minder vaak zal voorkomen.\nHomoseksueel gedrag.\nAnderzijds komt het voor dat personen met een heteroseksuele aanleg die geen toegang tot personen van de andere sekse hebben, om hun seksuele instincten te kunnen uitleven homoseksuele handelingen aangaan. Dit komt (of kwam) voor in gevangenissen, kloosters, kostscholen, kazernes of aan boord van schepen en werd ook wel noodhomoseksualiteit genoemd.\nSeksuele activiteit met een persoon van dezelfde sekse op zich wordt niet altijd homoseksualiteit genoemd; het wordt gezien als homoseksueel gedrag. Niet iedereen die homoseksueel gedrag vertoont, ziet zichzelf als een homoseksueel of als biseksueel. Sommige mensen hebben frequent homoseksueel contact en omschrijven zichzelf toch als heteroseksueel. Het is daarom belangrijk onderscheid te maken tussen homoseksueel gedrag, homoseksuele aantrekking, en homoseksuele identiteit; deze hoeven niet altijd gezamenlijk voor te komen.\nIn Nederland zijn naar schatting zo'n 40.000 mannen die wisselende seksuele contacten met andere mannen (MSM) hebben. Jaarlijks verlaten ongeveer 7000 tot 9000 mannen deze groep en komt er een vrijwel even groot aantal weer bij. Omdat de seksuele contacten ook op niet-veilige wijze plaatsvinden is deze groep extra vatbaar voor seksueel overdraagbare aandoeningen (soa's). In 2022 werd deze groep getroffen door een uitbraak van het nieuwe apenpokkenvirus.\nOntstaan van homoseksualiteit.\nEr bestaan allerlei theorie\u00ebn over het ontstaan van homoseksualiteit. Veel van die theorie\u00ebn worden fel bestreden. Is homoseksualiteit aangeboren of tijdens de jeugd verworven? Is homoseksuele geaardheid iets van de laatste paar eeuwen, of is zij er altijd al geweest? Hebben alle homoseksuelen iets gemeenschappelijks, afgezien van hun seksuele aanleg? Is het ontstaan van een homoseksuele aanleg bij mannen vergelijkbaar met het ontstaan van een lesbische geaardheid bij vrouwen? Over deze en verwante vraagstukken werd en wordt veel gediscussieerd. Er is nog geen verklaring op tafel gekomen die aanspraak kan maken op algemene geldigheid.\nEen van de biologische theorie\u00ebn is dat de ontwikkeling van neuronen en dendrieten in de amygdala en delen van de hypothalamus per sekse verschillend zijn doordat deze hersendelen zich tijdens de ontwikkeling van de foetus bij de aanwezigheid van testosteron anders zouden ontwikkelen dan bij de afwezigheid ervan.\nHet betreft overigens niet de gehele hypothalamus of amygdala, maar slechts bepaalde onderdelen ervan, de seksueel dimorfe kernen. Zo is in de hypothalamus de \"area praeoptica medialis\" bij mannen over het algemeen groter dan bij vrouwen. In de amygdala is de corticomediale kern ook groter bij mannen. Deze kern is verbonden met de \"area praeoptica medialis\" van de hypothalamus.\nHet lijkt erop dat dit verschil in ontwikkeling zorgt voor de geslachtsgerelateerde verschillen in het denken, seksuele ori\u00ebntatie, agressie en cognitieve functies. Sommige onderzoekers denken dat homoseksualiteit ontstaat doordat er tijdens de embryonale ontwikkeling wel testosteron vrijkomt, maar bij de foetale ontwikkeling niet.\nDoor sommige wetenschappers is geopperd dat de hoeveelheid geslachtshormonen waar de foetus in de baarmoeder aan wordt blootgesteld zichtbaar is in de wijsvinger-ringvinger-index. Dit zou betekenen dat bij heteroseksuele mannen de wijsvinger korter is dan de ringvinger en bij homoseksuele mannen de wijsvinger en ringvinger even lang zijn of de wijsvinger langer is. Dat betekent dat een langere wijsvinger bij mannen zou duiden op een grotere kans op homoseksualiteit. Deze index is echter betwist.\nWanneer erfelijkheid een rol speelt in de (homo)seksuele identiteit, leidt dit in eerste aanzet tot de aanname dat wegens het uitblijven van nageslacht, volgens een Darwinistische benadering dit genotype mettertijd zou verdwijnen of veel minder voorkomt dan thans wordt gemeten. Onderzoek uit 2004 door de Italiaanse wetenschappers Andrea Camperio Ciani en Giovanni Zanzotto heeft aangetoond dat vrouwen bij wie homoseksualiteit voorkomt in de mannelijke lijn van hun familie, statistisch gemiddeld meer nageslacht hebben. Volgens de onderzoekers zou dit duiden op de aanwezigheid van een gen dat seksegewijs een andere - of tegengestelde - functie heeft, de seksueel antagonistische selectie. In vrouwen die niet homoseksueel zijn geeft dit gen het individu een evolutionaire voorsprong, wat indirect weer zou voldoen aan het Darwinmodel. De onderzoekers beschouwden totaal drie verklaringen voor het empirisch bewijs en elimineerden er twee door een vervolgonderzoek bij een grote groep, zodat het seksueel antagonistisch model resteerde.\nEr is ook een theorie die stelt dat de kans op homoseksualiteit bij mannen toeneemt naarmate hij meer oudere, biologische broers heeft. Dit heeft niet met de opvoeding te maken, maar met de zwangerschap. Men stelt dat bij een vrouw in de baarmoeder een immuunreactie optreedt wanneer er een jongetje in gedragen wordt. Hierdoor worden de hersenen van de foetus aangedaan, en dan specifiek de regio die de geaardheid bepaalt. Deze reactie bij de moeder zou dan bij iedere volgende zwangerschap van een jongen sterker worden. De theorie verklaart echter niet waardoor een oudste zoon homo kan zijn.\nVroeger werd mede door de invloed van theologie homoseksualiteit bij de parafilie\u00ebn ingedeeld. In de wereld van de psychologie en psychiatrie bestaat al geruime tijd discussie over de classificatie van parafilie\u00ebn als psychische aandoening. Er is een stroming die stelt dat de classificatie te veel berust op maatschappelijke visies en normen. Men trekt dus de fundamentele psychopathologische aard van parafilie\u00ebn in twijfel. Zo zijn homoseksualiteit en zo\u00f6filie (als zelfstandige parafilie) inmiddels uit de classificatie verdwenen en is homoseksualiteit sinds 1990 niet meer opgenomen in de lijst van geestesziekten van de Wereldgezondheidsorganisatie. Anderen menen dat de parafilie\u00ebn niet als zodanig geschrapt hoeven te worden, maar wel scherpere criteria behoeven.\nOuting/Uit de kast komen.\nOmdat homoseksualiteit nog altijd niet algemeen geaccepteerd is, blijft het voor veel homo's moeilijk om hun geaardheid te delen met de buitenwereld. Er zijn homo's die hun geaardheid hun leven lang geheim houden of ontkennen. Er zijn ook homo's die trouwen met iemand van de andere sekse en kinderen krijgen. In veel landen maakt de wet en de heersende mentaliteit het onmogelijk voor homoseksuelen om hun geaardheid openbaar te maken. Bijna elke homo draagt zijn of haar geaardheid een korte of langere periode als geheim met zich mee. Daarom wordt het delen van dat geheim met de omgeving uit de kast komen genoemd: de homo opent de deuren en laat zichzelf zien aan de buitenwereld.\nHet hoe en wanneer uit de kast komen is voor iedere homo anders. Ten eerste moet de persoon voor zichzelf duidelijk hebben wat zijn of haar geaardheid is. Dit kan al duidelijk zijn in de kinderjaren, maar sommigen weten dat pas als ze allang volwassen zijn. Er zijn ook mensen die er tijdens een huwelijk met een partner van de andere sekse achter komen. Soms heeft de omgeving al een vermoeden nog voordat de homo zelf overtuigd is van zijn geaardheid.\nDan is er natuurlijk nog de angst voor hoe de omgeving zal reageren. Met name de opvattingen van goede vrienden en directe familie kan enorm belemmerend werken voor het uit de kast komen. En bij jongeren speelt de angst mee buiten de groep te vallen. In steden zal men over het algemeen begripvoller reageren dan op het platteland. Niet alleen omdat stedelingen doorgaans progressievere opvattingen hebben, maar ook omdat er in de steden een grotere diversiteit van mensen is, waardoor het normaler is. Op het platteland is homoseksualiteit minder gewoon en dus maakt dat het lastiger om uit de kast te komen. Meestal vertelt de homo het voor het eerst aan de familie, gevolgd door de beste vrienden en collega's.\nDeels uit de kast komen is ook mogelijk. Een homo kan ervoor kiezen om het alleen aan vertrouwelingen te vertellen en niet aan bijvoorbeeld collega's. Dit neemt wel een risico met zich mee dat een vertrouweling per ongeluk of expres het geheim doorvertelt. Meestal zijn homo's erg opgelucht nadat ze uit de kast zijn gekomen. Want of de omgeving het accepteert of niet, de homo hoeft dan geen geheim meer met zich mee te dragen. Alleen dat idee al is bevrijdend.\nHomoseksualiteit in de oudheid.\nIn het oude Griekenland was seksualiteit niet gebonden aan algemene normen, maar gericht op de erkenning van de seksuele behoeften van de man. Naast strenge zedigheid, vooral een eis voor vrouwen, was er sprake van de grofste uitspattingen. Naast prostitutie was er de pederastie, een liefdesrelatie, inclusief lichamelijke intimiteiten, tussen een oudere man en een adolescent. Vermoedelijk heeft deze vorm van seksualiteit zijn oorsprong in het soldatenleven. Pederastie werd veelal gesublimeerd tot een opvoedkundige relatie, waarbij de oudere man zijn jongere pupil morele en culturele waarden bijbracht, maar die ook diende als seksuele verstrooiing. Hoewel de meeste Grieken zowel relaties met vrouwen als met mannen hadden, waren er uitzonderingen op deze regel. Sommigen meden de verhouding met een vrouw, anderen die met een man.\nEr bestaat bronnenmateriaal over het voorkomen van vergelijkbare seksuele relaties in de cultuur van andere volkeren uit de oudheid, zoals de Thraci\u00ebrs, de Kelten en verscheidene Germaanse volkeren als de Heruli en de Taifali. Volgens Plutarchus was de gewoonte ook al lange tijd in gebruik bij de Perzen, hoewel zij die volgens Herodotus van de Grieken hadden geleerd.\nGelijktijdig met de praktijk bestond er zowel binnen als buiten de culturen waarin het voorkwam weerstand tegen aspecten van de pederastie. Bij de Grieken heerste er in enkele steden een verbod op pederastie, terwijl er in andere steden, waaronder Sparta, mensen waren die alleen de niet-seksuele vorm toelaatbaar achtten. In de geschriften van Plato wordt een lagere waarde toegekend aan de geslachtelijke omgang met jongens die bemind worden, deze omgang wordt veroordeeld, terwijl de minnaar die zich beheerste en zich onthield van de seksuele handelingen werd verheerlijkt. Dit laatste wordt dan ook platonische liefde genoemd.\nIn de Romeinse tijd ging de status van de pederastie als ritueel onderdeel van de opvoeding goeddeels teloor, een proces dat al was ingezet bij de Grieken. De Romeinen stelden de pederastie, die beschouwd werd als een activiteit die primair werd gemotiveerd door seksuele begeerte, tegenover de begeerte voor een vrouw. Maatschappelijke acceptatie van pederastierelaties nam door de eeuwen heen nu eens af, dan weer toe. Conservatieve denkers veroordeelden het als een uitspatting. Veel Romeinse keizers hadden echter wel gelijkgeslachtelijke (meestal pederastische) seksuele contacten.\nDe opkomst van het christendom leidde ertoe dat pederastie werd onderdrukt, aangezien zij een van de centrale elementen vormde in een klassiek-heidense cultuur, die door de kerkvaders werd beschouwd als een hindernis bij hun bekeringsarbeid. Rechtvaardiging hiervoor werd ontleend aan het Oude Testament. De vroeg-christelijke keizers onderdrukten de pederastie fel, zoals ze dat ook deden met andere omgangsvormen uit de Grieks-Romeinse cultuur. Dit paste in hun beleid om het christendom op te leggen als staatsreligie. Zo verbood keizer Justinianus I in 538 in de \"Institutiones Justiniani\" alle vormen van vermeende tegennatuurlijke ontucht, hoewel dit vooral bedoeld leek om vijanden uit de weg te ruimen, want de enige bekende slachtoffers waren twee prominente bisschoppen. De nieuwe wet volgde enkele vroege interpretaties van de \"lex Julia de adulteriis\". Ook de joodse religie veroordeelde de sodomie en dit werd later overgenomen in de islam.\nReligieuze overwegingen.\nHomoseksueel gedrag wordt niet door iedereen geaccepteerd. Onder andere diverse religieuze richtingen wijzen homoseksualiteit als zondig af. In meerdere landen en culturen heeft dit ertoe geleid dat homoseksualiteit daar als een misdaad wordt beschouwd. Deze zienswijze levert voor de betreffende overheden ernstige kritiek op van de internationale gemeenschap in verband met het schenden van mensenrechten.\nChristendom.\nVele eeuwen lang hebben zowel de Rooms-Katholieke Kerk, de oosters-orthodoxe kerken als de meeste protestantse kerken op basis van de Bijbel een vijandige houding ingenomen tegenover met name homoseksuele handelingen van mannen. In de Bijbel staan enkele passages die seksuele handelingen tussen mensen van hetzelfde geslacht uitdrukkelijk verbieden of hekelen. Over de interpretatie van deze (oude) teksten en hun toepasbaarheid voor mensen in een moderne samenleving wordt veel gediscussieerd.\nTegenwoordig wordt er binnen het christendom verschillend gedacht over homoseksualiteit. Sommige kerkgenootschappen zijn uiterst negatief over homoseksuele daden, maar in andere is homoseksualiteit geaccepteerd en kan een homohuwelijk worden ingezegend. Het standpunt van de Rooms-Katholieke Kerk (en ook vele protestantse) is dat mensen met een homoseksuele geaardheid met respect behandeld dienen te worden, maar dat dit geen goedkeuring van homoseksuele handelingen of het homohuwelijk mag inhouden. Overigens zijn er aanwijzingen dat zich in het Vaticaan van ouds een sterke homoseksuele gemeenschap bevindt.\nAls alternatief voor de offici\u00eble leer van de grote christelijke kerken is er binnen het kader van de bevrijdingstheologie ook een homotheologie gevormd die zich bezighoudt met de vraag of twee mensen van hetzelfde geslacht een toegewijde, liefdevolle relatie met Gods zegen kunnen hebben en die de Bijbel in dat licht probeert te interpreteren.\nJodendom.\nOok joden die homoseksualiteit afwijzen doen dit vanuit een Bijbelse interpretatie dat God de mens als man en vrouw heeft geschapen en dat alleen deze beide binnen het huwelijk seksuele gemeenschap met elkaar mogen hebben. Tegenwoordig hebben de diverse synagogegemeenschappen zeer uiteenlopende opvattingen over acceptatie of afwijzing van homoseksualiteit.\nIslam.\nOok veel moslims wijzen homoseksueel gedrag af omdat dat in strijd zou zijn met het islamitisch geloof.\nVervolging van homoseksuelen.\nMiddeleeuwen.\nIn het Oude Testament wordt ondubbelzinnig verklaard dat homoseksuele handelingen een gruwel zijn in de ogen van God en dat personen die zich er schuldig aan maken gedood moeten worden. Iets anders is of dat ook altijd de geldende praktijk is geweest. Jezus Christus deed in het Nieuwe Testament weliswaar geen uitspraken over homoseksualiteit, maar wees er wel op dat de wet van God niet heeft afgedaan en liet zich in het algemeen streng-orthodox uit, bijvoorbeeld op het terrein van de echtscheiding en de prostitutie. In de brief van Paulus aan de Romeinen wordt in hoofdstuk 1 een openlijke afkeuring uitgesproken.\nOp basis van de Bijbel waren homoseksuele handelingen, die destijds sodomie genoemd werden, volgens de katholieke kerk een zonde. Deze dienden opgebiecht te worden, waarna na het tonen van berouw een kerkelijke boetedoening en tijdelijke uitsluiting van deelname aan de eucharistie opgelegd kon worden. Van een door de wereldlijke autoriteiten opgelegde (dood)straf was aanvankelijk nog geen sprake.\nDaarnaast was (platonische) liefde tussen twee mannen in de Middeleeuwen niet ongebruikelijk en dit werd dan ook zelden met sodomie in verband gebracht. Vriendenparen van gelijk geslacht werden soms door de kerk gezegend en naast elkaar begraven. Een dergelijke bloedbroederschap had echter niet alleen een romantische kant, maar diende vaak ook als sociaal-economische zekerheid, doordat beide vrienden elkaar bescherming beloofden.\nIn de meeste Europese landen waren homoseksuele handelingen tot aan de dertiende eeuw niet strafbaar. John Boswell zette zich in 1980 af tegen de nadruk op vervolging die in historisch onderzoek naar homoseksualiteit de overhand had. Hij zag in de twaalfde eeuw een opleving van seksuele tolerantie, wat blijkt uit de titel van zijn hoofdstuk over het gedicht \"Ganymedes en Helena\", \"The Triumph of Ganymede\". Deze Boswell-thesis heeft echter de nodige kritiek gekregen, omdat deze de zaak te rooskleurig zou voorstellen.\nIn deze periode werd de Rooms-Katholieke Kerk echter steeds dogmatischer om zo het ware geloof te kunnen defini\u00ebren. Met de ontwikkeling van de dogmatiek werd niet alleen duidelijk wat het ware geloof inhield, het maakte ook duidelijk wat hier niet mee overeenkwam. Dit laatste kon uiteindelijk niet meer getolereerd worden en aanhangers hiervan werden vanaf de 12e eeuw vervolgd, wat Robert Ian Moore de \"persecuting society\" heeft genoemd. Vervolging bleef niet beperkt tot aanhangers van niet-geaccepteerde geloven als het jodendom en geloofsrichtingen die als ketterij werden beschouwd, maar omvatte ook leprozen en homoseksuelen.\nDe relatieve tolerantie die er wel was, veranderde als gevolg van de propaganda van de kruistochten, waarin sodomie een politieke lading kreeg. Zo zou Mohammed als vijand van de natuur sodomie bevorderd hebben en zouden Saracenen bisschoppen verkrachten en christelijke jongens voor hun vleselijke lusten misbruiken. Daarna werd sodomie een standaardbeschuldiging tegen ketters en men sprak destijds ook wel van de ketterij die mannen met elkaar bedreven.\nDe vervolging begon echter buiten Europa, in het Koninkrijk Jeruzalem. Homoseksueel gedrag, \"quam faciens tam patiens\" (zowel actief als passief), werd daar voor het eerst strafbaar gesteld in 1120 tijdens het lokale Concilie van Nablus. De straf was dood door de brandstapel, maar deze straf kon ontlopen worden door berouw te tonen. Werd iemand voor de tweede maal betrapt, dan was wederom berouw mogelijk, maar volgde wel verbanning uit het koninkrijk. Hierdoor veranderde sodomie tussen 1250 en 1300 van een weliswaar zondige, maar meestal geen strafbare praktijk, tot iets waar bijna overal in Europa de doodstraf op kwam te staan. Voor zover bekend was messenmaker Jean de Wettre de eerste die om deze reden op 8 september 1292 in Gent op de brandstapel kwam.\nDesondanks werd de strafbaarheid van homoseksuele handelingen aanvankelijk vooral ingezet als middel om vijanden te chanteren of te beschuldigen, zoals bij de moord op koning Eduard II van Engeland of de liquidatie van de Tempeliers door koning Filips IV van Frankrijk. Bovendien werden sodomieten doorgaans alleen aangepakt als dit tot sociale onrust leidde, bijvoorbeeld bij aanranding of verkrachting van kinderen. Rechtbanken hielden zich vaker bezig met buitenechtelijk geslachtsverkeer tussen man en vrouw, dan met seksuele handelingen tussen mannen onderling, mede omdat dat laatste niet tot buitenechtelijke kinderen kon leiden. Wegens sodomie werden in de vijftiende en zestiende eeuw in Brugge 161 personen vervolgd, in Gent 65, in Brussel 36 en in Mechelen slechts 24.\nAls uitzondering hierop kwam het in bepaalde plaatsen en periodes soms wel tot een heftigere vervolging van homoseksuelen, bijvoorbeeld tijdens de Late Middeleeuwen in Spanje en Noord-Itali\u00eb, waarbij honderden terechtstellingen plaatsvonden. Zo werd in de stad Florence, nadat daar door een pestepidemie het inwoneraantal van 120.000 geslonken was tot 40.000, in 1432 de commissie van de Officieren van de Nacht (\"Gli Ufficiali di Notte\") ingesteld, die uitsluitend diende om sodomie te bestrijden. Als reden hiervoor vermoedt men de wil om de seksuele vrijheid van jonge mannen te beperken en ze tot een huwelijk aan te sporen. De straf voor sodomie was doorgaans slechts een geldboete, maar juist daardoor lukte het een bijna totalitaire greep op de zaak te krijgen. Hierdoor kwam aan het licht dat seksuele handelingen tussen jonge mannen zeer wijdverbreid waren en bij de alledaagse sociale omgang hoorden. De Officieren van de Nacht werden pas 70 jaar later, in 1502, weer opgeheven, nadat zij 17.000 personen hadden laten arresteren en 3000 daarvan hadden veroordeeld.\nZestiende - achttiende eeuw.\nDe strafbaarheid van sodomie werd voor het Heilige Roomse Rijk, waar destijds ook de Nederlanden toe behoorden, gecodificeerd in de \"Constitutio Criminalis Carolina\" (CCC). Deze strafwetgeving werd in 1532 door keizer Karel V uitgevaardigd en bleef geldig tot het eind van de achttiende eeuw. Artikel 116 daarvan luidde in moderne vertaling:\nIn Engeland werd sodomie verboden in de zogeheten \"Buggery Act\" van 1533, die door koning Hendrik VIII werd uitgevaardigd. Wie schuldig werd bevonden kon worden terechtgesteld door middel van ophanging en al zijn bezittingen konden worden geconfisqueerd. Hendrik VIII liet op basis van deze wet katholieke kloosterlingen terechtstellen en eigende zich hun kloostergoederen toe, vergelijkbaar met de manier waarop in de veertiende eeuw de Tempelorde werd geliquideerd. In Frankrijk werden sodomieten bij de eerste keer veroordeeld tot verlies van de testikels, bij de tweede keer tot verlies van het geslachtsdeel en bij de derde keer tot de dood door verbranding. Naar schatting werden tussen 1540 en 1700 in Europa zo'n 1600 mensen wegens sodomie veroordeeld.\nOndanks de strafbaarstelling bleef in het Heilige Roomse Rijk het aantal terechtstellingen van homoseksuelen beperkt tot een klein aantal gevallen. Zo werden in Pruisen tussen 1700 en 1730 twaalf mannen ter dood gebracht op basis van artikel 116 van de CCC, waarvan negen wegens ontucht met dieren en slechts drie wegens seksuele handelingen met mannen. De doodstraf werd in deze gevallen voltrokken door onthoofding en aansluitende verbranding van de lijken.\nIn de Zuidelijke Nederlanden was het aantal openbare terechtstellingen van sodomieten na 1600 sterk afgenomen. Na het geruchtmakende proces tegen de befaamde beeldhouwer Hi\u00ebronymus Duquesnoy in 1654 was Nicolaes Godtgast in 1658 de laatste persoon die hier wegens sodomie op de brandstapel eindigde. De oorzaak voor deze daling is niet bekend, maar het is mogelijk dat men in heksen een nieuwe zondebok had gevonden: hun vervolging nam in de zeventiende eeuw sterk toe. De weinige sodomieprocessen die nog gevoerd werden vonden in het geheim plaats, en om de indruk te wekken dat deze zonde was uitgeroeid werd doorgaans ook van publieke terechtstelling afgezien. Voor het reguleren van de moraal werd de individuele biecht bij een priester effectiever geacht.\nDaarentegen was er in Spanje en de Spaanse koloni\u00ebn in de Nieuwe Wereld in de zeventiende eeuw juist een recordaantal terechtstellingen van sodomieten. In Frankrijk werd vanaf het eind van de zeventiende eeuw terechtstelling middels de brandstapel vervangen door een gevangenisstraf of verbanning. Sodomieten werden sindsdien echter wel versterkt in de gaten gehouden door de politie, die daarvoor o.a. veroordeelde sodomieten strafvermindering beloofde wanneer zij hun soortgenoten aangaven. In 1725 zou Parijs op zo'n 500.000 inwoners ongeveer 20.000 sodomieten hebben geteld. Doordat overheden zich terughoudender opstelden, konden zich met name in de achttiende eeuw ontmoetingsplaatsen, bovenlokale netwerken, een subtiele subcultuur en de aanzet tot een eigen identiteit van sodomieten ontwikkelen.\nIn Londen en in de Republiek der Zeven Verenigde Nederlanden kwam het in de achttiende eeuw tot een grootschaligere vervolging van homoseksuelen. In de Republiek speelde dit in de jaren 1730-1731, toen tijdens de Utrechtse sodomieprocessen een circuit van sodomieten werd opgerold. Zeker twaalf mannen werden ge\u00ebxecuteerd en vervolgens spoelde een golf van homofobie over de Republiek. In Den Haag werden 73 processen voor de plaatselijke rechtbank en voor het Hof van Holland gevoerd. De meeste sodomieten werden bij verstek veroordeeld tot levenslange verbanning. Veertien werden ge\u00ebxecuteerd en \u00e9\u00e9n pleegde zelfmoord tijdens zijn vlucht.\nDezelfde golf leidde tot 44 processen in Amsterdam, waarvan er 6 op executie en \u00e9\u00e9n op zelfmoord uitdraaiden. Ten slotte werd een climax bereikt in een reeks processen in het Groninger dorpje Faan, dat uitliep op de executie van twee\u00ebntwintig mannen die door Rudolf de Mepsche van sodomie beschuldigd waren. Dat tijdens deze processen zoveel gevallen van sodomie aan het licht kwamen werd door tijdgenoten gezien als een gevolg van zedenverval en verlies van deugden als eenvoud en spaarzaamheid. Daardoor kon de Republiek worden aangetast met deze besmettelijke ziekte die samen met andere uitingen van decadentie uit Itali\u00eb moest zijn gekomen.\nIn de Republiek vond de laatst bekende terechtstelling wegens sodomie plaats in 1803 in Schiedam. Wie naar de Zuidelijke Nederlanden wist te vluchten, was daar vrij - er werden gedurende de achttiende eeuw nog wel zo'n tien onderzoeken ingesteld, die doorgaans zeer grondig waren, maar nog maar zelden tot een veroordeling leidden.\nNegentiende en twintigste eeuw.\nUit de verlichting volgde dat wetten niet meer op religieuze denkbeelden gebaseerd mochten zijn. Zodoende werd de dood door de brandstapel afgeschaft, al werden homoseksuele handelingen nog wel als tegennatuurlijk gezien. Na de Franse Revolutie was sodomie niet langer strafbaar en dit werd bevestigd in het nieuwe Franse wetboek van strafrecht, de Code P\u00e9nal van 1810, die in 1811 ook in de Noordelijke Nederlanden werd ingevoerd. Hoewel de doodstraf was afgeschaft konden homoseksuele handelingen echter nog wel bestraft worden wegens schennis van de openbare eerbaarheid, dan wel wegens aanranding of verkrachting van een minderjarige. Het verlaagde de drempel voor vervolging en bestraffing van homoseksuelen door de politie aanzienlijk.\nDe Franse wetgeving werd overgenomen in landen als Nederland, Belgi\u00eb, Luxemburg, Beieren, Itali\u00eb, Spanje en Portugal. Hiermee bevond het protestantse Nederland zich in gezelschap van louter katholieke landen waar homoseksuele handelingen tussen volwassen mannen voortaan toegestaan waren. In de andere protestantse landen, met name Pruisen en Engeland, bleef de strafbaarheid namelijk bestaan. Zo werden vanaf 1805 in Engeland en Wales nog 55 mannen wegens sodomie opgehangen, alvorens in 1835 de doodstraf door een gevangenisstraf vervangen werd. Door dit verschil ontstond in Noordwest-Europese landen een impuls om eveneens voor de afschaffing van strafbaarheid te strijden - het begin van de homo-emancipatie. De eerste niet-Europese landen die homoseksueel gedrag legaliseerden waren Brazili\u00eb in 1830 en het Ottomaanse rijk in 1858. In Thailand is homoseksualiteit nooit strafbaar geweest.\nIn de loop van de negentiende eeuw werden diverse benamingen bedacht om de vroegere sodomieten op een meer neutrale en wetenschappelijke manier aan te duiden. Zo sprak de Duitse jurist Karl Heinrich Ulrichs vanaf 1864 van uranisme om seks tussen mensen van gelijk geslacht aan te duiden, waarbij hij de mannen urningen en de vrouwen urninden noemde. Urani\u00ebrs werden ook wel het derde geslacht genoemd, een term die ook de Duitse arts Magnus Hirschfeld soms gebruikte, hoewel hij zelf van mening was dat alle mensen zowel mannelijke als vrouwelijke eigenschappen hadden. De Hongaars-Oostenrijkse journalist Karl Maria Kertbeny bedacht vervolgens in 1869 de woorden homoseksualiteit en heteroseksualiteit, die sinds het begin van de twintigste eeuw algemeen gangbaar zijn geworden. Daarmee was de basis gelegd voor een eigen identiteit die, anders dan de louter op de seksuele handelingen gerichte sodomie, voortaan de hele persoonlijkheid van homoseksuelen omvatte.\nIn Nederland werd met de invoering van de Zedelijkheidswet van 1911 homoseksuele contact tussen een meerderjarige en een minderjarige onder de 21 jaar verboden op basis van artikel 248-bis van het Wetboek van Strafrecht. In totaal zijn ca. 5000 mannen op basis van dit wetsartikel vervolgd, met een hoogtepunt in de jaren 1950. Tussen 1947 en 1966 lag het aantal vervolgingen voortdurend boven de 100 per jaar, terwijl het v\u00f3\u00f3r de oorlog slechts 1 keer boven de 100 was gekomen. Artikel 248-bis werd uiteindelijk afgeschaft in 1971, waardoor de minimumleeftijd voor homoseksuele contacten weer gelijk werd aan die voor heteroseksuele contacten, en dus weer op 16 jaar kwam te liggen. In 1989 werd de minimumleeftijd voor seksuele contacten in het algemeen verlaagd tot 12 jaar, maar in 2002 werd deze weer opgetrokken naar 16 jaar, als gevolg van een toenemende onrust over seksueel kindermisbruik.\nNazi-Duitsland.\nIn nazi-Duitsland waren homoseksuele handelingen strafbaar, maar er was geen geco\u00f6rdineerd beleid om alle homoseksuelen uit te roeien (zoals dat wel voor de Joden en de zigeuners het geval was), waardoor deze vervolging meer een incidenteel dan een systematisch karakter had. Overigens werden lesbiennes niet op deze manier vervolgd omdat vrouwen volgens Hitler seksueel passief waren. Tussen 1933 en 1945 werden naar schatting 100.000 homoseksuelen op grond van paragraaf 175 geregistreerd of opgepakt. Daarvan werden ongeveer 50.000 mannen veroordeeld, de meesten tot gevangenisstraf of tuchthuis, maar tussen de 10.000 en 15.000 van hen kwamen in een concentratiekamp terecht, waarvan 53% om het leven kwam. Daarnaast werden enkele honderden mannen door de rechter tot castratie veroordeeld. In de concentratiekampen moesten homoseksuelen als herkenningsteken een roze driehoek dragen, dat vanaf de jaren 1970 een geuzenteken in de emancipatiestrijd werd.\nNadat Nederland door de Duitsers bezet was, voerden dezen op 3 augustus 1940 de Verordening tot bestrijding van tegennatuurlijke ontucht (Vo 81/40) in. Daardoor werden voortaan ook homoseksuele handelingen tussen volwassenen strafbaar, met een maximale gevangenisstraf van 4 jaar. Omdat deze nieuwe regeling het oude artikel 248-bis overlapte, halveerde het aantal veroordelen op basis van dat artikel van ongeveer 40 naar 20 per jaar. Op basis van Vo 81/40 werden in de eerste drie bezettingsjaren eveneens ruim 20 veroordelingen per jaar uitgesproken. Voor de laatste twee oorlogsjaren is niets gedocumenteerd. Daarnaast zijn minimaal 43 zaken tegen Nederlanders door Duitse rechtbanken behandeld. In totaal zullen dan minstens 160 Nederlandse mannen wegens homoseksuele handelingen door de Duitsers veroordeeld zijn. In de meeste gevallen kregen zij een gevangenisstraf, slechts een enkeling is in een concentratiekamp beland. Daarnaast zijn er nog wel homoseksuelen geweest die in een kamp terechtkwamen, maar dan omdat zij Joods waren of in het verzet zaten, zoals de homoseksuele verzetsstrijder Willem Arondeus. De enige Nederlander die na de oorlog werd erkend als oorlogsslachtoffer vanwege vervolging om zijn homoseksuele geaardheid was de Groninger Tiemon Hofman (1925-1997).\n21ste eeuw.\nIn bepaalde delen van de wereld worden ook heden ten dage nog homoseksuelen vervolgd. Sodomie is in landen waar de Islamitische wetgeving Sharia richtinggevend is, een halsmisdrijf. Zo werden op 20 juli 2005 twee Iraanse jongens van 18 en 17 jaar, Mahmud Asgari en Ayez Marhoni, opgehangen nadat hun relatie door hun eigen familie was aangegeven. Behalve in Iran staat op homoseksualiteit de doodstraf in Jemen, Mauritani\u00eb, Saoedi-Arabi\u00eb, Soedan en de Verenigde Arabische Emiraten. Levenslange gevangenisstraffen kunnen worden gegeven in Bangladesh, Guyana, de Maldiven, Nepal, Singapore en Oeganda. In Oeganda werd eind 2009 een wetsvoorstel in behandeling genomen om de straffen aanzienlijk te verscherpen. De doodstraf zou mogelijk worden voor mensen die homoseksuele seks hebben terwijl ze hiv-positief zijn. Om wereldwijd de discriminatie van homoseksuele mannen en vrouwen en aanverwante seksuele minderheden te bestrijden werden in 2006 de Jogjakarta-beginselen geformuleerd.\nEmancipatie en acceptatie.\nDe emancipatie van homoseksuelen wordt doorgaans, net als andere emancipatiebewegingen, onderverdeeld in enkele fases:\nDe begon eind negentiende eeuw en bestond uit de strijd tegen de wettelijke discriminatie en strafbaarstelling. In veel landen waren homoseksuele handelingen strafbaar, in het buitenland tussen personen van elke leeftijd, in Nederland echter alleen die tussen een meerderjarige en een minderjarige beneden de 21 jaar (volgens art. 248-bis van het Wetboek van Strafrecht). Deze eerste fase van de emancipatie profiteerde onder meer van nieuwe wetenschappelijke inzichten, waardoor homoseksualiteit niet meer als een religieuze zonde, maar als een lichamelijke ziekte of als een psychische afwijking gezien ging worden. Dit betekende dat homoseksuelen er weinig aan konden doen en dat een maatschappelijke veroordeling ervan dus onterecht was. Hierbij speelde het werk van de Duitse seksuoloog en voorvechter van homorechten Magnus Hirschfeld (1868-1935) en de Amerikaanse bioloog Alfred Kinsey (1894-1956), die beiden over de homoseksuele geaardheid publiceerden, een belangrijke rol.\nDe , begon in de jaren 1970 en ging om het bevechten van gelijke rechten en van een eigen plaats in de samenleving. Er kwamen allerlei activiteiten om bestaande patronen en vooroordelen te doorbreken, zoals de Gay Pride Parades, die sinds de tweede helft van de jaren 1970 in Nederland en Belgi\u00eb onder de naam Roze Zaterdag plaatsvinden. De vroegere onderdrukking en vervolging werd gememoreerd met de onthulling van het Homomonument in 1987. In combinatie met de seksuele revolutie heeft dit ertoe geleid dat in veel westerse landen homoseksualiteit (zowel de geaardheid als de activiteit) gelegaliseerd werd. Zo is bijvoorbeeld sinds 1990 homoseksualiteit ook niet meer opgenomen in de lijst van geestesziekten van de Wereldgezondheidsorganisatie en bepaalde het Amerikaanse Hooggerechtshof in 2003 dat het verbod op homoseksualiteit ongrondwettig was. Als sluitstuk van deze fase wordt wel de erkenning van het homohuwelijk gezien. Dit gebeurde voor het eerst in 2001 in Nederland, waarna in 2003 Belgi\u00eb volgde en het in 2013 in 15 landen wettelijk mogelijk was om een huwelijk tussen mensen van gelijk geslacht te sluiten. In andere landen waar nog geen homohuwelijk bestaat wordt soms wel al voorzien in een geregistreerd partnerschap.\nAls een wordt gezien het realiseren van sociale acceptatie van homoseksualiteit. Nadat in landen als Nederland de juridische gelijkstelling van homoseksuelen grotendeels voltooid is, wil men vervolgens voorkomen dat homo's, lesbiennes, biseksuelen en transgenders in het sociale leven gediscrimineerd worden. Daartoe wordt onder andere op scholen voorlichting over homoseksualiteit gegeven, om daarmee vooroordelen en homofobie weg te nemen. Deze fase in de homo-emancipatie kreeg extra noodzaak door gevallen van antihomoseksueel geweld, voortkomend uit machogedrag en de straatcultuur, zowel onder autochtone als onder allochtonen jongeren.\nNederland.\nIn Nederland zijn de rechten in verband met homoseksualiteit gelijk aan die in verband met heteroseksualiteit, behalve bij het afstammings- en adoptierecht. De sociale acceptatie is bij sommige bevolkingsgroepen nog beperkt.\nHomocultuur.\nHomocultuur is een subcultuur van homoseksuelen, lesbiennes, biseksuelen en transseksuelen die een referentiekader delen van gemeenschappelijke opvattingen, gedragscodes en symbolen en die in de samenleving tot uiting komt in de politiek, kunst, literatuur, media, ontmoetingsplaatsen en evenementen.\nOmdat homoseksualiteit eeuwenlang verboden was, ontstonden pas vanaf de achttiende eeuw de eerste vormen van een homocultuur. Aanvankelijk was dit nog ondergronds en verborgen en maakten Britse homoseksuelen omwille van hun veiligheid zelfs gebruik van Polari, maar met de opkomende homo-emancipatie tegen het einde van de negentiende eeuw ontstonden geleidelijk aan steeds meer voorzieningen voor homoseksuelen.\nVanaf de jaren 1970 werden homo's ook publiekelijk zichtbaar, met name door de Gay Pride Parades in vele steden wereldwijd en het in de media optreden van openlijk homoseksuele personen en dragqueens.\nIndien een bedrijf, een land of een persoon zich afschildert als liberaal, modern en tolerant door zich homovriendelijk te gedragen en ruim baan te geven aan homocultuur, met de intentie daarmee bepaalde misstanden te verhullen, is er sprake van pinkwashing."}
{"id": "9346", "revid": "231402", "url": "https://nl.wikipedia.org/wiki?curid=9346", "title": "Homosexualiteit", "text": ""}
{"id": "9347", "revid": "1312480", "url": "https://nl.wikipedia.org/wiki?curid=9347", "title": "Homoseksueel", "text": ""}
{"id": "9348", "revid": "16811", "url": "https://nl.wikipedia.org/wiki?curid=9348", "title": "Homosexueel", "text": ""}
{"id": "9351", "revid": "945345", "url": "https://nl.wikipedia.org/wiki?curid=9351", "title": "Am\u00e9lie Mauresmo", "text": "Am\u00e9lie Mauresmo (Saint-Germain-en-Laye, 5 juli 1979) is een voormalig professioneel tennisspeelster uit Frankrijk. Zij droeg de bijnaam \"Momo\".\nMauresmo is openlijk lesbienne.\nLoopbaan.\nMauresmo is een voormalig nummer 1 in het enkelspel bij de junioren (1996).\nMauresmo bereikte in 1999 als ongeplaatste speelster de finale van het Australian Open, waarna zij doorbrak bij de volwassenen. Zij verloor deze finale van Martina Hingis. In de persconferentie na haar verrassende overwinning op Lindsay Davenport in de halve finale uitte de toen negentienjarige Mauresmo zich als lesbienne.\nIn 1998, 1999, 2001, 2002, 2003, 2004, 2005 speelde zij in/met het Franse team in de Fed Cup. In 2003 won Frankrijk de Fed Cup.\nMauresmo behaalde in 2004 de zilveren medaille op de Olympische Spelen in Athene; zij verloor van Justine Henin.\nOp 13 september 2004 loste zij Justine Henin-Hardenne af als nummer 1 van de wereld, waarmee zij de eerste Fran\u00e7aise in de tennisgeschiedenis werd die de eerste plaats op de wereldranglijst gehaald heeft. Zij is hiermee ook de eerste speelster in de geschiedenis die zowel bij de junioren als bij de volwassenen op de eerste plaats gestaan heeft.\nTijdens Wimbledon 2005 bereikte Mauresmo de finale in het vrouwendubbelspel, samen met Svetlana Koeznetsova \u2013 zij verloren van het als tweede geplaatste duo Cara Black en Liezel Huber.\nTot nu toe was 2005 een van haar succesvolste jaren. Zij stond tot dan toe bekend als de speelster die op de belangrijke momenten haar zenuwen niet in bedwang kan houden en daardoor vrijwel alle belangrijke wedstrijden (finales, wedstrijden op het thuisfront onder andere Roland Garros) verloor. Echter, in 2005 lukte het haar eindelijk om een grote titel binnen te halen. Op het prestigieuze eindejaarstoernooi van de WTA, de WTA Tour Championships, won zij in de finale van haar landgenote en vriendin Mary Pierce. De titelverdedigster, de Russin Maria Sjarapova, werd al in de halve finale uitgeschakeld.\nHet jaar 2006 startte goed. Mauresmo won het Australian Open van Justine Henin, die moest opgeven in de tweede set als gevolg van maagkrampen. Mauresmo voelde de opgave aan als een vernedering: zij won het toernooi immers door opgave van haar tegenspeelster en niet door haar te verslaan. Het ongenoegen tussen de twee Franstalige speelsters bleef tot na het US Open bestaan. Enkele weken later won zij ook het Tier II toernooi \"Proximus Diamond Games\" in het Antwerpse Sportpaleis. Ze had drie sets nodig om publiekslieveling Kim Clijsters te verslaan. Door haar tweede opeenvolgende overwinning kwam het diamanten racket, de felbegeerde trofee van het toernooi die 1 miljoen euro waard is, binnen bereik. Indien zij binnen drie jaar het toernooi nog een keer wint, mag zij de trofee, die in WTA-kringen omschreven wordt als \"meest begeerlijke trofee ter wereld\", mee naar huis nemen.\nMauresmo ging op haar elan verder naar Wimbledon, hoewel zij op het grastoernooi van Eastbourne reeds in de eerste ronde was uitgeschakeld. In de halve finale versloeg zij daar Maria Sjarapova; in de finale weerhield zij Henin-Hardenne van een \"career slam\": 2-6, 6-3 en 6-4. Zo won Mauresmo haar tweede grandslamtitel en haar eerste grastoernooi.\nHet jaar 2007 begon minder rooskleurig. Tijdens het Australian Open verloor zij in de vierde ronde van de ongeplaatste Lucie \u0160af\u00e1\u0159ov\u00e1.\nIn februari won zij echter voor de derde keer in vijf jaar de \"Proximus Diamond Games\" in Antwerpen, en mocht zij het gouden racket vol diamanten ter waarde van 1 miljoen euro mee naar huis nemen.\nOp Wimbledon verloor Mauresmo slechts tien games in de eerste drie ronden. Toch verloor zij in de vierde ronde van de als 14e geplaatste Nicole Vaidi\u0161ov\u00e1 in drie sets: 6-7, 6-4 en 1-6."}
{"id": "9352", "revid": "12885", "url": "https://nl.wikipedia.org/wiki?curid=9352", "title": "ABBA", "text": "ABBA is een Zweedse popgroep, die in 1972 in Stockholm gevormd werd door Agnetha F\u00e4ltskog (zang), Bj\u00f6rn Ulvaeus (gitaar en zang), Benny Andersson (piano en zang) en Anni-Frid Lyngstad (zang). ABBA is een van de succesvolste bands ter wereld met meer dan 200 miljoen verkochte albums (en ruim 400 miljoen platen in totaal). Het succes begon toen ABBA in 1974 het Eurovisiesongfestival won met het nummer \"Waterloo\".\nDe naam ABBA is een acroniem, bestaande uit de eerste letters van de voornamen van de leden. Op de platenhoezen staat de eerste B vaak in spiegelbeeld. Dit beeldmerk werd in 1976 voor het eerst toegepast op de hoes van de single \"Dancing Queen\", en is ontworpen door Rune S\u00f6derqvist. Door de B's naar de A's te keren wilde S\u00f6derqvist ook benadrukken dat ABBA uit twee stellen bestaat.\nStig Anderson was in de jaren 70 en 80 de manager van de groep. In 1983 laste ABBA een pauze in, die leidde tot het uiteenvallen van de formatie. In april 2018 nam ABBA twee nummers op: \"I Still Have Faith in You\" en \"Don't Shut Me Down\". Deze werden op 2 september 2021 uitgebracht. Ook werden er die dag een hologramconcertreeks voor 2022 en een nieuw album, genaamd \"Voyage\" aangekondigd. Het album kwam op 5 november 2021 uit.\nVoorgeschiedenis.\nAnni-Frid \"Frida\" Lyngstad zong al in haar tienerjaren bij een dansorkest en een bigband. Vanaf haar negentiende trad ze op met haar eigen groepje The Anni-Frid Four. In 1967 won Lyngstad met het liedje \"En ledig dag\" (een vrije dag) de grote Zweedse talentenjacht \"New Faces\" waarmee ze een nationale bekendheid werd. In 1969 nam ze deel aan het Melodifestivalen, waar ze haar latere EMI-producer en echtgenoot Benny Andersson leerde kennen. In 1971 scoorde ze met de single \"Min egen stad\" (mijn eigen stad) haar eerste nummer 1-hit in de Zweedse hitparade.\nBenny Andersson was in de jaren 1960 lid van de Zweedse rockband The Hep Stars. Deze groep beleefde tussen 1964 en 1969 in Zweden zijn hoogtepunt en werd gevormd naar het voorbeeld van onder andere Herman's Hermits, The Beatles en The Rolling Stones.\nBj\u00f6rn Ulvaeus was lid van de Hootenanny Singers. Deze groep had een rustiger geluid dan The Hep Stars en maakte skifflemuziek. Af en toe kruisten de wegen van beide groepen elkaar en dat leidde ertoe dat hij samen met Andersson enkele liedjes schreef.\nAgnetha F\u00e4ltskog, het jongste lid van ABBA, was in haar tienerjaren al bekend. Ze behoorde al tot de populairste artiesten in haar vaderland voordat ABBA bestond. Ze speelde bijvoorbeeld de rol van Maria Magdalena in de Zweedse versie van de musical \"Jesus Christ Superstar\". Ook schreef F\u00e4ltskog zelf muziek. Ze bracht in Scandinavi\u00eb vele hitsingles en zes succesvolle soloalbums uit. Ook probeerde ze in Duitsland door te breken. Ze bracht er met haar verloofde Dieter Zimmerman enkele Duitstalige singles uit. Tot een doorbraak in Duitsland kwam het niet en na enige tijd werd de verloving verbroken. Tijdens de opname van een tv-show ontmoette zij Ulvaeus, toen een van de Hootenanny Singers.\nPrille begin van de band.\nBegin 1970 waren Andersson en Ulvaeus druk bezig met het opnemen van het album \"Lycka\" (geluk), hun eerste gezamenlijke elpee die in september verscheen en waaraan ook F\u00e4ltskog en Lyngstad als achtergrondzangeressen meewerkten. Het album bevatte originele liedjes die door henzelf werden gezongen. Ulvaeus en F\u00e4ltskog waren intussen een relatie begonnen. F\u00e4ltskog was op dat moment al een gevierde ster in Zweden. Na een gezamenlijke vakantie op Cyprus in april 1970 besloten de twee koppels om samen op te treden in een vari\u00e9t\u00e9-show op tv. Onder de naam Festfolket (wat zowel feestvierders als verloofden betekent) brachten ze sketches en imiteerden ze bestaande liedjes. Hun optreden werd maar lauw onthaald, al was er toch een liedje dat erboven uitstak: de single \"Hej gamle man\" werd wel een hit en haalde op 1 november 1970 de nummer 1-positie in de Zweedse Svensktoppen (hitparade). Het was meteen de eerste hit van het duo Bj\u00f6rn &amp; Benny waarin ook F\u00e4ltskog en Lyngstad duidelijk te horen zijn.\nOp 6 juli 1971 traden F\u00e4ltskog en Ulvaeus onder massale belangstelling in het huwelijk. Het groots opgezette society-huwelijk kon rekenen op een uitvoerige verslaggeving door de Zweedse media. De feestvreugde werd evenwel overschaduwd door het overlijden, op dezelfde dag, van Bengt Bernhag. Bernhag was de mede-oprichter, vennoot en producer van Stig Andersons platenmaatschappij Polar Music. Hij was ook de ontdekker van Ulvaeus toen die nog voor de West Bay Singers optrad. In de herfst van 1971 werd met Stig Anderson contractueel overeengekomen dat Bernhags plaats als producer voortaan werd ingenomen door Andersson en Ulvaeus die meteen ook als vaste songwriters bij Polar aan de slag konden. De heren maakten van de gelegenheid gebruik om ook hun partners F\u00e4ltskog en Lyngstad als achtergrondvocalen in de groep te introduceren. Hiermee werden zowel de juridische als de muzikale fundamenten voor het latere ABBA-succes gelegd.\nIn maart 1972 verscheen met \"She's My Kind of Girl\" de eerste gezamenlijke single van het duo Bj\u00f6rn en Benny. Het nummer werd al in 1969 geschreven als soundtrack voor de softpornofilm \"Nagon att \u00e4lska\" (iemand om van te houden; Engelse titel \"The Seduction of Inga\", Nederlandse titel \"Inga doet wat zij niet laten kan\") die uitkwam in 1971. Het lied werd totaal onverwacht een nummer 1-hit in Japan met 500.000 verkochte exemplaren en was daarmee hun eerste buitenlandse succes. Het was voor Ulvaeus en Andersson de aanzet om, ambitieus als ze waren, Engelstalige popsongs op te nemen en te experimenteren met nieuwe arrangementen en geluiden. Resultaat was de single \"People Need Love\" dat uitkwam in de zomer van 1972. Omdat nu ook de dames manifest te horen waren, werd besloten om de single uit te brengen onder de naam Bj\u00f6rn &amp; Benny, Agnetha &amp; Anni-Frid. Het liedje werd een bescheiden hit in Zweden, maar in Amerika bereikte het ondanks een mank lopende distributie en nagenoeg onbestaande promotie door het bescheiden Playboy Records toch voor het eerst de offici\u00eble hitparades. Gesterkt door dit relatieve succes besloten de vier om de ingeslagen weg verder te zetten. In september 1972 doken ze in Stockholm opnieuw de studio in om de single \"Nina, Pretty Ballerina\"' op te nemen.\nABBA, de naam, de sound.\nDe ABBA-sound.\nVastberaden om met het viertal een internationale doorbraak te forceren, besloot manager Stig Anderson om voor de derde maal deel te nemen aan de Zweedse preselectie voor het Eurovisiesongfestival van 1973. Ditmaal zou de single \"Ring Ring\" voor een overwinning op het Melodifestivalen moeten zorgen. De bedoeling was om een modern, hip popnummer te maken dat tegenin de traditionele songfestivalliedjes van toen ging. Terwijl Andersson en Ulvaeus zich bezighielden met het componeren van de muziek schreef Stig Anderson een Zweedse tekst bij. Om het liedje een meer internationale uitstraling te geven werd aan Neil Sedaka en Phil Cody gevraagd om een Engelstalige versie van de tekst te maken. Op 10 januari 1973 werd het nummer opgenomen in de Metronome Studio in Stockholm. Geluidstechnicus was Michael B. Tretow die op dat moment helemaal in de ban was van de Amerikaanse muziekproducer Phil Spector. Spector is de uitvinder van de zogenaamde \"wall of sound\", een opnametechniek waardoor liedjes voller en grootser (bombastischer) gingen klinken, alsof de zangers worden begeleid door een symfonieorkest. Spector gebruikte hiervoor een legertje aan muzikanten die in de studio op hetzelfde moment dezelfde instrumenten bespeelden. Aangezien dit voor Polar Music veel te duur was, experimenteerde Tretow door meerdere opnames met dezelfde instrumenten te maken, deze samen te voegen en zo toch de suggestie van een orkestgeluid te cre\u00ebren. Het spoor waarop de stemmen stonden, werd iets versneld, waardoor deze hoger klinken dan op de oorspronkelijke opname. Door deze technieken van overdubbing ('double tracking') en meersporenopname ontstond de typische ABBA-sound.\nVelen verwachtten dat \"Ring Ring\" in de voorronde de overwinning ging behalen, maar het werd de derde plaats. Bj\u00f6rn &amp; Benny, Agnetha &amp; Anni-Frid moesten het afleggen tegen het duo Malta, dat in Luxemburg als Nova &amp; The Dolls de Zweedse kleuren mocht verdedigen. Ondanks de zware ontgoocheling werd de single toch een commercieel succes. Zowel in Zweden en Noorwegen als in enkele andere Europese landen werd het nummer snel een hit. In Belgi\u00eb en Nederland werd de single op de radio grijs gedraaid, en zelfs in Zuid-Afrika behaalde het de derde plaats. Alleen in Engeland sloeg het liedje niet aan. In maart 1973 werd de elpee \"Ring Ring\" uitgebracht. Het televisiedebuut in Nederland maakte ABBA op 8 juni 1973 in het popprogramma Popzien. Profiterend van het succes van de single ging de groep in de zomer van dat jaar op tournee in hun thuisland. Omwille van het prille moederschap van F\u00e4ltskog, in februari bevallen van dochter Linda, besloten ze alleen in de weekenden op te treden.\nAcroniem als groepsnaam.\nIntussen was manager Anderson de lange en onwelluidende groepsnaam zo beu dat hij op zoek ging naar een nieuwe naam die ook internationaal zou aanslaan. Hij kwam op het idee om de namen van de groepsleden af te korten en op een kladpapiertje de beginletters spelenderwijs om te vormen tot het acroniem ABBA. Als publiciteitsstunt organiseerde Anderson pro forma nog een wedstrijd door in een lokale krant in G\u00f6teborg het publiek over te halen een geschikte naam in te zenden. Allerlei exotische namen, gaande van Baba over Fabb tot Alibaba, passeerden de revue, maar geen enkele werd behouden. In de zomer van 1973 kondigden de vier en hun manager officieel aan voortaan als ABBA door het leven te gaan. Er was een visverwerkingsbedrijf met dezelfde naam, maar omdat dit enkel in Zweden bekend was, kwam men al snel tot een akkoord. De naam is voor het eerst terug te vinden op een papier van de Metronome Studio in Stockholm op 16 oktober 1973 waar de naam Bj\u00f6rn &amp; Benny, Agnetha &amp; Frida is doorgekruist en er boven in grote letters ABBA staat.\nToen Andersson tijdens een fotoshoot voor de grap de letter B omdraaide, ontstond het idee om er een logo mee te vormen. Vanaf 1976 waren de naam en het ABBA-logo, met gespiegelde \"B\", een geregistreerd handelsmerk voor promotiemateriaal en gadgets.\nDe gouden jaren.\nInternationale doorbraak.\nZinnend op revanche voor hun gemiste selectie van het jaar voordien, nam de band onder de nieuwe naam ABBA in 1974 opnieuw deel aan het Melodifestivalen. Ditmaal werd het kwartet wel goed genoeg geacht om Zweden in Europa te vertegenwoordigen. Om te breken met de typische, ietwat oubollige dramatische ballade-traditie van het Eurovisiesongfestival, werd gekozen voor het door Ulvaeus en Andersson geschreven uptempo-nummer \"Waterloo\". In het liedje, dat oorspronkelijk \"Honey Pie\" heette, wordt de overgave van Napoleon tijdens de slag bij Waterloo vergeleken met de passionele overgave van een meisje aan haar geliefde. Sommige linkse journalisten in Zweden vonden het onverantwoord om een dergelijk vrolijk liedje te zingen over een gruwelijke, bloedige veldslag. Dat ABBA, sinds een recente reglementswijziging, hun nummer niet alleen in hun landstaal, maar ook in het Engels mocht brengen, was een bijkomende troef.\nVolledig in de sfeer van de toen in de popmuziek heersende glamrockscene, inclusief de obligate, kitscherige glitterkostuums, plateauzolen en stergitaren, brachten ze op 6 april 1974 hun later wereldberoemde versie van \"Waterloo\". Met het swingende ritme, de catchy melodie, de samenzang van twee charmante jongedames, de bescheiden maar voor die tijd ongewone danspasjes, en uiteraard hun frivole outfit maakten de vier meteen indruk op pers, publiek en juryleden. ABBA behaalde in Brighton dan ook de overwinning en gaf de zestien andere landen het nakijken. In mum van tijd werd \"Waterloo\" een nummer 1-hit, niet alleen in de Scandinavische landen, maar ook in Belgi\u00eb, West-Duitsland, Zwitserland en Zuid-Afrika. Zelfs in de Angelsaksische landen, en zeker in Engeland, scoorde het nummer uitstekend. En met een zesde plaats in de Billboard Hot 100, brak ABBA ook door in de Verenigde Staten. Van de elpee \"Waterloo\" werden naast het gelijknamige titelnummer ook \"Honey, Honey\", \"Hasta Ma\u00f1ana\" en \"King Kong Song\" als single uitgebracht.\nOm zo veel mogelijk lange, dure en vermoeiende vliegtuigreizen en tournees te vermijden, maar toch een zo groot mogelijk internationaal publiek te bereiken, kwam manager Anderson op het idee om, in navolging van The Beatles in de jaren 1960, de liedjes te voorzien van een film clip of promo clip, de voorloper van de latere videoclips. Anderson benaderde daarvoor de jonge maar ambitieuze filmregisseur Lasse Hallstr\u00f6m. Hallstr\u00f6m slaagde erin om, aanvankelijk met bescheiden middelen, van vele ABBA-singles ook een visuele attractie te maken. De kleurrijke, vaak vernieuwende filmpjes die de nummers begeleidden en waarvan \"Waterloo\" het eerste nummer was, hebben zeker bijgedragen tot de doorbraak en het succes van de groep in landen als Australi\u00eb, Nieuw-Zeeland en Zuid-Afrika.\nMegasucces.\nIn het Verenigd Koninkrijk behaalde ABBA pas een nieuwe top 10-hit met \"SOS\" van de derde elpee \"ABBA\" van 1975. F\u00e4ltskog nam dit nummer ook op in een soloversie voor haar Zweedstalige album \"Elva kvinnor i ett hus\" (elf vrouwen in \u00e9\u00e9n huis). In de tussentijd scoorde ABBA in diverse andere landen grote hits met nummers als \"Honey, Honey\", \"So Long\" en \"I Do I Do I Do I Do I Do\". Laatstgenoemde single deed het ook goed in de Verenigde Staten en bereikte daar een vijftiende plaats. Na \"SOS\" was de status van eendagsvlieg definitief verdwenen.\nNa 1975 kwam wereldwijd succes met onder meer \"Mamma Mia\" en \"Fernando\". Dit laatste nummer werd in eerste instantie speciaal geschreven voor Lyngstads Zweedstalige album \"Frida ensam\". ABBA besloot echter een Engelstalige versie op te nemen. De single groeide uit tot een van ABBA's grootste hits. In Australi\u00eb stond het nummer zelfs 14 weken lang op nummer 1. Intussen was een eerste \"Greatest Hits\"-album verschenen dat in Engeland na \"Bridge over Troubled Water\" van Simon &amp; Garfunkel de bestverkochte elpee van de jaren 1970 werd. Daarna volgden \"Money, Money, Money\", \"Knowing Me, Knowing You\" en \"Dancing Queen\" van de elpee \"Arrival\" uit 1976.\nIn 1976 scoorde het viertal met het euforisch klinkende \"Dancing Queen\" een wereldhit en ook hun enige nummer 1-hit in de Verenigde Staten. De single ging 8,7 miljoen keer over de toonbank en stond in vijftien landen op de eerste plaats. Zoals vele ABBA-hits ontstond \"Dancing Queen\" in het zomerhuisje van Andersson en Ulvaeus op het afgelegen eilandje Viggs\u00f6, zo'n 30 kilometer ten oosten van Stockholm. Omgeven door de rust en de schoonheid van de natuur en vergezeld door een kleine vleugelpiano en een oude gitaar vonden de heren daar de inspiratie om liedjes te schrijven en te componeren.\nIn 1977 verscheen de film \"\", waarin de band en de bandleden de hoofdrol speelden. De film was een verslag van de tour door Australi\u00eb met daarin een verhaallijn over een dj die probeert ABBA te strikken voor een interview. De concertopnamen lieten ABBA op zijn best zien en de film liet ook zien hoe enorm populair ABBA in Australi\u00eb was. Men sprak daar zelfs van een ABBA-mania. Van het vrijwel tegelijkertijd verschenen album \"The Album\" kwamen hits als \"Take a Chance on Me\", \"Thank You for the Music\", \"The Name of the Game\" en \"Eagle\". Dit laatste nummer verscheen slechts in een beperkt aantal landen op single. In 1978 was ABBA uitgegroeid tot een megagroep. In mei deed ABBA een serieuze poging om ook de Verenigde Staten volledig te veroveren. ABBA reisde naar de Verenigde Staten en trad op in een special van de razend populaire Olivia Newton-John. Het offensief leek zijn vruchten af te werpen. \"Take a Chance on Me\" werd na \"Dancing Queen\" ABBA's grootste hit in de Verenigde Staten en bereikte een derde plaats. Ook \"The Album\" verkocht uitstekend en bereikte er een veertiende plaats. ABBA's Amerikaanse platenmaatschappij borduurde echter niet voort op dit succes en bracht in dat jaar geen enkele nieuwe ABBA-single uit. In 1978 verscheen er voor het eerst geen nieuwe ABBA-elpee, wel een nieuwe single, het disco-getinte \"Summer Night City\".\nDat jaar richtten Andersson, Ulvaeus en Stig Anderson ook Polar Studios op, de modernste opnamestudio van die tijd. Het nieuws verspreidde zich en al snel stond Led Zeppelin aan de deur om hun album \"In Through the Out Door\" op te nemen.\nEchtscheidingen.\n1979 begon met slecht nieuws: vrijwel tegelijk met het verschijnen van de gloednieuwe single \"Chiquitita\" kondigden F\u00e4ltskog en Ulvaeus hun echtscheiding aan. F\u00e4ltskog wilde graag meer thuis zijn bij haar kinderen, terwijl Ulvaeus meer wilde optreden. Het werken met de groep leek er niet onder te lijden. In mei verscheen de langverwachte nieuwe elpee \"Voulez-Vous\", die opviel door zijn dansbare en ritmische karakter. Van de elpee werden naast \"Chiquitita\" nog drie andere singles uitgebracht die alle grote hits werden: \"Voulez-Vous\", \"Does Your Mother Know\" en \"I Have a Dream\". Op 13 september startte ABBA's tweede en laatste grote tournee. Deze keer werden voor het eerst ook de Verenigde Staten aangedaan. Het Amerikaanse publiek reageerde enthousiast op de groep, maar het was merkbaar dat ABBA daar nog niet zo'n gevestigde naam was als in de rest van wereld. Anders dan in andere landen werd niet iedere nieuwe ABBA-single automatisch een top 10-hit. De single \"Voulez-Vous/Angeleyes\", die in de Verenigde Staten tijdens de tournee werd uitgebracht, kwam bijvoorbeeld niet hoger dan een 64e plaats. In Europa verscheen tijdens de tournee de nieuwe single \"Gimme! Gimme! Gimme! (A Man After Midnight)\" en ook het tweede verzamelalbum \"Greatest Hits Vol. 2\".\nIn januari 1980 werd de laatste hand gelegd aan het volledig Spaanstalige album \"Gracias por la m\u00fasica\", dat in mei in enkele landen verscheen. Deze elpee werd onverwacht ook in Japan een groot succes. In maart van dat jaar reisde ABBA naar Japan voor enkele concerten, die uiteindelijk ABBA's allerlaatste bleken te zijn. In de zomer verscheen de nieuwe single \"The Winner Takes It All\", die leek te verwijzen naar de scheiding tussen F\u00e4ltskog en Ulvaeus. In Ulvaeus' eigen woorden: \"het is bijzonder dat ik het nummer geschreven heb en dat Agnetha de woorden en het gevoel overbracht met haar zang\". In november werd de nieuwe elpee \"Super Trouper\" en de single \"Super Trouper\" uitgebracht. Zowel de elpee als de single stonden binnen de kortste keren weer bovenaan de hitlijsten.\nIn februari 1981 kondigden Lyngstad en Andersson, het andere ABBA-paar, volkomen onverwacht hun echtscheiding aan. Er werd druk gespeculeerd of ABBA een tweede echtscheiding zou kunnen overleven, maar de groep benadrukte dat dit geen gevolgen had voor de samenwerking. Al snel bleek dat het moeilijk was een geschikte nieuwe single uit te brengen. In de zomer verscheen nog wel een speciale 12 inch van \"Lay All Your Love on Me\", een nummer van de elpee \"Super Trouper\", maar de rest van het jaar was het op platengebied stil rond ABBA. Pas in december verscheen de gloednieuwe ABBA-single \"One of Us\", vrijwel tegelijk met de nieuwe elpee \"The Visitors\". Zowel de clip als de tekst van \"One of Us\" waren een totale stijlbreuk met de tot dan vrolijke ABBA-sound en imago. De priv\u00e9problemen bij de ABBA-leden leken ook te worden weerspiegeld in de nummers op de nieuwe elpee. De elpee was veel serieuzer en melancholischer van aard dan voorheen, met songs over Russische dissidenten, het verstrijken van de tijd en relaties die tot een einde komen. Op de elpee stonden voor het eerst ook veel minder mogelijke singlekandidaten. In de meeste landen werd als opvolger \"Head over Heels\" uitgebracht, maar deze single werd slechts in een klein aantal landen, waaronder Nederland, een hit.\nEinde van de groep.\nBegin 1982 waren er nog plannen om een geheel nieuwe ABBA-elpee uit te brengen. In mei ging de groep de studio in en nam drie nieuwe nummers op. Een creatieve crisis leek zich aan te dienen, want geen van deze nummers werd door ABBA goed genoeg bevonden om op dat moment uit te brengen. De plannen voor een nieuwe elpee werden daarom al snel terzijde geschoven. In plaats daarvan werd gekozen voor een dubbel verzamelalbum met daarop alle grote ABBA-hits uit de voorgaande tien jaar en twee nieuwe singles. In augustus 1982 ging de band opnieuw de studio in om drie nieuwe nummers op te nemen. Twee daarvan werden uitgebracht als single. De eerste, \"The Day Before You Came\", verscheen in oktober en werd in verschillende Europese landen, met uitzondering van Engeland, een grote hit. De tweede single, \"Under Attack\", verscheen in december en wist alleen in Nederland en Belgi\u00eb de top 5 te bereiken. De in november verschenen elpee \"\" deed het daarentegen wel goed in de internationale lijsten. Met dit wereldwijd nummer 1-album sloot ABBA zijn bestaan af.\nABBA's laatste publieke optredens, voor de revival, dateren van 6 november en 11 december 1982 toen de groep naar aanleiding van hun tienjarig bestaan bij de BBC One te gast was in \"The Late, Late Breakfast Show\" van presentator Noel Edmonds. In 1983 laste de groep een rustperiode in die uiteindelijk definitief bleek te zijn. Ter gelegenheid van Stig Andersons verjaardag op 16 januari 1986 verzamelden de groepsleden zich nog wel in een Zweedse opnamestudio om samen Andersons oude folkhit \"Tivedshambo\" te zingen.\nDe ABBA-leden leken ook muzikaal uit elkaar te zijn gegroeid. Andersson en Ulvaeus wilden zich toeleggen op het schrijven van een musical, terwijl F\u00e4ltskog en Lyngstad ge\u00efnteresseerd waren in een internationale solocarri\u00e8re. In de jaren daarna gaven de ABBA-leden enkele malen aan niets tegen het opnemen van een nieuwe ABBA-elpee te hebben, maar het kwam er niet meer van.\nComeback.\nOp 26 augustus 2021 werden fans van ABBA wereldwijd op scherp gezet omdat de groep die dag geheimzinnig gestalte gaf aan een langverwachte comeback. Op 2 september volgde een livestream op YouTube waarin een comeback daadwerkelijk bevestigd werd. ABBA maakte bekend een nieuw album gemaakt te hebben met de titel \"Voyage.\" De release ervan was op 5 november 2021 en is het eerste album voor de groep in veertig jaar. \"Voyage\" is tevens de naam van een reeks concerten die vanaf 27 mei 2022 in Londen plaatsvonden. Hierbij traden de originele ABBA-leden (die allemaal de leeftijd van in de 70 hebben) niet zelf op, maar werd er gebruik gemaakt van hologrammen. De concerten vonden plaats in de speciaal gebouwde ABBA Arena in het Queen Elizabeth Olympic Park in de Britse hoofdstad. Tijdens de livestream van 2 september werden meteen ook twee nieuwe liedjes vrijgegeven: \"I Still Have Faith In You\" en \"Don\u2019t Shut Me Down.\" Deze waren oorspronkelijk voor 2018 gepland, maar werden diverse keren opgeschoven.\nSolocarri\u00e8res.\nUlvaeus en Andersson.\nNadat ABBA was opgehouden als groep te bestaan, legden Ulvaeus en Andersson zich gezamenlijk toe op het componeren van muziek voor musicals. Een van de eerste was \"Chess\" (1984), waarvoor Tim Rice samen met Ulvaeus de tekst schreef. \"Chess\" draaide drie jaar lang in Londen en in 1988 kwam ook een Broadway-versie uit. Deze werd echter geen succes, wat te wijten was aan een gewijzigde opzet. Ulvaeus en Andersson hadden echter een goed gevoel bij musical, wat overigens ook al tijdens de tournees van ABBA bleek. In 1999 ging de op de gelijknamige ABBA-hit gebaseerde musical \"Mamma Mia!\" in premi\u00e8re in Londen. Het werd een groot succes, met vertalingen in vele landen. In 2006 werkten Andersson en Ulvaeus aan de Engelse versie van hun musical \"Kristina fr\u00e5n Duvem\u00e5la\" (Kristina uit Duvem\u00e5la), die op Broadway in premi\u00e8re moest gaan. Andersson was verder actief met zijn folkmuziekband BAO. In 2007 verschenen er berichten in de pers dat Andersson met zijn groep een oud ABBA-nummer uit 1979, dat niet eerder op cd was verschenen, wilde opnemen en uitbrengen. Andersson en Ulvaeus gaven na \"Chess\", \"Kristina\" en \"Mamma Mia!\" te kennen een nieuw idee te hebben voor een nieuwe musical. In april 2010 verscheen de liveregistratie van het concert van \"Kristina\" in de Carnegie Hall in New York op cd.\nLyngstad.\nF\u00e4ltskog en Lyngstad gingen beiden op solotournee. In 1982 bracht Lyngstad haar album \"Something's Going On\" uit, dat door Phil Collins geproduceerd werd. De elpee liet een totaal ander geluid horen dan men van ABBA gewend was. Van dit album verkocht Lyngstad ruim 1,5 miljoen exemplaren. De debuutsingle \"I Know There's Something Going On\" werd een nummer 1-hit. In de Verenigde Staten bereikte de single een dertiende plaats. Zwaar ontgoocheld na het mislukken van haar tweede Engelstalige album, \"Shine\", geproduceerd door Steve Lillywhite, besloot zij te stoppen met haar internationale solocarri\u00e8re. Sindsdien heeft ze nooit meer een Engelstalig album opgenomen. In de jaren daarna was ze wel nog te horen op albums van andere artiesten zoals Ratata met wie ze de ballade \"S\u00e5 l\u00e4nge vi har varann\" (\"zolang we elkaar hebben\") zong. Dit waren vooral eenmalige gastoptredens, gericht op de Zweedse markt.\nEen echte solocomeback maakte Lyngstad in 1996 in Zweden met het door Anders Glenmark geproduceerde album \"Djupa andetag\" (diepe adem). Dit volledig Zweedstalige album kwam alleen in Zweden uit. Lyngstad nodigde F\u00e4ltskog uit om een van de nummers op de cd als duet op te nemen, maar F\u00e4ltskog weigerde. Marie Fredriksson van Roxette nam haar plaats in. De cd werd in Zweden een hit en behaalde zelfs de eerste plaats. Geen van de drie singles van het album wist echter de Zweedse top 10 te bereiken.\nIn 2006 verscheen er van Lyngstad een dvd met een retrospectief van haar carri\u00e8re en een uitgebreid nieuw interview met Lyngstad zelf. De dvd werd ook uitgebracht in een boxset, samen met vier soloalbums van Lyngstad. Hoewel gepland was dat de dvd overal ter wereld verkrijgbaar zou zijn, verscheen hij alleen in Zweden en Nederland in de winkels. Het materiaal op de dvd was dan ook niet gericht op het grote publiek, maar vooral interessant voor echte Lyngstad-liefhebbers In 2004 nam ze het speciaal voor haar geschreven nummer \"The Sun Will Shine Again\" op van vriend en voormalig Deep Purple-toetsenist Jon Lord. Zij zong het nummer tijdens het concert van Lord in Keulen live. Ook verscheen Lyngstad samen met Lord in diverse Duitse tv-programma's om zijn album onder de aandacht te brengen. Samen met Lord en anderen was Lyngstad ook betrokken bij de organisatie van het jaarlijkse muziekevenement in Zermatt, \"Zermatt Unplugged\". In 2011 werd bij Lord alvleesklierkanker geconstateerd, een jaar later overleed hij.\nIn oktober 2010 zong Lyngstad een cover van Cat Stevens' \"Morning Has Broken\" op het album \"Reconnection\" van Georg Wadenius. In 2014 nam Lyngstad samen met Dan Daniell het nummer \"1865\" op, dat in januari 2015 werd uitgebracht. De opbrengsten van deze single kwamen ten goede aan Lyngstads en Dan Daniells stichting Kinder in Not. Deze stichting steunt kleinere projecten ten behoeve hulp aan kinderen, bijvoorbeeld Schmetterlingskinder.\nF\u00e4ltskog.\nIn 1982 nam F\u00e4ltskog met de Zweedse artiest Tomas Ledin het duet \"Never Again\" op. Deze single, die vooral bedoeld leek om de internationale carri\u00e8re van Ledin een zetje te geven, werd in enkele landen, waaronder Nederland, Duitsland en Belgi\u00eb een succes. Een Spaanstalige versie wist in Chili de eerste plaats van de hitparade te bereiken. In hetzelfde jaar nam F\u00e4ltskog de hoofdrol in de film \"Raskenstam\" voor haar rekening. F\u00e4ltskogs solocarri\u00e8re begon pas echt en veelbelovend met haar eerste internationale soloalbum \"Wrap Your Arms Around Me\". Met de eerste single van het album \"The Heat Is On\" scoorde zij in veel Europese landen een van de grootste zomerhits van 1983. Ook de tweede single, \"Wrap Your Arms Around Me\", deed het goed. In Amerika wist ze met de single \"Can't Shake Loose\" de top 20 van de Billboard hitlijst te bereiken. Van het album werden uiteindelijk wereldwijd meer dan 2,2 miljoen exemplaren verkocht.\nHet tweede internationale album, \"Eyes of a Woman\" (1985), waarop F\u00e4ltskog samenwerkte met producer Eric Stewart (ex-10cc), was met de verkoop van 700.000 exemplaren minder succesvol. In Nederland werden vier singles van het album uitgebracht, waarvan de eerste, \"I Won't Let You Go\", door F\u00e4ltskog geschreven, een hitsucces werd, zowel in Nederland als in de rest van Europa. In 1986 zong zij met Ola H\u00e5kansson het duet \"The Way You Are\". Het nummer stond wekenlang op de eerste plaats van de Zweedse hitlijst.\nIn 1987 verschijnt haar derde Engelstalige album, \"I Stand Alone\" (geproduceerd door Peter Cetera van Chicago) met de Billboard-hit \"I Wasn't the One (Who Said Goodbye)\" in Amerika. F\u00e4ltskog verkoopt in Scandinavi\u00eb maar liefst 300.000 albums van \"I Stand Alone\" en staat acht weken op nummer 1 in Zweden. Daarbuiten doet het album het minder goed.\nVanaf 1989 lastte F\u00e4ltskog een sabbatperiode in. Ze wilde zich vooral richten op haar kinderen en haar persoonlijk leven en stopte met zingen. In 1996 bracht F\u00e4ltskog haar autobiografie \"Som jag \u00e4r\" (zoals ik ben) uit.\nIn 2004 maakte ze haar echte comeback met het album \"My Colouring Book\", een album met nummers van F\u00e4ltskogs jeugdidolen zoals Petula Clark en Doris Day. Ondanks een bewust bescheiden gehouden promotiecampagne werd het album met bijna een miljoen verkochte exemplaren wereldwijd goed ontvangen. De cd bereikte in Scandinavi\u00eb en verscheidene Europese landen de top 10 en in Zweden stond het wekenlang op de eerste plaats. De single \"If I Thought You'd Ever Change Your Mind\", oorspronkelijk gezongen door Cilla Black, wist zelfs de Britse top 10 te halen in de \"midweek sales\" van mei 2004. Met deze hit scoorde F\u00e4ltskog de grootste solohit na ABBA van alle vier de ABBA-leden. In de volgende jaren verschenen nog regelmatig verzamelalbums met haar grootste hits van voor en na haar ABBA-periode.\nIn mei 2013 verscheen na 9 jaar haar nieuwe album, \"A\" met alleen nieuw materiaal. Met name in Engeland, Duitsland, Zwitserland, Oostenrijk, Ierland, Belgi\u00eb, Denemarken, Australi\u00eb en Zweden deed deze cd het erg goed en behaalde hij de status platina. In Nederland wist de cd de vierde plaats in de hitlijst te bereiken. De cd was geproduceerd door J\u00f6rgen Elofsson en Peter Nordahl en verkocht wereldwijd bijna 1 miljoen exemplaren. In november 2013 zong F\u00e4ltskog tijdens een groot liefdadigheidsconcert in Londen het nummer \"I Should Have Followed You Home\" in een duet met Gary Barlow. Veertig jaar na \"Waterloo\" was zij daarmee de enige van ABBA die solo internationaal nog actief was.\nRevival.\nIn de jaren 1980 leek ABBA grotendeels uit de schijnwerpers te zijn verdwenen. In 1992 beleefde ABBA's muziek een revival. Aanleiding was het succes van de ep \"Abba-esque\" van de Britse band Erasure. Na het opnieuw uitbrengen van de single \"Dancing Queen\" werd op 21 september 1992 de verzamel-cd \"\" uitgebracht. Met zo'n 28 miljoen verkochte exemplaren wereldwijd is de cd intussen niet alleen ABBA's best verkochte album ooit, maar ook een van de best verkochte internationale popalbums aller tijden. Al snel werd de opvolger \"More ABBA Gold: More ABBA Hits\" uitgebracht en een box met vier cd's, getiteld \"Thank You for the Music\". Deze laatste twee uitgaven bevatten zeldzaam en niet eerder uitgebracht materiaal.\nOp 6 april 1999 \u2013 precies 25 jaar nadat ABBA met \"Waterloo\" het Songfestival won \u2013 ging in Londen de musical \"Mamma Mia!\" van start. Deze bevatte de nummers van ABBA, maar had een verhaal dat niet over de leden zelf ging. Hij werd overal in de wereld, in verschillende talen, opgevoerd. In 2004 wees het viertal een aanbod van 1 miljard dollar af voor een eenmalige re\u00fcnietournee van 100 concerten.\nOp 14 februari 2005 verschenen alle ABBA-leden voor het eerst sinds 1986 weer samen in het openbaar op de premi\u00e8re van de musical \"Mamma Mia!\" in het Cirkus-theater in Stockholm. Bij het stoppen van de musical in 2007 waren F\u00e4ltskog, Andersson en Ulvaeus in Stockholm aanwezig. Na afloop zong F\u00e4ltskog live met collega Tommy K\u00f6rberg het duet \"True Love\" met Andersson op de piano. Tijdens een 2,5 uur durende live-uitzending op 22 oktober 2005 ter gelegenheid van het 50-jarig bestaan van het Eurovisiesongfestival kozen kijkers uit heel Europa \"Waterloo\" tot het beste songfestivallied aller tijden. Geen van de leden haalde de prijs persoonlijk op.\nOp 4 juli 2008 kwamen alle ABBA-leden voor de tweede maal weer samen in het openbaar, ditmaal bij de premi\u00e8re van de film \"Mamma Mia!\" in Stockholm, waar Lyngstad en F\u00e4ltskog samen een dansje maakten met Meryl Streep. De vier verschenen samen met de acteurs op het balkon van het hotel waar de premi\u00e8re plaatsvond en werden door het publiek toegejuicht. Tijdens het feest na de premi\u00e8re beklemtoonden ze dat er van een re\u00fcnie geen sprake kon zijn. Het viertal wilde naar eigen zeggen geen coverband van zichzelf worden.\nIn januari 2009 namen F\u00e4ltskog en Lyngstad samen in Stockholm de Rockbj\u00f6rnen \"lifetime achievement\"-prijs in ontvangst. Beiden maakten in interviews naar aanleiding van deze gebeurtenis nog eens duidelijk dat er van ruzie of onenigheid tussen hen nooit sprake was geweest en dat zij elkaar juist altijd gesteund hebben. In januari 2010 werd in Londen de Abbaworld Exhibition geopend. Ulvaeus en Lyngstad woonden deze opening bij. Op 15 maart 2010 werd ABBA, in aanwezigheid van Andersson en Lyngstad, opgenomen in de prestigieuze Rock and Roll Hall of Fame. Faith Hill zong \"The Winner Takes It All\", hierbij begeleid door Andersson op de piano. In juni openden F\u00e4ltskog en Andersson Abbaworld in Australi\u00eb via een videoboodschap. Op 15 oktober 2010 verschenen F\u00e4ltskog en Ulvaeus samen op de premi\u00e8re van \"Mamma Mia!\" in Kopenhagen.\nIn de herfst van 2012 werden bij Madame Tussauds in Londen ook wassen beelden van Lyngstad, Ulvaeus, Andersson en F\u00e4ltskog onthuld.\nIn mei 2013 werd in Stockholm, in aanwezigheid van Andersson, Lynstad en Ullvaeus, ABBA The Museum geopend. Het werd ondergebracht in een pand samen met de Swedish Music Hall of Fame. F\u00e4ltskog vertoefde op dat moment in Londen om haar nieuwe album te promoten. Ook werd bekendgemaakt dat in Engeland van het verzamelalbum \"\" 5,1 miljoen exemplaren waren verkocht. Het was hiermee de op een na bestverkochte cd in Engeland, na Queen.\n6 april 2014 was de veertigste verjaardag van de ABBA-overwinning op het Eurovisiesongfestival. Om het jubileum te vieren, stelde het ABBA-museum in Stockholm een speciaal koor samen dat die dag samen met Andersson een uitgebreid optreden gaf. De dag erna organiseerde de uitgever van \"ABBA: Het offici\u00eble fotoboek\" een feest in het modernekunstmuseum Tate Modern in Londen. Lyngstad en Ulvaeus namen de eerste twee exemplaren van het fotoboek in ontvangst. In september 2014 verscheen het album \"Live at Wembley Arena\". Dit album is een registratie van een van de vijf concerten die ABBA in november 1979 gaf in Londen.\nDe bandleden van ABBA verschenen op 20 januari 2016 voor het eerst sinds acht jaar weer samen in het openbaar bij de opening van een eigen Grieks restaurant van Ulvaeus in Stockholm.\nIn juni 2016 vierden Ulvaeus en Andersson het feit dat zij elkaar 50 jaar geleden hadden ontmoet en hun samenwerking begon. Tal van artiesten met wie zij door de loop der jaren heen hebben samengewerkt woonden dit feest bij, waaronder ook F\u00e4ltskog en Lyngstad. De dames traden deze avond zelfs samen op en brachten het ABBA-nummer \"The Way Old Friends Do\" ten gehore. Dit nummer werd tijdens hun wereldtournee in 1979 altijd ter afsluiting van concerten gespeeld.\nIn april 2018 nam ABBA voor het eerst sinds 1982 weer nieuwe nummers op. De twee nieuwe nummers, die begin 2019 uitkwamen, heetten \"I Still Have Faith in You\", een melancholisch nummer, en \"Don't Shut Me Down\", meer up-tempo. De nummers vloeiden voort uit de samenwerking tussen de leden aan een project waarin zij gingen optreden als digitale avatars, genaamd \"ABBAtars\", hologrammen van de jonge bandleden.\nIn augustus 2018, 10 jaar na de film \"Mamma Mia!\", verscheen de vervolgfilm \"Mamma Mia! Here We Go Again\" in de bioscoop.\nInvloed en navolging.\nDe invloed van ABBA op de popmuziek is groot geweest, hun muziekstijl werd door velen gekopieerd. Al in de jaren 1970 namen veel groepen de formule over, zoals Brotherhood of Man, Guys 'n' Dolls en Champagne. Zangduo's met een blonde en een donkere dame werden gevormd. De kleding van de clip \"Money, Money, Money\", waarbij F\u00e4ltskog geheel in het wit was met parels en Lyngstad geheel in het zwart was met robijnen, werd gekopieerd door Baccara. Toen ABBA in 1979 een kinderkoor liet optreden in \"I Have a Dream\", werd de hitparade daarna overspoeld met nummers met kinderkoortjes, bijvoorbeeld Oscar Harris met \"Song for the Children\".\nHet basisconcept voor de musical \"Mamma Mia!\" was het gebruiken van de bestaande nummers in een nieuw verhaal. Opnieuw bleek ABBA een trendsetter te zijn. Het Mamma Mia-concept werd overgenomen door de Dolly Dots, Doe Maar en Queen. De televisieserie \"Moeder, ik wil bij de Revue\" met liedjes van Wim Sonneveld is ook een uitwerking van dit concept.\nOnderscheiding.\nIn 2024, 50 jaar na het winnen van het Eurovisie songfestival, ontvingen de leden van ABBA uit handen van de Zweedse koning Carl Gustav een hoge koninklijke onderscheiding: Commandeur der Eerste Klasse in de Orde van Vasa. Zij kregen de onderscheiding als erkenning voor 'inspanningen voor de Zweedse en internationale muziekwereld'."}
{"id": "9353", "revid": "231402", "url": "https://nl.wikipedia.org/wiki?curid=9353", "title": "Osama Bin Laden", "text": ""}
{"id": "9354", "revid": "306178", "url": "https://nl.wikipedia.org/wiki?curid=9354", "title": "Abba", "text": ""}
{"id": "9357", "revid": "132013", "url": "https://nl.wikipedia.org/wiki?curid=9357", "title": "Lijst van typisch Nederlandse gerechten en lekkernijen", "text": "Op deze pagina staat een (incomplete) lijst van typisch Nederlandse gerechten en etenswaren, die oorspronkelijk uit Nederland komen, in Nederland of een deel daarvan populair zijn of waren, of in Nederland op een eigen manier worden gebruikt of bereid."}
{"id": "9358", "revid": "68274899", "url": "https://nl.wikipedia.org/wiki?curid=9358", "title": "Leslie Nielsen", "text": "Leslie William Nielsen (Regina, 11 februari 1926 \u2013 Fort Lauderdale, 28 november 2010) was een Canadees acteur en komiek, met een carri\u00e8re in film en televisie die ruim 50 jaar omspant. Hoewel hij als acteur in een groot aantal verschillende genres speelde, werd hij vooral bekend met komedie. Nielsen heeft in het totaal in meer dan 100 films en 1500 televisieprogramma's gespeeld. Hij speelde daarbij meer dan 220 personages.\nBiografie.\nJonge jaren.\nNielsen werd geboren in Regina, in de Canadese provincie Saskatchewan, als zoon van Mabel Elizabeth en Ingvard Eversen Nielsen. Nielsen had twee broers. Zijn oudere broer, Erik Nielsen, is vicepremier van Canada geweest. Nielsens halfoom, Jean Hersholt, was ook acteur, die vooral bekend werd als Dr. Christian in de gelijknamige radioserie. Dit inspireerde Nielsen om zelf ook acteur te worden.\nIngvard stond erom bekend zijn vrouw en kinderen vaak te slaan, hetgeen voor Leslie reden was om het ouderlijk huis te willen ontvluchten. Hij woonde enkele jaren in Fort Norman (het huidige Tulita), waar zijn vader lid was van de Royal Canadian Mounted Police. Op zijn 17e studeerde Nielsen af aan de Victoria School of Performing and Visual Arts. Daarna ging hij werken voor de Royal Canadian Air Force. Hij werd onder andere opgeleid als piloot voor de Tweede Wereldoorlog, maar werd omdat hij te jong was nooit naar Europa gestuurd om te vechten. \nNielsen werkte nog korte tijd als diskjockey voor een radiostation in Calgary, alvorens te gaan studeren aan de Lorne Greene Academy of Radio Arts in Toronto. Tijdens zijn studie hier, kreeg hij een studiebeurs voor de Neighborhood Playhouse. Hiervoor vertrok hij naar New York.\nStart carri\u00e8re.\nNielsen begon zijn acteercarri\u00e8re met rollen in dramaseries tijdens het \"gouden tijdperk van televisie\", waaronder Dr. Kildare. In 1950 was hij in reeds 50 verschillende programma's te zien. Ook zijn eerste filmrollen waren serieuze rollen. Zijn eerste film was \"Ransom!\" uit 1956. In datzelfde jaar volgde zijn tweede film, de sciencefictionklassieker \"Forbidden Planet\". In 1957 kreeg hij de hoofdrol in de romantische film \"Tammy and the Bachelor\". In 1959 deed hij auditie voor de rol van Messala in \"Ben-Hur\", maar die rol ging uiteindelijk naar Stephen Boyd. \nEnkele andere televisieseries waarin Nielsen rollen speelde waren \"Alfred Hitchcock Presents\", \"The Virginian\" en \"The Wild Wild West\". In 1972 speelde hij de rol van scheepskapitein in \"The Poseidon Adventure\".\nOverstap naar komedie.\nMet een bijrol in de film \"Airplane!\" (1980), een parodie op rampenfilms met vliegtuigen, maakte Nielsen de overstap naar komedie, het genre waarmee hij wereldberoemd zou worden. Vooral de zin \"Surely you can't be serious?\", waarop Nielsens personage antwoordt met \"I am serious. And don't call me Shirley\", werd onlosmakelijk met Nielsen verbonden. De zin haalde de 79e plaats in AFI's 100 Years\u2026100 Movie Quotes. \nNa Airplane! kreeg Nielsen de hoofdrol van inspecteur Frank Drebin in de kortlopende politieserie \"Police Squad!\" en de op deze serie gebaseerde \"The Naked Gun\"-films. Daarmee werd zijn naam als komisch acteur definitief gevestigd. Critici waren eerst van mening dat komedie te sterk inging tegen Nielsens eerdere genres, maar Nielsen beweerde zelf dat komedie hem als genre het best beviel. In de jaren erop speelde Nielsen vooral in films die bedoeld waren als parodie op serieuze filmgenres, zoals \"Repossessed\" (1990) en ' (2001), parodie\u00ebn op respectievelijk \"The Exorcist\" en '. Tussendoor trad hij sporadisch nog een paar keer op in serieuze rollen.\nNielsen heeft tevens een reeks commercials gemaakt voor de toenmalige Nederlandse aanbieder van mobiele telefonie Dutchtone (later Orange). Zijn pogingen om naast slapstick-komedie ook andere komediegenres te proberen, zoals in \"Surf Ninjas\" (1993) en \"Mr. Magoo\" (1997), waren niet altijd even succesvol.\nPersoonlijk leven.\nNielsen trouwde in zijn leven achtereenvolgens met Monica Boyer (1950\u20131956), Alisande Ullman (1958\u20131973), Brooks Oliver (1981\u20131983) en Barbaree Earl (vanaf 2001). Uit zijn tweede huwelijk had hij twee kinderen.\nNielsen was een fan van golf en speelde dit dan ook geregeld in zijn vrije tijd. In verschillende interviews vertelde hij dat hij met gezondheidsproblemen kampte. Zo was hij een groot deel van zijn leven doof en droeg daarom een gehoorapparaat. Vanwege deze aandoening steunde hij het Better Hearing Institute.\nLatere jaren.\nEnkele van Nielsens latere filmrollen waren gastrollen in de films \"Scary Movie 3\" en \"Scary Movie 4\" en een rol in \"Superhero Movie\". Zelfs toen hij de 80 reeds gepasseerd was, bleef Nielsen actief als acteur. In februari 2007 kreeg hij een rol in de komische educatieve televisieserie \"Doctor*Ology\". \nNielsen woonde de laatste jaren van zijn leven in Fort Lauderdale (Florida). In 2009 werd een vervolg aangekondigd op \"\". Zover kwam het echter niet meer; in november 2010 werd Nielsen met spoed opgenomen in een ziekenhuis in Fort Lauderdale vanwege een longontsteking. Op 28 november overleed Nielsen op 84-jarige leeftijd in zijn slaap aan de complicaties hiervan."}
{"id": "9359", "revid": "68174307", "url": "https://nl.wikipedia.org/wiki?curid=9359", "title": "Michael Gambon", "text": "Sir Michael John Gambon (Dublin, 19 oktober 1940 \u2013 Witham, 27 september 2023) was een Iers toneel-, televisie-, en filmacteur.\nLoopbaan.\nGambon verhuisde met zijn ouders naar Londen toen hij vijf jaar was. Aanvankelijk opgeleid tot ingenieur, besloot hij op 21-jarige leeftijd acteur te worden. Naast vele rollen op het toneel in stukken van Shakespeare, Ayckbourn, en Pinter speelde hij ook voor de televisie en in films waardoor hij bekendheid kreeg bij het grote publiek. Zo speelde hij de rol van Philip Marlow in de televisieserie \"The Singing Detective\" naar een script van Dennis Potter, en Oscar Wilde in de BBC-televisieserie \"Oscar\" uit 1985. Hij was eveneens te zien in de BBC-televisieserie \"Cranford\" en de historische miniserie \"Longitude\", waarin hij gestalte gaf aan het hoofdpersonage: klokkenmaker John Harrison. \nVanaf de verfilming van het derde boek van Harry Potter, \"Harry Potter en de Gevangene van Azkaban\", speelde hij in de Harry Potter-films de rol van schoolhoofd Albus Perkamentus na de dood van zijn voorganger Richard Harris. Gambon nam de rol van Perkamentus ook op zich in \"Harry Potter and the Forbidden Journey\", een attractie in Universal's Islands of Adventure en Universal Studios Japan. \nIn 1992 kreeg hij de titel \"Commander of the British Empire.\" In 1998 werd hij geridderd voor zijn verdiensten voor drama door de Engelse koningin en werd hij \"Sir\" Michael Gambon.\nGambon was in het bezit van een vliegbrevet en had een voorliefde voor auto's. Deze liefde leidde tot een uitnodiging voor het BBC-programma \"Top Gear\". Gambon racete met een Suzuki Liana over het circuit en ging door zijn agressieve rijstijl op 2 wielen door de laatste bocht. Deze bocht heeft in het programma daarna de naam de \"Gambon\" gekregen.\nGambon overleed op 82-jarige leeftijd in het ziekenhuis van Witham in Essex aan een acute longontsteking."}
{"id": "9360", "revid": "16239", "url": "https://nl.wikipedia.org/wiki?curid=9360", "title": "BBC", "text": ""}
{"id": "9361", "revid": "811889", "url": "https://nl.wikipedia.org/wiki?curid=9361", "title": "British Broadcasting Corporation", "text": "De British Broadcasting Corporation, afgekort BBC, in de gesproken omgangstaal van het eigen land soms aangeduid met de bijnaam \"Beeb\", is de publieke omroep van het Verenigd Koninkrijk. De in 1922 opgerichte BBC is een van de oudste zendgemachtigden ter wereld. BBC Programma's worden onder andere aangeboden via de televisiezenders BBC One, BBC Two, BBC Three, BBC Four, BBC Entertainment, BBC News Channel en BBC World News, en via een aantal radiozenders waaronder BBC 1 t/m 7. De BBC World Service zendt programma's uit in meer dan 30 verschillende talen en wordt in de westerse wereld in het algemeen beschouwd als een gezaghebbende, objectieve nieuwsbron.\nDe BBC zendt uit via grondstations, via satellieten en via het internet.\nDe omroep wordt in eigen land voornamelijk gefinancierd uit kijk- en luistergeld en de opbrengsten van merchandising, televisie- en formatrechten, maar in het geheel niet uit reclame-inkomsten.\nIn Nederland en Belgi\u00eb zijn op de meeste kabelnetten de televisiestations BBC One, BBC Two en BBC World te ontvangen; de World Service op de radio wordt ook vaak via de kabel doorgegeven en zendt verder uit via korte golf en satelliet. Tot 2011 was de World Service in het grootste deel van Nederland, Belgi\u00eb en Noord-Frankrijk ook op de middengolf te ontvangen (648 kHz). BBC Radio 4 is te ontvangen via de lange golf (198\u00a0kHz), en BBC Radio Five Live via de middengolf (693 en 909\u00a0kHz); verder ook via het internet, satelliet en sommige kabelnetten.\nGeschiedenis.\nOp 18 oktober 1922 werd de BBC opgericht. De BBC was de eerste nationale omroep ter wereld. De eerste radio-uitzending vond vier weken later plaats op 14 november vanuit het Marconi-hoofdkantoor in Londen.\nTijdens de Tweede Wereldoorlog zond de BBC vanuit het Verenigd Koninkrijk uit over de radio naar bezet Europa. De herkenningsmelodie was de Vijfde symfonie van Beethoven, waar de letter \"V\" in Morse in zat, de V van \"Victory\".\nIn 1974 ontwikkelde de BBC Ceefax, de teletekstdienst.\nTelevisiezenders.\nDe BBC heeft verschillende televisiezenders, sommigen worden onderhouden met belastinggeld, anderen zijn bestemd voor kijkers buiten het Verenigd Koninkrijk en worden gefinancierd met reclame-inkomsten. \nCommerci\u00eble zenders.\nVoor de BBC is het wettelijk verboden om deze zenders in het Verenigd Koninkrijk beschikbaar te maken, aangezien hun zenders daar reclamevrij moeten zijn. Het is dan ook niet mogelijk om onderstaande zenders daar te ontvangen. Deze zenders worden beheerd door de internationale tak van de BBC, BBC Studios."}
{"id": "9362", "revid": "34341", "url": "https://nl.wikipedia.org/wiki?curid=9362", "title": "Cimeti\u00e8re du P\u00e8re-Lachaise", "text": "Het Cimeti\u00e8re du P\u00e8re-Lachaise is de grootste begraafplaats van Parijs. Ze is gelegen op en rondom de heuvel Champ-l'\u00c9v\u00eaque in het 20e arrondissement vlak bij het metrostation P\u00e8re Lachaise. Met meer dan drie miljoen bezoekers per jaar is P\u00e8re-Lachaise de meest bezochte begraafplaats ter wereld: het is immers gekend voor zijn bekende concessies en hoge funerairerfgoedwaarde waarmee sommige tombes versierd zijn.\nGeschiedenis.\nDe huidige begraafplaats was oorspronkelijk een landgoed, waarop in 1430 een buitenhuis werd gebouwd. In de zeventiende eeuw verwierven de jezu\u00efeten het en maakten er een rusthuis van. De bekendste bewoner was pater Fran\u00e7ois d'Aix de La Chaise, de invloedrijke biechtvader van koning Lodewijk XIV, die er meer dan dertig jaar verbleef. In 1762 verkochten de jezu\u00efeten het landgoed om schulden te kunnen afbetalen. Het wisselde daarna regelmatig van eigenaar en raakte verwaarloosd.\nIn 1801 werd de heuvel Champ-l'Ev\u00eaque, samen met de heuvels Montmartre en Montparnasse, aangewezen als plek voor een nieuwe begraafplaats. Volgens de nieuwe opvattingen moesten nieuwe begraafplaatsen buiten de stadsmuren gebouwd worden. De naam van de begraafplaats luidde \"Cimeti\u00e8re de l'Est\" omdat ze bestemd was voor de bewoners van de oostelijke arrondissementen.\nDe toenmalige stadsarchitect Alexandre-Th\u00e9odore Brongniart richtte het 18 hectare groot terrein in als een Engelse tuin. De totale kosten van deze nieuwe begraafplaats bedroegen 180.000 frank. Aanvankelijk was de begraafplaats geen succes. Voorname mensen zagen het niet zitten om zich buiten de stadsmuren en in een arme en volkse buurt te laten begraven. Acht jaar na de opening waren er amper 833 graven. Om de begraafplaats meer prestige te geven werden in 1817 de resten van enkele beroemdheden overgebracht: Moli\u00e8re en La Fontaine, terwijl Ab\u00e9lard en H\u00e9lo\u00efse er \u2013 bijna zeven eeuwen na hun dood \u2013 naast elkaar werden begraven.\nVan toen af was de reputatie van de begraafplaats verzekerd. In 1830 waren er 33.000 graven. De gegoede burgerij van Parijs liet in de jaren die volgden, ge\u00efnspireerd door de romantische tijdgeest, menig grafmonument op het terrein verrijzen. De begraafplaats werd vijfmaal vergroot en bereikte in 1850 de huidige oppervlakte van 43,93 hectare. Sinds 1860 ligt zij op het grondgebied van de stad Parijs.\nDe begraafplaats van P\u00e8re-Lachaise was onmiddellijk het prototype van de extra-murosbegraafplaats. In de hele westerse wereld werd het voorbeeld gevolgd. In diverse steden in de Verenigde Staten werden 'rural cemeteries' aangelegd. Ten noorden van Londen werd in 1839 de beroemde Highgate Cemetery aangelegd.\nIn mei 1871, tegen het einde van de strijd tegen de Commune van Parijs, was P\u00e8re-Lachaise het toneel van zware gevechten. De aanhangers van de Commune werden er belegerd door de troepen van Versailles en vochten er achter de grafstenen tot het bittere einde. De 147 die zich uiteindelijk overgaven werden ter plekke gefusilleerd voor een muur die sindsdien bekendstaat als de mur des F\u00e9d\u00e9r\u00e9s.\nDe afzonderlijke ruimten voor joodse en islamitische graven werden in 1881 afgeschaft toen een wet dergelijke afzonderlijke ruimten volgens geloofsovertuiging verbood. Het grote kruis op de begraafplaats werd een paar jaar later verwijderd. Kort daarna werd er een crematorium gebouwd. Hier vond in 1889 de eerste crematie in Frankrijk plaats.\nHuidige situatie.\nTegenwoordig telt het Cimeti\u00e8re du P\u00e8re-Lachaise 69.000 grafzerken. Er staan 5300 bomen. De begraafplaats wordt beheerd door de stad Parijs. De voorwaarden om er te worden begraven zijn dezelfde als die van de vijftien andere begraafplaatsen binnen de stad: men moet op het moment van overlijden in Parijs wonen en er zijn overleden, of kunnen worden begraven in een bestaand grafmonument. Sinds de jaren vijftig is het terrein helemaal vol, zodat er alleen maar een nieuw grafmonument kan komen als een bestaande grafconcessie vervalt. De concessies worden toegekend voor tien, dertig of vijftig jaar of zijn eeuwigdurend. Veel graven van bekende personen worden door bewonderaars onderhouden.\nZowat 30.000 grafmonumenten hebben de status van historisch monument. Daaronder vallen de meeste grafmonumenten van voor 1900. De grafmonumenten van onder meer Ab\u00e9lard en H\u00e9lo\u00efse, Moli\u00e8re, Jean de La Fontaine, Fr\u00e9d\u00e9ric Chopin en Oscar Wilde zijn beschermd.\nBeeldhouwkunst.\nBeroemde voorbeelden van Romantische beeldhouwkunst zijn op P\u00e8re-Lachaise te zien.\nVermeldenswaard zijn onder andere\nGedenktekens.\nNaast de grafmonumenten zijn er op P\u00e8re-Lachaise tientallen gedenktekens. Ze herdenken diverse groepen slachtoffers van oorlogen, van een aantal concentratiekampen of van rampen, zoals een aantal grote branden en vliegtuigongevallen. Aan de \"mur des F\u00e9d\u00e9r\u00e9s\" is een gedenkteken aangebracht voor de 147 verdedigers van de Commune van Parijs die daar werden doodgeschoten. Elk jaar, op 1 mei, wordt hier hulde gebracht door socialisten, communisten, vakbondsmilitanten, vrijmetselaars en vrijdenkers.\nCrypte Belgische soldaten 1914-1918.\nEen crypte met monument voor de tijdens de Eerste Wereldoorlog in Frankrijk gesneuvelde Belgische soldaten bevindt zich bij de hoofdingang aan de Avenue du P\u00e8re Lachaise. In 1922 werden alle Belgische soldaten die in Parijse ziekenhuizen gestorven waren aan tijdens de oorlog opgelopen verwondingen en die vervolgens op verschillende begraafplaatsen in Parijs waren begraven, herbegraven in een gezamenlijk grafmonument op de begraafplaats P\u00e8re Lachaise. Het graf bevat naast het stoffelijk overschot van een onbekende Belgische soldaat, die van 102 soldaten waarvan de identiteit wel bekend is. Hun namen staan gegraveerd in de rondingen van het monument."}
{"id": "9364", "revid": "437680", "url": "https://nl.wikipedia.org/wiki?curid=9364", "title": "Chanda Rubin", "text": "Chanda Rubin (Lafayette, 18 februari 1976) is een voormalig professioneel tennisspeelster uit de Verenigde Staten van Amerika. In haar carri\u00e8re bereikte zij op 8 april 1996 haar hoogste ranking op de WTA Tour, de zesde plaats. Zij is de derde Afrikaans-Amerikaanse vrouw die de top-10 wist te bereiken, na Zina Garrison en Lori McNeil. Ook in het dubbelspel bereikte zij de top tien: de negende plek, eveneens in april 1996. Zij speelde rechtshandig en had een tweehandige backhand. Zij was actief in het proftennis van 1991 tot en met 2007.\nLoopbaan.\nRubin won zeven WTA-titels in het enkelspel en tien in het dubbelspel. Zij wist in de loop van haar tennis\u00adloopbaan verscheidene topspeelsters te verslaan die ooit nummer \u00e9\u00e9n op de wereldranglijst waren: Arantxa S\u00e1nchez (viermaal, 1995\u20132002), Jennifer Capriati (vijfmaal, 1996\u20132003), Lindsay Davenport (driemaal, 1993\u20132002), Am\u00e9lie Mauresmo (driemaal, 1998\u20132003), Venus Williams (1997 in Amelia Island), Serena Williams (2002 in Los Angeles), Martina Hingis (tweemaal, 1995 en 1999) en Justine Henin (tweemaal, 2000 en 2003).\nOok in de grandslamtoernooien was zij succesvol. Haar beste resultaat in het enkelspel behaalde zij in 1996 op het Australian Open, waar zij de halve finale bereikte. Daarin verloor zij van Monica Seles. In het dubbelspel werd zij eenmaal kampioen, eveneens op het Australian Open 1996, samen met Arantxa S\u00e1nchez.\nIn de periode 1995\u20132004 was zij vijf keer lid van het Amerikaanse Fed Cup-team. In 1995 speelden zij in Valencia de finale van Wereldgroep I, die zij nipt van de Spaanse dames verloren.\nRubin nam in 2004 deel aan de Olympische spelen in Athene. In het enkelspel bereikte zij de derde ronde, door Samantha Stosur en Cara Black te kloppen. Het dubbelspel speelde zij samen met Venus Williams \u2013 in de eerste ronde werden zij al uitgeschakeld, door degenen die later de gouden medaille zouden winnen: het Chinese koppel Li Ting en Sun Tiantian.\nNa het US Open 2006 kampte Rubin met blessures. In oktober 2007 speelde zij nog \u00e9\u00e9n dubbelspel\u00adtoernooi, daarna kwam zij niet meer in actie.\nPosities op de WTA-ranglijst.\nPositie per einde seizoen:\nPalmares.\nOverwinningen op een regerend nummer 1.\nChanda Rubin heeft tweemaal een partij tegen een op dat ogenblik heersend leider van de wereldranglijst gewonnen:"}
{"id": "9366", "revid": "930256", "url": "https://nl.wikipedia.org/wiki?curid=9366", "title": "Gretha Smit", "text": "Gretha Smit (Rouveen, 20 januari 1976) is een Nederlands voormalig schaatsster. Ze schaatste van 2002 tot en met 2008 bij DPA dat later Team Telfort werd onder leiding van Ingrid Paul. In seizoen 2008/2009 schaatste ze voor de Hofmeier-formatie, maar nog in dat seizoen maakte ze bekend te stoppen.\nBiografie.\nSmit nam in 1992 deel aan de Wereldkampioenschappen inline-skaten in Rome. Daar zilver op de halve marathon (21.097,5 m) en brons op de 10.000 meter afvalkoers.\nHierna legde Smit zich in eerste instantie geheel toe op het marathonschaatsen. Bij de Vijftiende Elfstedentocht in 1997 eindigde ze als tweede vrouw. Met zus Jenita domineerde ze jarenlang het marathoncircuit. Smit werd viermaal Nederlands kampioen op kunstijs (2000, 2001, 2002 en 2004), eenmaal Nederlands kampioen op natuurijs (1995) en won twee keer het Open NK marathon op natuurijs (1998 en 2000) die beide in Oostenrijk op de Weissensee bij Techendorf plaatsvonden. Ook in 1998 en 2000 en in 2001 won ze de Alternatieve Elfstedentocht op de Weissensee.\nAls haar in 2001 wordt gevraagd om een 5000 meter te rijden om 'eens te zien hoe snel die gaat', gaat het snel, want Smit weet zich vervolgens te kwalificeren voor de Olympische Winterspelen 2002 in Salt Lake City. Daar behaalt ze de zilveren medaille in een Nederlands record, wat haar de bijnaam 'Salt Lake Smitty' oplevert. In 2003 kreeg ze hiervoor de Ard Schenk Award uitgereikt.\nSmit nam twee keer deel aan een internationaal allroundtoernooi. Op het EK Allround van 2004 eindigde ze op de zesde plaats en veroverde op de 3000 en 5000 meter de gouden afstandsmedaille. Hetzelfde jaar eindigde ze op het WK Allround op de zevende plaats in het klassement en veroverde op de 3000m de zilveren en op de 5000m de gouden afstandsmedaille.\nNa het nodige blessureleed weet ze zich in december 2005 als derde rijdster te kwalificeren voor de 5000 meter voor de Olympische Winterspelen 2006 in Turijn. Vanwege een teleurstellende prestatie van Moniek Kleinsman op de 3000 meter kreeg Nederland twee startplekken op de langste vrouwenafstand toegewezen en moest Smit noodgedwongen vanaf de tribune toekijken.\nAan het begin van het seizoen 2007/2008 wordt Smit Nederlands kampioene op de 5000 meter en pakt ze het zilver op de 3000 meter. Hiermee plaatst ze zich direct voor de beide afstanden voor de Wereldbekerwedstrijden van het seizoen. Tijdens de wereldbekerwedstrijden 5000 meter op de IJsbaan van Kolomna reed Smit in de B-groep een tijd die vier honderdste sneller was dan de winnares Martina S\u00e1bl\u00edkov\u00e1: 6.53,63.\nIn februari 2008 voelde Smit zich grieperig, waardoor ze de deelname op de 3000 meter tijdens de wereldbekerfinale in Thialf aan zich voorbij moest laten gaan. Hierdoor miste ze een startbewijs voor het WK Afstanden in Nagano.\nBegin 2009 werd ze op de Oostvaardersplassen 12e tijdens het NK marathon op natuurijs. Bij het NK Afstanden 2010 eindigde Smit op de 5000 meter als derde. Op 21 november 2009 eindigde Smit tijdens de world-cupwedstrijd in Hamar als achttiende in de B-groep in 7.23,46. Na afloop gaf Smit aan last te hebben van haar onderbeen waar ze twee jaar daarvoor aan is geopereerd en dat ze dacht aan stoppen. Twee dagen later maakte ze in het NOS-Radio 1-journaal bekend dat ze daadwerkelijk stopt met de wedstrijdsport, inclusief het marathonschaatsen.\nOmkoopschandaal.\nOp 13 december 2009 zond Studio Sport een reportage uit waarin beweerd werd dat Smit betrokken zou zijn bij een omkoopschandaal. Volgens deze reportage zou Team Telfort geprobeerd hebben tijdens de Olympische Spelen van 2006 in Turijn een startplek te kopen van de Poolse schaatsster Katarzyna W\u00f3jcicka.. Gretha Smit zelf en haar toenmalige trainster Ingrid Paul ontkenden hiervan geweten te hebben. Sportkoepel NOC*NSF en schaatsbond KNSB lieten een onafhankelijke commissie instellen die de affaire rond Gretha Smit ging onderzoeken. Tijdens de presentatie van het rapport bleek er inderdaad sprake van te zijn dat Smit en haar toenmalige team geld hadden geboden aan W\u00f3jcicka. Door de uitkomst van het rapport kon het NOC*NSF of de KNSB sancties opleggen. Op 16 oktober 2010 gebeurde dit inderdaad: NOC*NSF en de KNSB wilden tot en met de Olympische Spelen van 2014 niet meer samenwerken met de oud-schaatsster. Ook kwam Smit een jaar lang niet in aanmerking voor een nieuwe schaatslicentie."}
{"id": "9367", "revid": "86479", "url": "https://nl.wikipedia.org/wiki?curid=9367", "title": "Edgar Degas", "text": "Hilaire Germain Edgar (Edgar) Degas (Parijs, 19 juli 1834 \u2013 aldaar, 26 september 1917) was een Franse impressionistisch kunstschilder en beeldhouwer. Beroemd geworden als schilder en tekenaar onder het impressionisme, bracht hij, als gevolg van zijn slechter geworden gezichtsvermogen, zijn laatste levensjaren door als beeldhouwer.\nDegas was geen pure impressionist. Daarvoor bleef hij te trouw aan de classicistische tekenlijn van Jean Auguste Dominique Ingres en Jacques Louis David en bleef hij afzijdig voor de impressionistische kleurenscheiding. Desondanks deed hij graag zijn zegje bij de \"refus\u00e9s\" en contra-academisten van de Parijse caf\u00e9s \"Guerbois\" of \"La Nouvelle Ath\u00e8nes\".\nLevensloop.\nDegas werd geboren als zoon van een welgesteld burger en bankier. Deze had de familienaam gesplitst, zodat de zoon eigenlijk van zijn achternaam \"de Gas\" heette. Zijn vader was kunstzinnig aangelegd en onder zijn vrienden telde hij verschillende kunstverzamelaars. Ook was zijn vader een groot muziekliefhebber die wekelijks thuis een muzikale avond organiseerde.\nDegas kreeg zijn eerste classicistische opleiding van F. Barrias en L. Lamothe, zelf een leerling van Ingres. Dit gebeurde van 1853 tot 1855, nadat hij eerst, sedert 1852, begonnen was in een eigen atelier in het huis van zijn vader.\nTussen 1854 en 1859 trok Degas meerdere keren naar Itali\u00eb, waar hij studies maakte van oude meesters, historiestukken en realistische portretten. Degas bezocht zijn grootvader in Napels en ging in de leer bij Gabriele Smargiassi, docent aan de Koninklijke Academie voor Beeldende Kunst. In 1861 ving hij aan met zijn eigen thematiek: de overbekende paardenrennen. In 1862 ontmoette hij \u00c9douard Manet en zij werden vrienden in wel en wee en in dispuut.\nZijn laatste historieschilderij exposeerde hij op het offici\u00eble Salon in 1865. Omstreeks deze tijd kwam hij in het Caf\u00e9 Guerbois en leerde hij er onder anderen Claude Monet en Pierre-Auguste Renoir kennen. Het \"oproer-complot\" onder de naam van het Impressionisme was geboren.\nSamen met Manet reisde Degas in 1868 naar Londen. Gefascineerd door de muziek en het theaterleven begon hij zijn al even beroemde balletsc\u00e8nes te tekenen en te schilderen. Hierbij had hij vooral aandacht voor de beweging en de compositie met originele invalshoeken en minder voor de achtergrond. In 1869 nam hij voor het laatst deel aan het Salon en ging daarna naar Belgi\u00eb.\nDegas werd van 1870 tot 1871 geconfronteerd met het oorlogsgeweld. Hij moest gedurende de Frans-Duitse Oorlog enige tijd in militaire dienst, en tijdens de Parijse Commune verbleef hij bij vrienden in Normandi\u00eb. In de winter van 1872-1873 verbleef Degas enkele maanden in Amerika bij familieleden van zijn moeder te New Orleans, van wie hij ook een schilderij maakte.\nIn 1874 vond de beruchte eerste expositie van de impressionisten plaats, waarvan Degas medeorganisator was. De expositie werd georganiseerd in de Boulevard des Capucines en liep van 15 april tot 15 mei, telkens van 10u. tot 18u. en van 20u. tot 22.30u. Er waren 30 deelnemers met 167 werken en Degas had er 10 laten plaatsen, waaronder \"De balletklas\". Het doek van Claude Monet \"Impression, soleil levant\", uit 1873, zou aanleiding worden tot de beroemde spotnaam \"impressionisten\".\nIn 1876 werd de tweede expositie gehouden, met 19 deelnemers en 252 werken, in de rue Le Pelletier. Degas was er met 24 tekeningen en schilderijen. Hij zou verder blijven deelnemen tot en met de zesde expo, in 1881. Bij de zevende was er ruzie in het straatje en nam hij niet meer deel. Intussen was een eerste doek van hem door een museum aangekocht, in 1878.\nIn 1883 organiseerde de bekende galerist Durand-Ruel ineens twee tentoonstellingen, een in Londen en een in New York, waaraan Degas deelnam. Op de achtste en laatste expositie van de impressionisten, in 1886, presenteerde hij toch nog eens 15 van zijn werken. Hij kreeg zijn enige solo-tentoonstelling bij Durand-Ruel in 1892.\nIntussen had hij ook al zijn reputatie gevestigd als uitzonderlijk sfeerschepper van vrouwelijke naakten in talloze intieme typeringen, veelal gecre\u00eberd in pasteltekeningen. In 1909 werd werk van hem tentoongesteld op de Wereldtentoonstelling van Parijs.\nSinds de Parijse Commune had zich echter een oogaandoening gemanifesteerd. Ten gevolge van de erge verzwakking van zijn gezichtsvermogen, leefde hij teruggetrokken en begon hij te beeldhouwen. Weer ontstonden tientallen beelden van balletdanseresjes. Soms kregen de beeldjes zelfs kleding aan.\nTussen 1909 en 1911 staakte hij, vrijwel blind geworden, elke artistieke activiteit. Hij overleed in zijn geboortestad op 83-jarige leeftijd.\nSchilderstijl.\nDe schilderkunst van Degas behoorde tot het impressionisme en realisme.\nDegas was de meest tegendraadse, nog onafhankelijker dan Manet, de minst impressionistische onder de Franse impressionisten. Hij schilderde enkel in zijn atelier en had een hekel aan het schilderen in open lucht.\nHij noemde zichzelf \"realist\".\nWerken.\nSchilderijen.\nHet werk \"Wasvrouwen met tandpijn\" werd in 1973 gestolen uit het depot van museum Le Havre in Normandi\u00eb, maar het stuk is eigendom van het Louvre in Parijs. In november 2010 werd het schilderij na bijna 40 jaar teruggevonden op een veiling van New York. \nEen medewerker van museum Le Havre herkende het werk toen hij door de veilingcatalogus van veilinghuis Sotheby's bladerde en schakelde de autoriteiten in. Sotheby's trok het werk daarop terug uit de veiling.\nDegas schilderde het doek rond 1870-1872. Het veilinghuis had de waarde van het schilderij op 248.000 tot 319.000 euro geschat.\nMusea.\nVeel van Degas' werken zijn in musea in de Verenigde Staten."}
{"id": "9368", "revid": "79930", "url": "https://nl.wikipedia.org/wiki?curid=9368", "title": "'s-Gravenzande", "text": " 's-Gravenzande is een stad met inwoners in , gelegen in de streek het Westland. De plaats maakt deel uit van de gemeente Westland (provincie Zuid-Holland) en is de grootste nederzetting in die gemeente.\nLigging.\n's-Gravenzande ligt gelegen in het westen van de gemeente Westland. In het noorden ligt de plaats Monster, in het oosten ligt Naaldwijk en in het zuiden liggen Maasdijk en Hoek van Holland. De zuidgrens loopt achter het Staelduinse Bos en langs de Middenwetering. De noord- en oostgrens volgt oude waterlopen als de Vlotwetering, Monsterse Vaart en Poelwatering. In het westen wordt 's-Gravenzande begrensd door een smalle duinstrook met daarachter de Noordzee.\nRond 1900 was het grondgebied van 's-Gravenzande twee keer zo groot als nu. Voorheen hoorde Hoek van Holland ook bij 's-Gravenzande, maar dit gebied is in 1914 afgestaan aan Rotterdam door de stormachtige ontwikkeling van de haven en het gereedkomen van de Nieuwe Waterweg. In 1939 en 1957 zijn nog kleine grenscorrecties uitgevoerd en is onder meer grondgebied afgestaan aan Monster. Tot 's-Gravenzande behoort ook de kleine kern Heenweg.\nGeschiedenis.\n's-Gravenzande is ontstaan op een zandplaat ten noorden van de oude Maasmonding. Het werd tegen het water beschermd door een haakvormige strandwal en aansluitend een stelsel van polderdijken. Op deze zandplaat liet de graaf van Holland rond 1200 een hof bouwen waaraan de stad zijn naam ontleende.\nVoor de komst van het hof was het gebied al bewoond en waarschijnlijk was er daardoor een haven. De nederzetting werd aangelegd langs de Langestraat die evenwijdig aan de Maasoever liep. Later kwam haaks op deze weg de Hoflaan die naar het Hof liep. Het hof was waarschijnlijk slechts een jachtverblijf met een luxe ontginningsboerderij. Wel trok het andere instellingen aan zoals een kapel in 1235, een begijnhof in 1255, een gasthuis in de dertiende eeuw en een klooster in 1427.\nIn 1246 kreeg 's-Gravenzande stadsrechten van graaf Willem II van Holland, op aandringen van zijn moeder Machteld van Brabant die haar vaste verblijfplaats aan het hof had. Van een stedelijke ontwikkeling kwam het echter niet. De economie bleef beperkt tot landbouw en veeteelt en het dorp groeide maar langzaam. In 1238 werd de kapel een parochiekerk. Het Mariabeeld zou tot aan de Reformatie een aantrekkingskracht hebben gehad op bedevaartgangers.\nGedurende de Hoekse en Kabeljauwse twisten in 1418 is de plaats platgebrand waarbij waarschijnlijk ook het grafelijke hof is verwoest. In de periode hierna was sprake van stagnatie, gezien het aantal huizen dat tussen 1504 en 1732 met ongeveer 100 gelijk is gebleven. Het inwoneraantal steeg wel door de hogere bezetting van woningen. Het klooster, begijnhof en gasthuis sloten eind zestiende eeuw de deuren.\nIn 1809 stortte de kerktoren in en verwoestte hierbij het schip. Met steun van koning Willem I is er aan de Langestraat een nieuwe kerk gebouwd, de dorpskerk.\nOp de Kruikiuskaart van 1712 worden in en rond 's-Gravenzande tien buitenplaatsen benoemd. Buitenplaatsen werden door rijke stedelingen gebruikt om een deel van het jaar in door te brengen. Dit werd gezien als gezond en het bezit was een teken van welstand. De oudste buitenplaats bij 's-Gravenzande was Vreeburg uit de derde helft van de zeventiende eeuw. Alsemgeest had met bijna 40 hectare de grootste oppervlakte. Ouwendijk was een buitenplaats die ontstaan was uit een adellijke hofstede. Andere buitenplaatsen waren Zuidwind, Dijkerwaal en Wilthof.\nVanaf 1800 kwam er een stijging in het aantal inwoners. Deze stijging had te maken met opboei van de tuinbouw en de daarbij behorende handel. Rond 1850 waren landbouw en tuinbouw de belangrijkste economische sectoren. Eind negentiende eeuw was het belang van de tuinbouw gegroeid en door het arbeidsintensieve karakter groeide ook het inwoneraantal sterk. Een veilingvereniging voor tuinbouwproducten werd in 1889 opgericht. In 1903 kreeg de vereniging een apart onderkomen en in 1914 verhuisde zij naar het noorden van de dorpskern met een ligging aan de vaart.\nIn 1883 werd 's-Gravenzande aangesloten op het tramnetwerk van de Westlandsche Stoomtramweg Maatschappij, vanuit Loosduinen. In 1905 verrees het eerste station aan de Monsterse Weg en werd de lijn verlengd naar Hoek van Holland. Een post- en telegraafkantoor kwam in 1908 en dat jaar erop werd een nieuwe korenmolen geplaatst aan de Naaldwijkseweg ter vervanging van een molen aan de Molenstraat, de molen van Maat.\nTussen 1920 en 1940 is het dorp planmatig uitgebreid in oostelijke richting bijvoorbeeld langs de v.d. Kasteelestraat en de Mr. de Fremerystraat. Na de Tweede Wereldoorlog zou dit deel verder ontwikkeld worden. De tuinbouw bleef groeien en rond het dorp werden dan ook steeds meer kassen gebouwd. Ook verscheen er nijverheid zoals de fabricage van kisten en broeiramen, een houtzagerij en zeilmakerij.\nTijdens de Tweede Wereldoorlog werden vanwege de bouw van een tankgracht ruim 400 woningen afgebroken en moesten 1500 mensen worden ge\u00ebvacueerd. Na de oorlog kwamen nieuwe woonwijken ten oosten en zuiden van de kern. De groei was vooral groot in de jaren zestig en zeventig. In 1952 werd er nog een nieuwe goederenlijn naar de veiling aangelegd.(de lijn naar Hoek van Holland verdween in 1951). In 1972 werd de veiling uitgebreid na de fusie met andere Westlandse veilingen tot Westland Zuid. Daarnaast breidde het dorp uit in westelijke richting. De veiling-lijn en daarmee de hele lijn tot aan Poeldijk verdween in 1965.\nTot 1 januari 2004 was 's-Gravenzande een zelfstandige gemeente met daarin ook het dorp Heenweg. Daarna is het met buurgemeenten opgegaan in de nieuwe gemeente Westland in het kader van de gemeentelijke herindeling Westland.\nMonumenten.\nVanaf de 13e eeuw tot het midden van de 19e eeuw stonden in 's-Gravenzande twee korenmolens, de \"voormolen\" en de \"achtermolen\". Tegenwoordig staat als enige de Molen van Maat, die sinds 2002 weer in bedrijf is.\nIn en om het dorp staan vrij veel goedbewaarde kleine villa's in art-decostijl, veelal versierd met glas in lood, geglazuurde stenen of dakpannen en opvallende gebogen of vooruitspringende daklijsten.\nDe Dorpskerk is een hallenkerk uit begin 19e eeuw die de verwoeste kerk uit de 14e eeuw verving. Onder andere door een schenking van koning Willem I was het mogelijk deze kerk te bouwen. In 1816 werd hij ingewijd.\nDe Heilige Lambertuskerk ligt verscholen onderaan de Maasdijk vlak bij het dorpje Heenweg. De kerk is in 1872-1873 gebouwd door jonkheer A.J.A. van Rijckevorsel. Het interieur is neogotisch. Boven de ingang staat een beeld van Sint Lambertus.\nAndere monumenten:\nVoorzieningen.\nMedia.\nIn 's-Gravenzande bevinden zich drie media-organisaties. Aan de Van de Kest Wittensstraat is de studio van het radio- en tv-station WOS gevestigd, waar 24 uur per dag radio en tv wordt uitgezonden. Sinds 2012 is WestlandReport [Ende Media/vanderendediensten] gevestigd in 's-Gravenzande dit is een lokale nieuwswebsite welke diverse berichten plaats over de gemeente 's-Gravenzande.\nNatuur.\nHet Staelduinse Bos is sinds 1987 in beheer bij de stichting het Zuid-Hollands Landschap. In het bos is het bezoekerscentrum d'Oude Koestal gevestigd, waar informatie over de natuur in dit gebied is te vinden.\nDe Banken is een 90 hectare groot duingebied met twee laaggelegen natte duinvalleien.\nStrand.\n's-Gravenzande heeft een drie kilometer lang, breed zandstrand met drie strandopgangen: Arendsduin, Beukel en Vlugtenburg. Slag Arendsduin is de meest noordelijke en ligt tegen de plaats Monster aan. Slag Beukel is de grootste strandopgang van 's-Gravenzande, en slag Vlugtenburg is de meest zuidelijke tegen Hoek van Holland aan. Bij de slag Vlugtenburg is ook onder andere zomerverblijf Zeerust gelegen. Dit zomerverblijf is oorspronkelijk opgezet als uitbreiding van Recreatieoord Hoek van Holland. Recreatieoord Hoek van Holland uit 1923 behoord tot de oudste recreatieoorden van Nederland.\nIn 2009 werd het strand van gemeente Westland uitgeroepen tot 'Schoonste Strand van Nederland'.\nHet strand van 's-Gravenzande wordt in de zomermaanden bewaakt door de \"s-Gravenzandse Vrijwillige Reddingsbrigade\" (GVRB). Deze is aangesloten bij de overkoepelende bond Reddingsbrigade Nederland."}
{"id": "9378", "revid": "780746", "url": "https://nl.wikipedia.org/wiki?curid=9378", "title": "Angelina Jolie", "text": "Angelina Jolie, geboren als Angelina Jolie Voight (Los Angeles, 4 juni 1975), is een Amerikaanse actrice en regisseur. Ze won drie Golden Globes, twee Screen Actors Guild Awards en een Oscar, voor haar rollen in \"George Wallace\" (1997), \"Gia\" (1998) en \"Girl, Interrupted\" (1999). Ze verwierf internationale bekendheid met haar rol als videogameheldin Lara Croft in ' (2001) en vestigde zich als een van de bestbetaalde actrices in Hollywood met het vervolg ' (2003).\nJolie bewees haar status als actiefilmster met \"Mr. &amp; Mrs. Smith\" (2005) en \"Wanted\" (2008) en ontving lovende kritieken voor haar rollen in \"A Mighty Heart\" (2007) en \"Changeling\" (2008), waarvoor ze een Oscarnominatie kreeg. \"Forbes\" benoemde haar tot Hollywoods bestbetaalde actrice in 2009, 2011 en 2013.\nNaast haar acteercarri\u00e8re is Jolie sinds 2001 actief voor de VN-vluchtelingenorganisatie UNHCR, eerst als Goodwill Ambassadeur en sinds 2012 als Speciaal Gezant. Voor haar inzet ontving ze een ere-Oscar, de Jean Hersholt Humanitarian Award, en werd door koningin Elizabeth II benoemd tot Dame Commandeur in de Orde van Sint-Micha\u00ebl en Sint-George. Ze is meerdere malen uitgeroepen tot de mooiste en meest sexy vrouw ter wereld. Na huwelijken met acteurs Jonny Lee Miller (1996\u20131999) en Billy Bob Thornton (2000\u20132003) had Jolie sinds 2005 een relatie met acteur Brad Pitt, met wie ze zes kinderen heeft. In september 2016 maakte de advocaat van Jolie bekend dat het stel na 11 jaar uit elkaar gaat en Jolie een scheiding heeft aangevraagd.\nJeugd en familie.\nJolie werd geboren in Los Angeles (Californi\u00eb) als de dochter van acteurs Jon Voight en Marcheline Bertrand. Ze is een zus van regisseur James Haven, een nicht van songwriter Chip Taylor, en een petekind van acteurs Jacqueline Bisset en Maximilian Schell. \nToen Jolie zes maanden oud was verliet haar vader het gezin, waarna ze met haar moeder en broer naar de staat New York verhuisde. Tien jaar later keerde de familie terug naar Los Angeles, waar de elfjarige Jolie besloot actrice te worden en zich inschreef aan het prestigieuze Lee Strasberg Theatre Institute.\nHoewel ze een gelukkige kindertijd had, raakte Jolie in haar tienerjaren depressief. Op de middelbare school werd ze door haar medescholieren gepest om haar dunne lichaam en volle lippen, en om het dragen van tweedehands kleding, een bril en een beugel. Tijdens deze periode sneed ze zichzelf en droeg enkel zwarte kleding. Op 14-jarige leeftijd trok ze in bij haar eerste vriend, stopte met haar acteerlessen, en droomde van een carri\u00e8re als begrafenisondernemer. Twee jaar later, nadat de relatie was be\u00ebindigd, huurde ze een appartement nabij het huis van haar moeder en vervolgde haar acteeropleiding. Toen ze in 2004 terugkeek op deze periode zei ze daarover: \"Diep van binnen ben ik nog steeds, en dat zal ik ook altijd blijven, gewoon een jonge punker met tattoos\". Ook in de jaren die volgden had Jolie nog regelmatig zelfdestructieve en ook su\u00efcidale neigingen met drugsgebruik. Dat veranderde rond 2002, toen ze haar eerste kind, Maddox, adopteerde.\nJolie had jarenlang geen persoonlijk contact meer met haar vader. In 2002 liet ze zelfs de familienaam Voight van haar naam verwijderen; sindsdien is \"Angelina Jolie\" haar volledige wettelijke naam. Jolie en Voight herstelden het contact nadat haar moeder, met wie Jolie een zeer hechte band had, in januari 2007 overleed aan eierstokkanker. \nCarri\u00e8re.\nBeginperiode, 1991\u20131997.\nJolie had een kortstondige carri\u00e8re als fotomodel en speelde in diverse muziekvideo's, waaronder Lenny Kravitz' \"Stand by My Woman\" (1991), Antonello Venditti's \"Alta Marea\" (1991), The Lemonheads' \"It's About Time\" (1993) en Meat Loafs \"Rock and Roll Dreams Come Through\" (1993). \nNadat ze enkele keren bij een auditie voor filmrollen was afgezen omdat ze \"'too dark\"' was, begon Jolie in 1993 haar filmcarri\u00e8re met een hoofdrol in de low-budgetfilm \"Cyborg 2\". Enkele noemenswaardige films uit deze periode zijn haar eerste Hollywood-productie, \"Hackers\" (1995), waar ze haar eerste echtgenoot Jonny Lee Miller leerde kennen, en \"Foxfire\" (1996), waar ze een relatie kreeg met tegenspeelster Jenny Shimizu.\nDoorbraak, 1998\u20132000.\nIn 1998 won Jolie een Golden Globe voor haar rol in de biografische televisiefilm \"George Wallace\" (1997). Datzelfde jaar speelde ze het tragische fotomodel Gia Marie Carangi in de biografische televisiefilm \"Gia\". Critici roemden Jolies prestatie als de lesbische, aan hero\u00efne verslaafde Carangi; ze won voor het tweede opeenvolgende jaar een Golden Globe en haar eerste Screen Actors Guild Award. Na \"Gia\" verhuisde Jolie naar New York en stopte tijdelijk met acteren, omdat zij voelde dat zij niets meer had om te geven.\nJolie keerde terug met \"Playing by Heart\" (1998), een ensembleproductie waarin ook Sean Connery, Gillian Anderson en Ryan Phillippe speelden. De film in het algemeen en Jolies prestatie in het bijzonder werden positief ontvangen. Hierna verscheen Jolie in \"Pushing Tin\" (1999) als de verleidelijke echtgenote van Billy Bob Thornton, met wie ze het jaar erop in het echt zou trouwen. Daarna werkte Jolie met Denzel Washington in de misdaadfilm \"The Bone Collector\" (1999). De film had een omzet van 151 miljoen dollar wereldwijd, maar ontving slechte kritieken.\nIn 1999 speelde Jolie ook de psychopathische Lisa Rowe in de biografische film \"Girl, Interrupted\". Hoewel de film de comeback van hoofdrolspeelster Winona Ryder had moeten worden, markeerde \"Girl, Interrupted\" de doorbraak van Jolie in Hollywood. In 2000 won zij voor haar prestatie haar derde Golden Globe, haar tweede Screen Actors Guild Award, en een Academy Award voor Beste Vrouwelijke Bijrol. In de zomer van dat jaar verscheen haar eerste kassucces, \"Gone in 60 Seconds\", waarin zij de ex-vriendin van autodief Nicolas Cage speelde. De film bracht internationaal 237 miljoen dollar op en was daarmee haar best bezochte film tot dan toe.\nInternationaal succes, 2001\u2013heden.\nJolie bereikte de status van internationale superster met haar rol als videogameheldin Lara Croft in \"\" (2001). Hoewel Jolie algemeen werd geprezen om haar lichamelijke prestatie, ontving de film voornamelijk negatieve recensies. De film was niettemin een internationaal succes met een omzet van 275 miljoen dollar, en lanceerde haar globale reputatie als een vrouwelijke actiefilmster.\nDaarna verscheen Jolie als de sensuele, maar bedrieglijke postorderbruid van Antonio Banderas in \"Original Sin\" (2001). In 2002 speelde zij een ambitieuze journaliste die te horen krijgt dat ze binnen een week zal sterven in \"Life or Something Like It\". Beide films ontvingen slechte recensies, maar Jolies prestaties werden wederom positief ontvangen door critici.\nIn 2003 herhaalde Jolie haar rol als Lara Croft in \"\". Het vervolg, hoewel niet zo winstgevend als het origineel, had een internationale omzet van 156 miljoen dollar. Later dat jaar verscheen ze in \"Beyond Borders\", een film over ontwikkelingswerkers in Afrika. De film weerspiegelde Jolies interesse in ontwikkelingshulp, maar was kritisch en financieel onsuccesvol.\nIn 2004 verscheen Jolie naast Ethan Hawke als een FBI agente in de thriller \"Taking Lives\". Zij verzorgde ook de stem van de vis Lola in de DreamWorks animatiefilm \"Shark Tale\" en had een kleine rol in de sciencefiction-/avonturenfilm \"Sky Captain and the World of Tomorrow\". Datzelfde jaar vertolkte Jolie de rol van Olympias in \"Alexander\", een biografische film over het leven van Alexander de Grote. De film werd in Amerika slecht bezocht, wat regisseur Oliver Stone toeschreef aan de afbeelding van Alexanders biseksualiteit, maar was internationaal een succes met een omzet van 139 miljoen dollar.\nJolie speelde in slechts \u00e9\u00e9n film in 2005, de actiekomedie \"Mr. &amp; Mrs. Smith\", waar ze Brad Pitt leerde kennen. De film, die het verhaal vertelt van een verveeld echtpaar dat ontdekt dat zij beide huurmoordenaars zijn, was met een omzet van 478 miljoen dollar wereldwijd een van de grootste successen van 2005. Daarna verscheen Jolie in Robert De Niro's \"The Good Shepherd\" (2006) als de verwaarloosde echtgenote van een CIA-agent gespeeld door Matt Damon.\nIn 2007 verscheen Jolie in \"A Mighty Heart\" als Mariane Pearl, de weduwe van de vermoorde journalist Daniel Pearl. Voor haar prestatie ontving Jolie een vierde Golden Globe nominatie en een derde Screen Actors Guild Award nominatie. Datzelfde jaar speelde Jolie ook de moeder van Grendel in de met motion capture gecre\u00eberde epische film \"Beowulf\".\nIn 2008 speelde Jolie in de actiefilm \"Wanted\" de huurmoordenares Fox, naast James McAvoy en Morgan Freeman. De film werd door critici positief ontvangen en was een internationaal succes met een omzet van 342 miljoen dollar. Ze verzorgde ook de stem van Tigress in de DreamWorks-animatiefilm \"Kung Fu Panda\", die met een omzet van 632 miljoen dollar wereldwijd haar best bezochte film tot op heden werd. Datzelfde jaar verscheen Jolie in Clint Eastwoods op waarheid gebaseerde drama \"Changeling\", over de Amerikaanse Christine Collins (gespeeld door Jolie) die in 1928 niet met haar gekidnapte zoon herenigd werd maar met een jongen die had beweerd haar zoon te zijn. Jolie ontving voor haar rol een tweede Academy Award-nominatie, een vijfde Golden Globe-nominatie, en een vierde Screen Actors Guild Award-nominatie.\nHumanitair werk.\nTijdens het filmen van \"\" in Cambodja eind 2000 werd Jolie zich voor het eerst persoonlijk bewust van wereldwijde humanitaire crises. Ze contacteerde UNHCR, de vluchtelingenorganisatie van de Verenigde Naties, om meer te leren over internationale probleemgebieden. In februari 2001 ging Jolie op haar eerste veldbezoek, een 18-daagse missie naar Sierra Leone en Tanzania. In de daaropvolgende maanden keerde zij voor twee weken terug naar Cambodja en ontmoette later Afghaanse vluchtelingen in Pakistan aan wie ze 1 miljoen dollar schonk in antwoord op een internationaal UNHCR noodberoep. Op 27 augustus 2001 werd Jolie benoemd tot UNHCR Goodwill Ambassadeur in het UNHCR hoofdkwartier in Gen\u00e8ve.\nJolie heeft opvangcentra voor vluchtelingen en ontheemden in meer dan twintig landen bezocht. In 2002 ging ze naar het Tham Hin vluchtelingenkamp in Thailand en Colombiaanse vluchtelingen in Ecuador. Later dat jaar bezocht Jolie verschillende UNHCR-faciliteiten in Kosovo, en het Kakuma vluchtelingenkamp in Kenia waar hoofdzakelijk vluchtelingen uit Soedan verbleven. Zij ontmoette ook Angolese vluchtelingen tijdens het filmen van \"Beyond Borders\" in Namibi\u00eb.\nIn 2003 ging Jolie op een zesdaagse missie naar Tanzania waar zij kampen voor Congolese vluchtelingen bezocht, en bracht ze een week door met ontheemden in Sri Lanka. Later dat jaar ging ze op een vierdaagse missie naar de Noordelijke Kaukasus in Rusland. In samenhang met de release van de film \"Beyond Borders\" publiceerde ze \"Notes from My Travels\", een verzameling dagboeknotities over haar veldmissies in 2001 en 2002. Tijdens een priv\u00e9-verblijf in Jordani\u00eb in december 2003 bezocht zij Irakese vluchtelingen, en later die maand vertrok zij naar Egypte om Soedanese vluchtelingen te ontmoeten.\nIn juni 2004 vloog ze naar Tsjaad voor een bezoek aan vluchtelingen uit de Darfur regio in westelijk Soedan. Vier maanden later keerde zij terug naar het gebied voor een bezoek aan West-Darfur. Later dat jaar ontmoette Jolie Afghaanse vluchtelingen in Thailand, en tijdens een priv\u00e9-verblijf in Libanon in de kerstvakantie bezocht ze het regionale kantoor van UNHCR in Beiroet, evenals enkele jonge vluchtelingen en kankerpati\u00ebnten in de Libanese hoofdstad.\nIn 2005 bezocht Jolie Afghaanse vluchtelingen in Pakistan; tijdens de reis ontmoette ze de Pakistaanse president Pervez Musharraf en premier Shaukat Aziz. In november keerde ze terug naar Pakistan met Brad Pitt om de gevolgen van de Kasjmir aardbeving vast te stellen. Tijdens het filmen van \"A Mighty Heart\" in India in 2006 ontmoette Jolie Afghaanse en Birmaanse vluchtelingen in New Delhi. Zij bracht eerste kerstdag door met Colombiaanse vluchtelingen in San Jos\u00e9, Costa Rica, waar ze geschenken uitdeelde. In 2007 keerde Jolie terug naar Tsjaad voor een tweedaagse missie om de verslechterende veiligheidstoestand voor vluchtelingen uit Darfur te bepalen; Jolie en Pitt schonken vervolgens 1 miljoen dollar aan drie hulporganisaties in Tsjaad en Darfur. In 2008 bracht Jolie haar eerste bezoek aan Syri\u00eb en ging tweemaal naar Irak, waar zij Iraakse vluchtelingen en Amerikaanse troepen ontmoette. In 2012 bezocht Jolie samen met Ant\u00f3nio Guterres, de hoge commissaris voor de Vluchtelingen van de Verenigde Naties, Syrische vluchtelingen in Jordani\u00eb en Turkije die tijdens de opstand in Syri\u00eb zijn gevlucht.\nJolie is betrokken bij het bevorderen van humanitaire hulp in de politiek. Sinds 2003 ontmoet ze regelmatig leden van het Amerikaans Congres om te lobbyen voor humanitaire zaken, en ze was een drijvende kracht achter enkele wetsvoorstellen ter bevordering van de situatie van vluchtelingen en kwetsbare kinderen in de derde wereld. Jolie heeft meerdere keren de Wereldvluchtelingendag bijgewoond in Washington D.C., en ze was een spreker op het World Economic Forum in Davos, Zwitserland in 2005 en 2006. In 2007 werd ze lid van de prestigieuze Council on Foreign Relations.\nIn 2012 werd ze speciaal gezant van de hoge commissaris voor de Vluchtelingen. Sinds oktober 2013 werkt ze samen met de Britse minister van buitenlandse zaken William Hague aan een programma om een einde te maken aan de veelvuldige verkrachtingen in oorlogsgebieden. Hague nam die stap na het zien van haar film \"Land of Blood and Honey\". Hun samenwerking heeft een trainingsprogramma opgeleverd voor de \"blauwhelmen\", de vredessoldaten van de VN, die vaak lijdzaam toezien bij verkrachtingen en zich er soms (Oost-Congo) zelf aan schuldig maken. Volgend actiepunt is bevordering van strafvervolging van verkrachters.\nIn juni 2014 werd Jolie, voor haar inspanningen voor het buitenlands beleid van het Verenigd Koninkrijk en inspanningen om een einde te maken aan seksueel geweld in oorlogsgebieden, door koningin Elizabeth van het Verenigd Koninkrijk benoemd tot \"Honorary Dame Commander of the Most Distinguished Order of Saint Michael and Saint George\". Op 10 oktober 2014 ontving zij de versierselen op Buckingham Palace.\nIn 2016 werd ze door de London School of Economics aangesteld als gastdocente bij het centrum voor Vrouwen, Vrede en Veiligheid. Vanaf 2017 gaat ze er lesgeven over de impact van oorlog op vrouwen.\nPriv\u00e9leven.\nOp de set van \"Hackers\" (1995) kreeg Jolie een relatie met de Britse acteur Jonny Lee Miller, haar eerste vriend sinds haar vroege tienerjaren. Ze trouwden op 28 maart 1996; tijdens de huwelijksceremonie droeg Jolie een zwarte rubberen broek en een wit T-shirt waarop ze de naam van de bruidegom in haar bloed had geschreven. Jolie en Miller gingen 18 maanden later uit elkaar en scheidden op 3 februari 1999. Jolie weet de scheiding aan het feit dat ze beiden te jong waren.\nTijdens het filmen van \"Foxfire\" (1996) werd Jolie, wier relatie met Miller destijds tijdelijk verbroken was, verliefd op haar tegenspeelster Jenny Shimizu. In interviews verklaarde de openlijk biseksuele Jolie dat de Japans-Amerikaanse Shimizu haar had doen realiseren dat ze ook op vrouwen valt.\nOp de set van \"Pushing Tin\" (1999) ontmoette Jolie de 20 jaar oudere Billy Bob Thornton, die destijds verloofd was met actrice Laura Dern en al vier keer gescheiden was. Ze trouwden op 5 mei 2000 en het huwelijk werd al gauw een favoriet onderwerp van de roddelpers dankzij bizarre publieke liefdesbetuigingen als het dragen van elkaars bloed in een ampul aan een ketting. Jolie en Thornton gingen in juni 2002 uit elkaar \u2013 slechts drie maanden na Jolies adoptie van een Cambodjaanse baby \u2013 en scheidden op 27 mei 2003. Over de scheiding verklaarde Jolie dat ze heel plotseling uit elkaar waren gegroeid.\nIn 2005 was Jolie betrokken bij een Hollywoodschandaal toen zij ervan beschuldigd werd de reden van de scheiding tussen acteurs Brad Pitt en Jennifer Aniston te zijn. Jolie en Pitt zouden een affaire zijn begonnen op de set van \"Mr. &amp; Mrs. Smith\" (2005). Jolie ontkende dit meerdere malen, maar gaf toe dat ze tijdens het filmen verliefd waren geworden. Pas in januari 2007 bevestigde Jolie voor het eerst hun relatie door aan te kondigen dat ze zwanger was van Pitts kind. Jolie en Pitt hebben drie geadopteerde kinderen en drie natuurlijke kinderen. In april 2012 werd bekend dat ze verloofd zijn, en op 23 augustus 2014 trouwde het koppel in Ch\u00e2teau Miraval in Frankrijk. Op 20 september 2016 maakte de advocaat van Jolie bekend dat het stel na 12 jaar uit elkaar gaat en Jolie een scheiding heeft aangevraagd.\nOp 14 mei 2013 maakte Jolie op een opiniepagina in \"The New York Times\" bekend dat ze haar borsten preventief had laten amputeren om het risico op borstkanker te verminderen. Door een mutatie in het BRCA1-gen had zij een kans van 87% om borstkanker te krijgen, na de mastectomie is dit gezakt tot onder de 5%. Op 24 maart 2015 maakte Jolie wederom via \"The New York Times\" bekend dat ze ook haar eierstokken preventief had laten verwijderen, omdat ze 50% kans had om eierstokkanker te krijgen vanwege dezelfde BRCA-mutatie."}
{"id": "9380", "revid": "231402", "url": "https://nl.wikipedia.org/wiki?curid=9380", "title": "Quantumbaan", "text": ""}
{"id": "9382", "revid": "143793", "url": "https://nl.wikipedia.org/wiki?curid=9382", "title": "Voorne-Putten", "text": "Voorne-Putten is een dubbeleiland van 220 km\u00b2 in de Nederlandse provincie Zuid-Holland. Het gebied, ten zuiden van Rotterdam, omvat de gemeenten Voorne aan Zee en Nissewaard met gezamenlijk ruim 150.000 inwoners (2020).\nGeografie.\nHet gebied grenst in het noorden aan het Brielse Meer, het Hartelkanaal en de Oude Maas, in het zuiden aan het Spui en de Haringvliet en in het westen aan de Noordzee. \nHet dubbeleiland bestaat uit de eilanden Voorne en Putten, die gescheiden waren door de Bernisse. Ten gevolge van de verzanding van dit water zijn de twee eilanden vanaf de 15e eeuw aan elkaar gegroeid en vervolgens door middel van bruggen, tunnels en dammen met de rest van de provincie verbonden. De Bernisse is in de jaren 1970 uitgebaggerd en opnieuw verbreed.\nDwars door Voorne loopt het Kanaal door Voorne, ook Voorns(e) Kanaal genoemd. \nDe voornaamste plaatsen op Voorne-Putten zijn de stad Spijkenisse, het oude vestingstadje Brielle, de voormalige marinehaven Hellevoetsluis en de badplaatsen Rockanje en Oostvoorne. Bezienswaardig zijn de historische tolstadjes Heenvliet en Geervliet aan weerszijden van de Bernisse. Brielle mag zich de officieuze hoofdstad van het eiland noemen, alhoewel Spijkenisse met haar voorzieningen een centrale rol speelt. De meeste toeristen komen af op het watersportcentrum Brielle, maar vooral op de beide badplaatsen.\nHet westen van Voorne wordt in beslag genomen door een belangrijk natuurgebied, Voornes Duin, met duinvalleien en een rijk vogelleven. Het is het oudste deel van het eiland, en het heeft vroeger \u00e9\u00e9n geheel gevormd met Goeree. Het huidige Voorne heette toen Oostvoorne, een naam die voortleeft in die van het dorp Oostvoorne, het oudste op het eiland. Hier resideerden de Heren van Voorne, in een burcht op een kunstmatige heuvel.\nGeschiedenis.\nVanwege overstromingen in het gebied was bewoning voor 11000 op Voorne-Putten alleen mogelijk op hoger gelegen delen. Restanten van bewoning uit de prehistorie zijn daarom alleen teruggevonden langs kreekruggen, zoals langs de Bernisse en bij Hekelingen. Ook uit de vroege middeleeuwen zijn sporen van bewoning bekend. Van \u00e9\u00e9n handelsnederzetting uit die periode, Witla, is het vermoeden dat deze op Voorne-Putten lag, langs de Bernisse. Deze zou in 836 verwoest zijn door invallende Noormannen, waarna restanten zijn weggespoeld door de Maas. De bewoning bleef tot aan de latere middeleeuwen beperkt maar raakte daarna in een stroomversnelling.\nVanaf de elfde tot in de vijftiende eeuw werd het gebied ingedijkt om het te beschermen tegen het water. Hierdoor kon het land ontgonnen worden voor de landbouw. De Bernisse verzandde gedurende de zestiende eeuw waardoor de twee eilanden samengroeiden. De opdracht voor het ontginnen kwam van de heren van Voorne en van Putten, die het gewonnen land in bezit kregen. De uitvoering lag waarschijnlijk bij Vlaamse abdijen. \nNa 1200 werd de rest van Voorne-Putten ingedijkt. In 1371 werd Voorne voorgoed een deel van het gewest Holland.\nGemeenten en plaatsen op Voorne-Putten.\nOp Voorne-Putten liggen de volgende gemeenten (sinds de herindelingen van 1980, 2015 en 2023) en plaatsen:\nOp Voorne:\nOp Putten:"}
{"id": "9383", "revid": "365605", "url": "https://nl.wikipedia.org/wiki?curid=9383", "title": "Gina Gershon", "text": "Gina Gershon (Los Angeles, 10 juni 1962) is een Amerikaans film-, toneel- en televisieactrice, zangeres en auteur. Ze speelde onder meer in \"Bound\" en \"Showgirls\".\nHaar ouders zijn Stan Gershon en Mickey Koppel. Ze groeide op in Californi\u00eb en is van Nederlandse, Franse en Russische afkomst."}
{"id": "9384", "revid": "437680", "url": "https://nl.wikipedia.org/wiki?curid=9384", "title": "El\u00e9ni Daniil\u00eddou", "text": "El\u00e9ni Daniil\u00eddou (Grieks: \u0395\u03bb\u03ad\u03bd\u03b7 \u0394\u03b1\u03bd\u03b9\u03b7\u03bb\u03af\u03b4\u03bf\u03c5, uitspr. \"Ellennie Danjieliedoe\") (Chania (Kreta), 19 september 1982) is een voormalig tennisspeelster uit Griekenland. Zij was actief van 1996 tot en met 2018. In 1999 won zij met Virginie Razzano als junior het meisjesdubbelspel op het Australian Open. Zij nam driemaal deel aan de Olympische Spelen, in 2000 (Sydney), 2004 (Athene) en 2008 (Peking).\nLoopbaan.\nZij won vijf toernooien in het enkelspel op de WTA-tour, waaronder het toernooi van Rosmalen in 2002. Op alle grandslamtoernooien behalve Roland Garros bereikte zij de vierde ronde. Haar hoogste notering op de WTA-ranglijst is de veertiende plaats, die zij bereikte in mei 2003.\nIn het dubbelspel behaalde zij drie WTA-titels. In 2004 won zij met de Australische Nicole Pratt het WTA-toernooi van Stanford, in 2010 dat van Istanbul (met de Duitse Jasmin W\u00f6hr) en in 2011 het toernooi van Tasjkent, samen met Russin Vitalia Djatsjenko. In 2003 bereikte zij met de Australi\u00ebr Todd Woodbridge de finale van het gemengd dubbelspel op het Australian Open. Zij verloren echter van Martina Navr\u00e1tilov\u00e1 en Leander Paes. In het vrouwendubbelspel is haar beste resultaat op de grandslamtoernooien het bereiken van de halve finale, op Roland Garros 2006, samen met de Spaanse Anabel Medina Garrigues. Haar hoogste notering op de WTA-ranglijst is de 21e plaats, die zij bereikte in januari 2007.\nPosities op de WTA-ranglijst.\nPositie per einde seizoen:"}
{"id": "9385", "revid": "1220585", "url": "https://nl.wikipedia.org/wiki?curid=9385", "title": "Roxette", "text": "Roxette was een uit Zweden afkomstige popgroep bestaande uit Marie Fredriksson en Per Gessle. De band werd in 2014 opgenomen in de Swedish Music Hall of Fame.\nBeginfase.\nFredriksson en Gessle waren in Zweden allebei al zo'n tien jaar bekend toen ze internationaal succes kregen: Fredriksson vooral solo, Gessle vooral als zanger van de band Gyllene Tider. Ze braken in 1989 samen internationaal door met het nummer \"The Look\", dat in Nederland drie weken op de tweede plaats stond van de Nederlandse Top 40. Het verhaal doet de ronde dat het beginsucces mede te danken was aan een Amerikaanse student die het album \"Look Sharp!\" op cassette meebracht uit Zweden, waarna Amerikaanse radiostations het nummer bekendmaakten. Later gaven de beide artiesten aan dat het zeker heeft bijgedragen dat deze student het nummer meenam, maar dat het toch zeker EMI's marketingbeleid was wat het succes teweegbracht. Het verhaal werd extra gebruikt als PR-stunt. Daarnaast werd het wel of niet een relatie hebben sterk gebruikt in de marketing. Bij ieder interview kwam het ter sprake. Ook hun modieuze uiterlijk en presentatie werden hun unieke handelsmerk.\nChronologie.\n1989\u20131990: \"Look sharp!\" en \"It must have been love\".\nIn Nederland haalde Roxette met het album Look Sharp! grote successen met twee topdriehits met de singles \"The Look\" en de ballad \"Listen to your Heart\". Maar ook \"Dangerous\" was succesvol in de hitlijsten.\nIn 1990 werd Roxette gevraagd een nummer te schrijven voor de soundtrack van de succesvolle romantische comedy Pretty Woman. Omdat de band op dat moment aan het toeren was in Australi\u00eb en Nieuw-Zeeland, en geen tijd had om een nieuw liedje te schrijven, werd de op dat moment twee jaar oude ballad \"It Must Have Been Love\" gebruikt, afkomstig van Roxette's eerste studioalbum Pearls of Passion. Vanwege het feit dat de tekst van het oorspronkelijke nummer gericht is op kerstmis, werd deze iets aangepast, werden er andere instrumenten gebruikt en werd er in een ander akoestiek opnieuw ingezongen. Dit resulteerde wereldwijd in een groot succes, met onder andere een nummer 1-hit in de Billboard Top 100. Van de videoclip bestaan twee versies, een met en een zonder fragmenten van de film.\n1991\u20131993: \"Joyride\", \"Tourism\" en \"Almost unreal\".\nKort na dit grote succes werd het derde studioalbum uitgebracht. De gelijknamige single \"Joyride\" was wereldwijd een groot succes en behaalde ook in Nederland de nummer 1 status in de Nederlandse Top 40. Van dit album werden nog drie andere singles uitgebracht, namelijk \"Fading Like a Flower\", \"The Big L.\" en \"Spending My Time\". Alle resulteerden in een toptienhit. Na dit succes ging Roxette op tournee. De \"Join the Joyride\" tour in 1991/92 werd door anderhalf miljoen mensen wereldwijd bezocht verdeeld over 107 concerten. Tijdens deze tour werd de hand gelegd aan Tourism. Een album met nog niet eerder uitgebracht materiaal al dan niet opnieuw ingezongen of geremixt, live songs van de tour en een aantal nieuw geschreven liedjes, waarvan \"How Do You Do!\" de eerste single van het album werd. Het liedje werd een groot succes, waarna \"Queen of Rain\" en \"Fingertips '93\" de single opvolgden. Overigens in de uitgave van \"Fingertips '93\" een andere dan de gelijknamige akoestische versie op het album. De clip van dit nummer werd geregisseerd door Jonas \u00c5kerlund.\nNa het grote succes van \"It Must Have Been Love\" als nummer voor een soundtrack, werden Gessle en Fredriksson ditmaal gevraagd door de makers van Hocus Pocus om een nieuwe titelsong te schrijven. Het resulteerde in \"Almost Unreal\". Op het laatste moment ging de overeenkomst niet door, tot woede van Per Gessle, en werd het lied uiteindelijk gebruikt voor de Super Mario Bros. film. Mede door deze wijziging en het floppen van de film is het gewenste succes van de single, met uitzondering van Engeland, uitgebleven.\n1994\u20131996: \"Crash! boom! bang!\", \"Don't bore us\", \"Get to the chorus!\" en \"Baladas en Espa\u00f1ol\".\nIn 1994 kwam Roxette met het vijfde studioalbum Crash! Boom! Bang!. Volgens eigen zeggen werd dit album bestempeld als meer volwassen. Critici zeggen echter dat het album niet in het tijdvak paste. Wellicht is dit de reden dat het niet de voorgaande successen evenaarde. Terwijl een succes in Amerika uitbleef door een slecht marketingbeleid van EMI, werd het album in Europa desondanks succesvol afgeleverd en goed ontvangen. Met bescheiden hitsingles als \"Sleeping In My Car\", het gelijknamige \"Crash! Boom! Bang!\", \"Fireworks\", \"Run To You\" en \"Vulnerable\" incasseerde Roxette opnieuw een succes dat ze afsloten met de Crash! Boom! Bang! wereldtour.\nNa het vijfde studioalbum werd het tijd om de balans op te maken met de lancering van Don't Bore Us, Get to the Chorus!, het eerste verzamelalbum van Roxette. Speciaal hiervoor werden vier nieuwe liedjes geschreven, waarvan \"You Don't Understand Me\" en \"June Afternoon\" als single werden uitgebracht. Overigens was het de eerste keer dat Per Gessle gebruik maakte van een internationale songwriter voor \"You Don't Understand Me\", namelijk Desmond Child. Aanvankelijk was het de bedoeling het nummer te verkopen aan overige artiesten, maar op het laatste moment besloot Gessle het nummer te behouden voor eigen gebruik.\nHet op nog geen enkel eerder album verschenen \"It Must Have Been Love\" en \"Almost Unreal\" vonden tevens op Don't Bore Us, Get to the Chorus! een plek.\nOm ook de Spaanstalige fans te voorzien, kwam Roxette in 1996 met het Spaanstalige Baladas En Espa\u00f1ol, het zesde studioalbum. Hierop werden twaalf bestaande nummers vertaald, opnieuw ingezongen en in een ander jasje gestoken, zij het minimaal. \"Un D\u00eda Sin Ti\" en \"No S\u00e9 Si Es Amor\" werden in Spaanstalige gebieden als single uitgebracht, al werd het gehele album positief ontvangen en veelvuldig gedraaid op de Spaanse en Latijns-Amerikaanse radiostations.\n1999\u20132001: \"Have a nice day\" en \"Room service\".\nIn 1999 keerde de band terug met een geheel nieuw en tegelijk weer vertrouwd geluid met het album Have A Nice Day. De single \"Wish I Could Fly\" werd wereldwijd goed ontvangen en werd een hit. De single \"Anyone\" werd met name in Engeland op MTV geboycot, omdat de videoclip aanstootgevend zou zijn. Een succes bleef daardoor uit. De videoclip werd geregisseerd door Jonas \u00c5kerlund, tegenwoordig vooral bekend door de videoclips van Madonna en Lady Gaga. Roxette schokte vriend en vijand met de lancering van de single \"Stars\", een uptempo song met dance en techno invloeden, een ongebruikelijk geluid tot dan toe voor de band. In verschillende landen was laatstgenoemde single succesvoller dan het voor Nederland bekendere \"Wish I Could Fly\". De videoclip van \"Stars\" werd geregisseerd door Anton Corbijn. In Spaanstalige gebieden werd het album aangevuld met drie extra bonustracks, \"Wish I Could Fly\", \"Anyone\" en \"Salvation\" werden namelijk ook in het Spaans opgenomen.\nIn 2001 werd Room Service gelanceerd, het achtste studioalbum tot dan toe. De eerste single die daaruit voortkwam was \"The Centre of the Heart\". Het nummer was in eerste instantie bedoeld als eerste single voor Have A Nice Day, maar omdat het nummer niet bij de rest van het album paste, is het bewaard voor Room Service. De videoclip van het nummer was de duurste ooit voor Roxette, en werd opgenomen in de Madonna Inn, een bekend hotel in Californi\u00eb. Deze videoclip werd wederom geregisseerd door Jonas \u00c5kerlund. \"Real Sugar\" en \"Milk and Toast and Honey\" volgden als respectievelijk tweede en derde single van het album. Een kleine concerttour na de lancering van Room Service volgde.\n2002\u20132006: Hersentumor Fredriksson, twintigjarig jubileum met \"The Rox box\".\nOp 11 september 2002 raakte Marie Fredriksson in haar eigen huis buiten bewustzijn na te zijn uitgegleden. Wat in eerste instantie leek op een onschuldige valpartij, bleek later bittere ernst. In het ziekenhuis werd een hersentumor geconstateerd, die vervolgens succesvol behandeld is. Lange tijd kon Fredriksson niet praten of zingen. Maar in 2004 kwam ze met een Engelstalig soloalbum, \"The change\". Het album is sterk door deze periode be\u00efnvloed en bevat erg persoonlijke songteksten. In 2005 vertelde Fredriksson dat ze kankervrij is.\nIn 2006 verscheen de single \"One Wish\". Een tijdje later kwam in 2007 de tweede single \"Reveal\" uit. Deze twee singles werden speciaal voor de The Rox Box/Roxette '86-'06 opgenomen, welke ter ere van het twintigjarig jubileum van Roxette werd uitgebracht. De box bestaat uit een grote verzameling Roxette hits en niet eerder uitgebrachte demo's in combinatie met een boek, twee dvd's met alle uitgebrachte videoclips en een complete registratie van het concert dat Roxette gaf tijdens MTV Unplugged uit 1993.\n2009\u20132011: \"Night of the proms\", \"Charm school\" en derde wereldtour.\nOp 5 mei 2009, zeven jaar na het afblazen van de Night of the Proms concerten, wordt tijdens een persconferentie bekendgemaakt dat Roxette hoofdact zal zijn tijdens de Night of the Proms voorstellingen in het Antwerpse Sportpaleis, het Rotterdamse Ahoy, het Arnhemse GelreDome en in twaalf Duitse steden. Op 6 mei 2009, de dag na deze aankondiging, verscheen Marie Fredriksson als speciale gast tijdens een concert van Per Gessle, die in het kader van zijn \"Party Crasher\" solotour in De Melkweg in Amsterdam optrad. Ondanks eerdere gezamenlijke optredens na Fredrikssons ziekte, wordt dit concert gezien als het definitieve teken dat Roxette terug is in de internationale muziekwereld. Fredriksson verscheen in de eerste toegift, en speelde samen met Gessle de nummers \"The Look\" en \"It Must Have Been Love\". In het daarop volgende najaar brachten ze onder begeleiding van het Night of the Proms orkest Il Novecento en het koor Fine Fleur een aantal van hun hits ten gehore, waaronder \"Wish I Could Fly\", \"Joyride\", \"Listen to your Heart\", \"The Look\" en \"It Must Have Been Love\".\nEind 2009 kondigde Roxette aan wederom een album te gaan opnemen. Ter gelegenheid van dit nieuwe album kondigde Roxette op 3 november 2010 een nieuwe wereldtournee aan. Een van de concerten vond in Nederland plaats: op 9 juli 2011 trad Roxette op op Bospop in Weert. Naast verschillende concerten in Europa werden tijdens de wereldtournee onder andere ook Rusland, Oost-Europa, Zuid-Amerika, Dubai, Australi\u00eb, Canada en Zuid-Afrika aangedaan.\nOp 11 februari 2011 is, na een periode van tien jaar, het negende studioalbum verschenen met de titel Charm School. Charm School bevat twaalf nieuwe nummers, waarvan \"She's Got Nothing On (But The Radio)\" de eerste single is. Het album is het best te beschrijven als een ge\u00fcpdatet classic Roxette anno 2011.\n2012: \"The neverending world tour\" en \"Travelling\".\nDe wereldtour, welke begin 2011 aanving naar aanleiding van het album \"Charm School\", ging ook in 2012 gestaag verder met concerten in onder andere Australi\u00eb, China en Indonesi\u00eb. Vanaf april werd Zuid-Amerika, Zuid-Afrika en Europa weer aangedaan, maar ook werden optredens in de Verenigde Staten bevestigd door Per Gessle. Op 29 juni 2012 trad Roxette in de Heineken Music Hall in Amsterdam op, het eerste volledige Roxette-concert in Nederland sinds de Crash! Boom! Bang! tour in 1994 Ahoy' Rotterdam aandeed.\nOp 2 maart 2012 kwam de nieuwe single \"It's Possible\" uit voorafgaand aan het nieuwe album \"Travelling\". Dit album werd op 23 maart 2012 gelanceerd. Het was een album met nieuwe nummers, nummers in een nieuw jasje of live opgenomen in studio, hotelkamer of tijdens een soundcheck.\n2016: \"Good Karma\" en einde van de tour.\nOp 8 april 2016 kwam de nieuwe single 'It Just Happens' uit, voorafgaand aan het nieuwe album \"Good Karma\" dat op 3 juni 2016 werd gelanceerd. Het is het tiende studioalbum van Roxette met 11 nieuwe nummers.\nKort na het uitkomen van de single kondigde Roxette aan dat ze vanaf april 2016 per direct moeten stoppen met optreden vanwege gezondheidsproblemen van Fredriksson. De voorgenomen tour ter ere van het dertigjarig bestaan werd volledig geschrapt.\nOverlijden Fredriksson en Alsing.\nOp 9 december 2019 overleed Marie Fredriksson op 61-jarige leeftijd. Eind 2020 overleed drummer Pelle Alsing op 60-jarige leeftijd."}
{"id": "9386", "revid": "8575", "url": "https://nl.wikipedia.org/wiki?curid=9386", "title": "Stephen Fry", "text": "Stephen John Fry (Hampstead, Londen, 24 augustus 1957) is een Engelse komiek, schrijver, acteur en presentator.\nBiografie.\nFry studeerde aan het Queens College in Cambridge. Hij heeft veel samengewerkt met Hugh Laurie: samen zijn ze bekend als Fry &amp; Laurie. Hun samenwerking begon al in Cambridge bij de studententoneelgroep Footlights. Ook de schrijver Douglas Adams, met wie hij bevriend was, had hij daar leren kennen.\nIn 2006 maakte Stephen Fry de tweedelige BBC-documentaire \"Stephen Fry - The Secret Life of the Manic Depressive\", waarin hij uit de kast komt als lijder aan een cyclothyme stoornis, een type manisch-depressieve stoornis. Hij interviewt bekende en minder bekende mensen die dezelfde ziekte hebben en vertelt over zijn extreme stemmingen aan de hand van voorbeelden uit zijn eigen leven: hoe het op zijn zeventiende begon met een manische periode en hoe hij pas op zijn zevenendertigste, naar aanleiding van een zware depressie, bij de juiste arts terechtkwam waar hij de diagnose te horen kreeg. Voor deze documentaire won hij de Emmy Award voor beste documentaire. In 2007 maakte hij een tweedelige documentairereeks over hiv en aids, genaamd \"HIV and Me\".\nIn de serie \"Stephen Fry in America\" ging Fry op zoek naar het dagelijkse leven in de Verenigde Staten. Hij bezocht Harvard, een heks, ijsfabrikant Ben &amp; Jerry's, een duikboot, Wikipedia-oprichter Jimmy Wales, gangsters en andere onderwerpen. In de serie \"Fry's Planet Word\" uit 2011 neemt Fry de kijker mee in de wereld van taal. Hoe leren we taal? Hoe schrijven we taal? En waarom verliezen wij het soms? \nIn het najaar van 2011 werkte Fry mee aan het album \"50 Words For Snow\" van Kate Bush. In het gelijknamige lied geeft zijn stem in allerlei talen 49 synoniemen/benamingen voor het woord \"sneeuw\" (de 50ste is \"sneeuw\" zelf).\nStephen Fry was een van de eerste beroemdheden die gebruik maakten van Twitter. Hij heeft veel gedaan om deze webdienst populair te maken. \nIn de filmtrilogie \"The Hobbit\" speelt hij 'The Master of Laketown', de hebzuchtige, maar intelligente gekozen leider van Meerstad (Laketown of Esgaroth). In december 2013 was hij te zien in het tweede deel ' en in december 2014 in de afsluitende Hobbit-film '.\nStephen Fry woont in Norfolk, Londen en Hollywood. Begin 2015 trouwde hij met zijn 30 jaar jongere vriend Elliott Spencer. In 2018 werd hij geopereerd wegens prostaatkanker."}
{"id": "9387", "revid": "1331103", "url": "https://nl.wikipedia.org/wiki?curid=9387", "title": "Hugh Laurie", "text": "James Hugh Calum Laurie, CBE (Oxford (Engeland), 11 juni 1959) is een Engels acteur, stemacteur, komiek, scenarioschrijver, televisieproducent, televisieregisseur, muzikant en auteur. Hij is in Engeland bekend geworden door zijn werk voor televisie, en dan in het bijzonder door de samenwerking met Stephen Fry als het komisch duo \"Fry &amp; Laurie\". In de Verenigde Staten is hij het meest bekend door zijn rol als Dr. Gregory House in de ziekenhuisserie \"House\". Naast zijn televisiewerk speelde hij in verschillende films, zoals \"101 Dalmati\u00ebrs\" met Glenn Close, \"Stuart Little\" met Michael J. Fox en \"Tomorrowland\" met George Clooney en All the light we cannot see, Netflix (2023).\nBiografie.\nLaurie is geboren en getogen in Oxford en studeerde aan Eton en Selwyn College in Cambridge. Zijn vader Ran Laurie won op de Olympische Spelen van 1948 (Londen) een gouden medaille voor roeien (mannen, twee zonder stuurman, met John Wilson) en Hugh was een fervent roeier in zijn studententijd, totdat hij moest ophouden omdat hij klierkoorts (de ziekte van Pfeiffer) kreeg. Hij besloot zich daarna te richten op acteren.\nTijdens zijn eerste jaar aan de universiteit werd hij lid van de Footlights Club in Cambridge, een vereniging die voor veel bekende Britse komieken het startpunt van hun carri\u00e8re is geweest. In het laatste jaar was hij de voorzitter van de club, Emma Thompson was de vicepresident. In dat jaar (1980) ontmoette hij Stephen Fry tijdens het Edinburgh Festival.\nVervolgens deden zij als duo veel televisiewerk, zoals de komedieserie \"Jeeves and Wooster\" en \"A Bit of Fry and Laurie\". Hugh Laurie heeft nu ook een solocarri\u00e8re opgebouwd als acteur in zowel komische rollen (zoals in \"Blackadder\" met Rowan Atkinson, de rol van (adoptie)vader in \"Stuart Little\", een stem in \"Stuart Little: the animated series\" en in \"101 Dalmati\u00ebrs\") als meer serieuze rollen, zoals in de film \"Sense and Sensibility\". In het midden van de jaren negentig bracht hij een boek uit, \"The Gun Seller\".\nHugh Laurie is sinds 1989 getrouwd met Jo Green. Van 2004 tot 2012 speelde hij de hoofdrol in \"House\", een Amerikaanse ziekenhuisserie. Hierin vertolkt hij de rol van Dr. Gregory House. De laatste aflevering werd in Amerika op 21 mei 2012 uitgezonden en in Vlaanderen op 3 juni 2012.\nOp 23 mei 2007 werd hij benoemd tot officier in de Orde van het Britse Rijk door koningin Elizabeth II wegens zijn verdiensten voor het drama.\nOp 5 mei 2011 kwam in Nederland zijn debuutalbum \"Let Them Talk\" op cd en lp uit. Het album telt vijftien nummers. Op 7 juli 2012 trad hij op tijdens het North Sea Jazz Festival. En op 20 juli 2013 op Blues Peer.\nVoor zijn televisiewerk kreeg Laurie in 2016 een ster op de Hollywood Walk of Fame."}
{"id": "9389", "revid": "628344", "url": "https://nl.wikipedia.org/wiki?curid=9389", "title": "Rowan Atkinson", "text": "Rowan Sebastian Atkinson (Consett, County Durham, Engeland, 6 januari 1955) is een Engels komiek, acteur en scriptschrijver. Hij is vooral bekend door zijn rollen op televisie in de satirische sketch-show \"Not the Nine O'Clock News\" en de sitcoms \"Blackadder\", \"Mr. Bean\", \"The Thin Blue Line\" en later een serieuze rol als Maigret. Hij was ook succesvol met de bewerkingen van Mr. Bean tot de bioscoopfilms \"\" en \"Mr. Bean's Holiday\" en de films \"Johnny English\", \"Johnny English Reborn\" en \"Johnny English Strikes Again\".\nBiografie.\nAtkinson is de jongste van vier kinderen van agrari\u00ebr Eric Atkinson en Ella May. Hij werd thuis Anglicaans opgevoed.\nAtkinson studeerde elektrotechniek aan de Universiteit van Newcastle en behaalde daarna een mastertitel aan het Queen's College van de Universiteit van Oxford.\nCarri\u00e8re.\nZijn komediecarri\u00e8re begon tijdens het Edinburgh Festival. Daarna toerde hij door het land met een onemanshow met Angus Deayton als de aangever. Deze show werd gefilmd voor televisie en is nog steeds populair op video.\nZijn eerste televisieserie was \"Not the Nine O'Clock News\". Het succes van deze serie maakte dat Atkinson de hoofdrol kreeg in de reeks \"Blackadder\". Deze reeks kreeg in totaal nog drie vervolgen en enkele spin-offs. Na Blackadder kwam Atkinson met zijn bekendste creatie: \"Mr. Bean\".\nAtkinson acteert tevens in films. Zijn filmcarri\u00e8re begon met een bijrol in de James Bondfilm \"Never Say Never Again\" en een hoofdrol in \"Dead on Time\". In 2007 verscheen de film \"Mr. Bean's Holiday\" bij United International Pictures.\nBegin 2009 ging Rowan Atkinson de rol van Fagin spelen in de musical Oliver! in het Royal Drury Lane Theatre in Londen. Cameron Mackintosh is de producent.\nAtkinson heeft de laatste jaren in meerdere interviews aangegeven dat hij wil stoppen met Mr. Bean. Hij voelt zich te oud om zo kinderachtig te doen, en hij zal niet snel Mr. Bean spelen. Wel verscheen hij in 2014 nog in een reclame van Snickers en in 2017 nog kort in een veiligheidsvideo van British Airways en in Chinese film Top Funny Comedian: The Movie.\nRadio.\nRowan Atkinson speelde in 1978 in de komedieshow \"Atkinson People\" voor de BBC Radio 3. Het bevat satirische interviews met fictieve beroemde mensen, die gespeeld werden door Atkinson zelf. De teksten waren geschreven door Atkinson en Richard Curtis, en de producer was Griff Rhys Jones.\nOlympische Zomerspelen 2012.\nTijdens de openingsceremonie van de Olympische Spelen van 2012 speelde Atkinson opnieuw de rol van Mr. Bean. Hierin was hij, als Mr. Bean, te zien als lid van het London Symphony Orchestra tijdens hun uitvoering van \"Chariots of Fire\". Hij heeft slechts een minimale rol; hij hoeft maar 1 toets op een keyboard te bedienen, en is dan ook zichtbaar verveeld. Tijdens het optreden droomt hij even weg, en beeldt zich in hoe hij meedoet met de groep hardlopers uit de openingssc\u00e8ne van de gelijknamige film.\nPersoonlijk leven.\nAtkinson is een van de rijkste tv-persoonlijkheden van Engeland. Zijn vermogen heeft hij te danken aan de vele royalty's. De serie \"Mr. Bean\" is namelijk verkocht aan vele landen en is daarnaast een van de meest vertoonde korte films in vliegtuigen.\nAtkinson is een echte autofanaat, zo vertelt Jeremy Clarkson (van het bekende Britse televisieprogramma \"Top Gear\") op zijn blog.\nIn tegenstelling tot zijn personage Mr. Bean, houdt Atkinson niet van kleine auto's zoals de Mini. Hij bezit onder meer een McLaren F1. Met deze auto had hij in augustus 2011 een zwaar ongeluk. Atkinson raakte bij dit ongeluk niet gewond en de auto kon later worden gerepareerd. Verder bezit hij twee Aston Martins, een Bentley, een Lotus en een Ferrari. Atkinson was te gast bij \"Top Gear\" in de rubriek \"Star in a reasonably priced car\". Hij legde met een Kia cee'd de snelste tijd op het \"Top Gear\"-parcours tot dan toe af en eindigde de serie uiteindelijk als tweede.\nEind jaren tachtig leerde Atkinson Sunetra Sastry kennen. De twee trouwden op 5 februari 1990 in de Russian Tea Room in New York. Samen hebben ze twee kinderen (Benjamin en Lily). Voor zijn huwelijk met Sastry had Atkinson een relatie met actrice Leslie Ash. Intussen is Atkinson weer gescheiden; hij is nu samen met Louise Ford.\nIn 2013 ontving Rowan Atkinson een hoge koninklijke onderscheiding. Hij werd benoemd tot Commandeur van de Orde van het Britse Rijk. Daaraan is niet de titel 'Sir' verbonden.\nStijl.\nIn zijn rol als Mr. Bean is Atkinsons stijl een strikt geplande, vaak fysieke komedie. Er wordt hierbij vrijwel geen woord gesproken. Hij wordt weleens beschreven als \"de man met het rubberen gezicht\". Zijn techniek wordt ook wel vergeleken met die van Buster Keaton.\nIn zijn andere rollen ligt echter vaker de nadruk op taal- en woordgrappen.\nTheater.\nRowan Atkinson verscheen in 2009 in de vertoning van de West End-musical \"Oliver!\" als Fagin. De regisseur was Rupert Goold. Een jaar eerder verscheen hij in een pre-West End run van de show in Oxford, geregisseerd door Jez Bond."}
{"id": "9390", "revid": "365605", "url": "https://nl.wikipedia.org/wiki?curid=9390", "title": "Jon Voight", "text": "Jonathan Vincent Voight (Yonkers, New York, 29 december 1938) is een Amerikaans filmacteur. Hij won in 1979 een Oscar voor zijn hoofdrol als \"Luke Martin\" in de drama-oorlogsfilm \"Coming Home\". Daarnaast werden hem meer dan vijftien andere acteerprijzen toegekend, waaronder Golden Globes in 1970 (voor de dramafilm \"Midnight Cowboy\"), 1979 (voor \"Coming Home\"), 1986 (voor de actie-avonturenfilm \"Runaway Train\") en 2014 (voor de dramaserie \"Ray Donovan\") en een BAFTA Award in 1970 (voor \"Midnight Cowboy\"). Voight is de vader van filmactrice Angelina Jolie en de broer van de singer songwriter Chip Taylor.\nCarri\u00e8re.\nIn de jaren zestig speelde Voight in de televisieserie \"Gunsmoke\". In 1967 volgde zijn filmdebuut met de film \"Fearless Frank\". Voights doorbraak kwam in 1969 met zijn hoofdrol als Joe Buck in de film \"Midnight Cowboy\", waarvoor hij een BAFTA en een Golden Globe won en genomineerd werd voor een Oscar en een tweede Golden Globe. In de jaren zeventig groeide Voight uit tot een van de meest succesvolle acteurs in Hollywood. Hij werd genomineerd voor Golden Globes voor zijn rollen in \"Deliverance\" (1972) en \"The Champ\" (1979), en voor zijn hoofdrol in \"Coming Home\" (1978) won hij een Oscar en een Golden Globe. In de jaren tachtig nam het aantal films waarin Voight speelde af, hoewel hij voor zijn rol in de film \"Runaway Train\" (1985) een Golden Globe won en voor de derde keer werd genomineerd voor een Oscar. In de jaren negentig werd hij genomineerd voor Golden Globes voor \"The Last of His Tribe\" (1992) en \"The Rainmaker\" (1997), en speelde hij in de blockbuster ' (1996). In 2001 had hij een bijrol in \"Ali\", waarvoor hij een vierde Oscarnominatie en een Golden Globenominatie ontving. Datzelfde jaar speelde hij naast zijn dochter, Angelina Jolie, in de film '. In 2009 had Voight een bijrol in de televisieserie \"24\".\nPriv\u00e9.\nVoight trouwde in 1962 met actrice Lauri Peters. Het paar scheidde in 1967. In 1971 hertrouwde Voight met actrice Marcheline Bertrand. Zij gingen in 1976 uit elkaar en scheidden in 1980. Met Bertrand kreeg hij een zoon, James Haven (1973), en een dochter, Angelina Jolie (1975). Beiden zijn actief in de filmwereld. Voight had jarenlang geen contact met zijn kinderen, maar dat werd in 2009 hersteld."}
{"id": "9391", "revid": "339003", "url": "https://nl.wikipedia.org/wiki?curid=9391", "title": "Wassily Kandinsky", "text": "Wassily Kandinsky (Russisch: \u0412\u0430\u0441\u0438\u043b\u0438\u0439 \u0412\u0430\u0441\u0438\u043b\u044c\u0435\u0432\u0438\u0447 \u041a\u0430\u043d\u0434\u0438\u043d\u0441\u043a\u0438\u0439, \"Vasili Vasiljevitsj Kandinski\") (Moskou, 16 december 1866 \u2013 Neuilly-sur-Seine, 13 december 1944) was een Russisch-Franse kunstschilder en graficus. Zijn schilderstijl behoorde aanvankelijk tot het expressionisme, soms ook wel gerekend tot het symbolisme. Kandinsky was een van de schilders die vorm en filosofische ondergrond gaven aan de abstracte kunst in het eerste kwart van de twintigste eeuw.\nFilosoof en psychiater Viktor Kandinski was een oom van Kandinsky.\nAchtergrond.\nKandinsky was aanvankelijk als jurist verbonden aan de Universiteit van Moskou. In 1896 vertrok hij naar M\u00fcnchen in Duitsland. Daar studeerde hij eerst twee jaar aan de Anton-Azb\u00e9-school en daarna aan de Akademie der Bildenden K\u00fcnste. Kandinsky was een van de grondleggers van de kunstenaarsgroep de Phalanx en richtte na een jaar de Phalanx-Malschule op. Een van de leerlingen, Gabriele M\u00fcnter, werd zijn levensgezellin.\nBlaue Reiter.\nIn 1909 stichtte hij met zijn vriend Alexej von Jawlensky de Neue K\u00fcnstlervereinigung M\u00fcnchen. Na een jaar verliet hij de groep echter en richtte in 1911 met Franz Marc de kunstenaarsvereniging Der Blaue Reiter op, genoemd naar een eerder ruiter-schilderij van Kandinsky en naar de voorliefde voor paarden van Franz Marc; van de kleur blauw hielden ze allebei. Der Blaue Reiter werd ook de naam van de door deze groep uitgegeven almanak. In 1912 verscheen in twee opeenvolgende edities zijn belangrijke essay \"\u00dcber das Geistige in der Kunst\".\nAbstracte kunst.\nIn Murnau, waar Gabriele M\u00fcnter woonde, zou hij in 1910 het abstracte schilderen ontdekt hebben, naar aanleiding van een van zijn omgekeerde figuratieve werken. \"...Ik bevond me onverwacht voor een schilderij van een onbeschrijfelijk overweldigende schoonheid. Verbaasd bleef ik staan, gefascineerd door dit werk ... Het schilderij had geen onderwerp, het stelde geen enkel herkenbaar object voor, het was uitsluitend samengesteld uit lichtende kleurvlekken ...\" verklaarde hij. In Murnau was de invloed van de Fauvisten op zijn werk duidelijk. In 1905 hadden zij voor het eerst als groep tentoongesteld op het Salon d'Automne in Parijs, waaraan ook Kandinsky deelgenomen had. Een voorbeeld van deze invloed is het schilderij \"Murnau Kohlgruberstrasse\" uit 1908.\nDe meningen omtrent het ontstaan van de abstracte kunst lopen wel enigszins uit elkaar. Waren het de \"Disques simultan\u00e9s\" van de Franse Robert Delaunay, of de muzikale doeken van de Tsjech Kupka, of de geometrische oefeningen van Kasimir Malewitsj of het abstracte proces waaraan Mondriaan zich waagde, die de revolutionaire stap naar de abstractie zetten? Of was het dan toch Michail Larionov met zijn Rayonisme van 1907? En verliezen we ten slotte niet uit het oog dat C\u00e9zanne zijn \"Mont Sainte Victoire al vanaf 1885 en Monet zijn \"Nymph\u00e9as\" vanaf 1890 louter tot kleur aan het abstraheren waren. Zeker is dat de toen 20-jarige student Kandinsky al in 1886 de kleurenoverheersing in de oude Russische iconen had opgemerkt en dat hij, 9 jaar later, op een expositie in Moskou, in bewondering stond voor het schilderij de \"Korenschelf\" van Claude Monet, waarbij hij zich afvroeg \"...Waarom zou de emancipatie van de kleur niet kunnen samengaan met de bevrijding van de vorm?...\". Een Improvisatie-aquarel van hem, in 1910, luidde wel degelijk de abstracte kunst in.\nKandinsky liet zich inspireren door muziek en met name de atonale muziek van Arnold Sch\u00f6nberg. In \"\u00dcber das Geistige in der Kunst\" stelde Kandinsky dat kleur en klank psychologische effecten hebben op de menselijke ziel. Hij stelde een klankkleurtheorie op, die een grote invloed heeft gehad op de ontwikkeling van de twintigste-eeuwse kunst. Volgens Kandinsky spreekt iedere kleur een eigen taal met een eigen expressie en zit in elke kleur een vorm en ziel. Verschillende kleuren samen zullen een innerlijke beleving bij de beschouwer bewerkstelligen. Ook de verschillende klanken in muziek, die samen een harmonieus geheel vormen, zullen een innerlijke beleving bij de luisteraar opwekken. Deze krachtige uitwerking die kleur en klank hebben op de menselijke psyche, noemt hij \u2018innerlijke klank\u2019 of \u2018seelische Vibration\u2019.\nBauhaus.\nBij het uitbreken van de Eerste Wereldoorlog keerde Kandinsky terug naar Moskou. Hij werd er leraar en trouwde er in 1917 met Nina de Andrejevski. Zijn bruid was 16, hij was 50. Zijn vriendin Gabriele was in Murnau gebleven. Ze zou er sterven in 1962. Ze had nog \u00e9\u00e9n schilderij van Kandinsky overgehouden, een portret van haar, in een mauve jurkje, toen ze 27 jaar was. Het was hun geliefkoosde kleur geweest.\nNa de oorlog keerde hij terug naar Duitsland en in 1922 werd hij professor aan het Bauhaus van Weimar, waaraan Paul Klee al verbonden was. Hier begon de meest productieve periode uit Kandinsky's leven. Hij noemde het zelf \"de tijd, gekarakteriseerd door een lyrisch geometrisme\". Toen het Bauhaus in 1925 verhuisde naar Dessau, oefende hij er dezelfde functie uit. Nog in 1922 realiseerde hij voor de Jurifreie Kunstausstellung van Berlijn een monumentaal decor over de 4 muren van het Salon. Dit kunstwerk werd gereconstrueerd in het Nationaal Museum voor Moderne Kunst (M.N.A.M.) van Parijs, in 1977.\nIn 1924 stichtte hij met Lyonel Feininger, Paul Klee en Alexej von Jawlensky weer een andere kunstenaarsgroep, Die Blauen Vier.\nNaast talloze van zijn theoretische beschouwingen, die in de \"Bauhaus-B\u00fccher\" verschijnen, maakte hij ook werk van zijn \"Punkt und Linie zu Fl\u00e4che\", gepubliceerd in 1926.\nOp de Internationale Tentoonstelling voor Architectuur te Berlijn, in 1931, cre\u00eberde hij de grote muurpanelen in keramiek voor de Muziekzaal in het Mies van der Rohe-huis.\nLaatste jaren.\nIn 1928 verkreeg Kandinsky de Duitse nationaliteit, maar in 1933 moest hij Duitsland verlaten, net als Paul Klee. Het Bauhaus, dat het jaar ervoor overgeplaatst was naar Berlijn, werd datzelfde jaar door de Gestapo gesloten. Hij kwam naar Parijs, waar hij de Franse nationaliteit aannam en met Nina in Neuilly-sur-Seine ging wonen. Hij schilderde er in 1944 zijn laatste stuk \"Getemperd \u00e9lan\" en stierf er op 13 december 1944. Hij stierf aan de gevolgen van atherosclerose, een vaatziekte.\nZijn weduwe Nina leefde nog bijna 40 jaar. Ze werd vermoord gevonden tijdens een vakantie in haar chalet te Gstaad, in Zwitserland, in september 1980.\nBetwiste nalatenschap.\nIn 2018 concludeerde de Restitutiecommissie die nazi-roofkunst onderzocht, na 20 jaar onderzoek naar de herkomst van een schilderij van Kandinsky in het Stedelijk Museum te Amsterdam, dat het daar mocht blijven. Dit betrof zijn werk \"Bild mit H\u00e4usern\" uit 1909. Het museum kocht dit olieverfschilderij in oktober 1940 op een veiling voor 160 gulden. Desalniettemin werd het in januari 2020 door erfgenamen van de familie Lewenstein in een gerechtelijke procedure tegen het Stedelijk Museum en de gemeente Amsterdam terugge\u00ebist.\nIn 2021 besloot de gemeente Amsterdam dat het doek alsnog wordt teruggegeven aan de erfgenamen van het Joodse echtpaar Lewenstein. Vervolgens verkochten de nieuwe eigenaars het stuk voor 60 miljoen euro aan een particuliere verzamelaar.\nMusea.\nDe schilderijen van Wassily Kandinsky bevinden zich onder meer in:\nWerk.\nSchilderijen.\nDe werken van Wassily Kandinsky zijn onder andere te zien in het Lenbachhaus in M\u00fcnchen en het Ca' Pesaro in Veneti\u00eb."}
{"id": "9392", "revid": "1061913", "url": "https://nl.wikipedia.org/wiki?curid=9392", "title": "Blackadder", "text": "Blackadder is een Britse televisie-komedie van de BBC met een satirische kijk op de Britse geschiedenis. De serie telt vier seizoenen met in totaal 24 afleveringen. Daarnaast zijn er meerdere speciale afleveringen verschenen.\nAchtergrond.\nSeries.\nIn totaal zijn er vier series gemaakt. Elke serie speelt zich af in een ander tijdperk in de geschiedenis (beginnend rond 1485 en eindigend in 1917), en alle hebben ze een versie van de antiheld Blackadder in de hoofdrol.\nDe series zijn:\nProductie.\nDe eerste serie werd geschreven door Rowan Atkinson en Richard Curtis. Ze kwamen met het idee een nieuwe serie te maken terwijl ze werkten aan de sitcom \"Not the Nine O'Clock News\". Om te voorkomen dat de serie vergeleken zou worden met \"Fawlty Towers\", besloten ze er een historische sitcom van te maken. Een proefaflevering werd geproduceerd in 1982, waarna toestemming kwam voor een eerste serie van zes afleveringen. Het budget voor de serie was voor een sitcom vrij hoog. Dit stelde de producers in staat om veel buitenopnames te maken, en grote namen in te huren. De meeste opnames vonden plaats bij Alnwick Castle in Northumberland. De serie maakte ook gebruik van paarden en dure decorstukken. De eerste aflevering werd uitgezonden op 15 juni 1983.\nDe reeks was echter geen groot succes. Daarom was BBC 1 aanvankelijk terughoudend met het geven van het groene licht voor de productie van de tweede reeks. Dat is de reden dat er drie jaar tussen de eerste en tweede reeks zit. Uiteindelijk kreeg Atkinson toestemming voor het maken van een tweede Blackadder-serie, maar hij moest het nu met een veel lager budget doen. Voor de tweede reeks onderging de serie een paar veranderingen. Er kwamen minder locaties, veel minder buitenopnamen, en minder acteurs in voor. De opnames vonden vooral plaats in de studio van BBC Television Centre. Wel kwamen er meer grappen in de serie dankzij de toevoeging van stand-upkomiek Ben Elton aan het schrijversteam. In deze vorm werd \"Blackadder\" een succes. Deze formule werd daarom eveneens gehanteerd voor de derde reeks.\nVoor de vierde reeks sloeg de serie weer een andere richting in. Zo kreeg de serie een duistere, meer satirische ondertoon en werden de scenario\u2019s realistischer. Tevens grepen de schrijvers het tijdperk van deze serie, de Eerste Wereldoorlog, aan om de reeks een soort anti-oorlog boodschap mee te geven.\nScenario.\n\"The Black Adder\".\nDit deel speelt zich af in een alternatieve geschiedenis in de middeleeuwen, waarbij wordt beweerd dat het tegendeel waar is en Henry Tudor achteraf de geschiedenis vervalste. Edmund, de hertog van Edinburgh, staat aan de vooravond van de Slag bij Bosworth in 1485, als tweede zoon van de kroonprins Richard (Brian Blessed). In complete kolderstijl komt Edmund te laat aan bij de slag, maar slaagt er toch in een onbekende te doden die zijn paard aan het stelen is. Deze onbekende blijkt koning Richard III van Engeland te zijn. Toch winnen de Plantagenets de slag tegen het Huis Tudor, hoewel in het echt het omgekeerde waar was.\nZijn vader, Richard, wordt nu koning Richard IV en Edmund wordt tweede in lijn voor het koningschap. Samen met zijn bediendes Baldrick en Percy vormt hij zich om tot The Black Adder, met als uiteindelijke doel het koningschap. Elke poging mislukt. In een laatste wanhoopsdaad huurt hij een groep van de \"gevaarlijkste mannen van het land\" in. Dezen keren zich echter tegen Edmund. Lord Percy probeert te helpen door de wijnvoorraad van het kasteel te vergiftigen. Hierdoor komen echter alle leden van de koninklijke familie, inclusief Edmund zelf, om het leven, waarna Hendrik VII van Engeland de troon overneemt.\nIn de serie zitten veel verwijzingen naar onder andere \"Macbeth\" van William Shakespeare, zoals de voorspellende heksen.\n\"Blackadder II\".\nDeze serie speelt zich af in de Elizabethaanse tijd. Edmund Blackadder is nu geen koningszoon meer, maar een edelman aan het hof van Elizabeth I. Percy is nu ook een edelman en Baldrick is Edmunds oerdomme hulpje. Lord Melchett is de hoflakei van de koningin. In \u00e9\u00e9n aflevering heeft de komiek Rik Mayall een bijrol als \"Lord Flashheart\". De zeden en gewoonten in die tijd brengen met zich mee, dat er letterlijk koppen moeten rollen. Soms probeert Baldrick als cipier zelf een achterstand weg te werken bij de executies, waarna er toch nog iemand gratie krijgt. Bij de onvermijdelijke huwelijksplannen voor de 'Virgin Queen' zien de edelen een rol voor zichzelf weggelegd.\nAan het eind van de serie worden Blackadder en Melchett ontvoerd door Ludwig de onverwoestbare (een meester in vermommingen), die onder een hoedje speelt met de Spaanse Inquisitie. Ludwig slaagt er bijna in de koningin te doden, ware het niet dat Blackadder net op tijd kwam om zijn snode plannen te verijdelen. Maar na de titels blijkt dat Ludwig als de koningin verkleed iedereen heeft vermoord.\n\"Blackadder the Third\".\nEdmund Blackadder is nu slechts de sluwe en diefachtige butler van de randdebiel van een prins-regent, de latere koning George IV van Engeland. De serie maakt vele zinspelingen op grote historische gebeurtenissen, zoals dat de Slag bij Trafalgar plaatsvond op aanraden van de als prins vermomde Blackadder.\nOp het einde van de serie wisselt Blackadder van identiteit met de prins-regent. De psychisch gestoorde koning George III van Engeland meent hem te herkennen als zijn zoon.\n\"Blackadder Goes Forth\".\nNu komen er helemaal geen gekroonde hoofden meer bij kijken. Blackadder is in deze vierde serie slechts kapitein aan het front tijdens de Eerste Wereldoorlog.\nCentraal thema in elk van de zes afleveringen zijn Blackadders intriges om te voorkomen dat hij \"over the top\" wordt gestuurd: de loopgraven uit om de vijand aan te vallen, een zekere dood tegemoet. Ook bevat deze serie een van de weinige momenten dat Blackadder iets voor een ander doet: als er een knappe verpleegster van het vuurpeloton moet worden gered, onderneemt hij actie die niet strikt op eigenbelang gericht is. In een aflevering keert de komiek Rik Mayall terug in een grote rol als \"Lord Flashheart\", een playboy-piloot.\nAan het eind van de laatste aflevering moet Blackadder alsnog 'over the top', in gezelschap van de al sinds eeuwen onafscheidelijke Baldrick. Dit is wellicht het enige moment in alle series dat ernstig genoemd kan worden. Hoe het de personages nadien vergaat, wordt niet getoond, maar de special \"Blackadder Back and Forth\" uit 1999 suggereert dat Blackadder het op een of andere manier heeft overleefd.\nBlackadder-familie.\nIn de loop van de series en de speciale tv-afleveringen worden de belevenissen van vele Blackadders vertoond. Daarnaast zijn er ook een aantal geschreven teksten die het verhaal van de familie nog wat verder uitdiepen. De belangrijkste van deze bronnen is het boek \"Blackadder: The Whole Damn Dynasty\".\nDe familiegeschiedenis tot aan 1485.\n\"Blackadder: The Whole Damn Dynasty\" vermeldt dat de dynastie van de Blackadders al begon toen de eerste mensen de Britse eilanden betraden rond 800 v.Chr. De vroegst bekende Blackadder zou een dru\u00efde zijn genaamd Edmun, die tegen zijn zin als opzichter werkte bij de constructie van Stonehenge. Bij de dwangarbeiders die Stonehenge bouwden en waarover Edmun het opzicht voerde, zat ook degene die bekend kwam te staan als \"Bad Reek\" (\"Kwade Reuk\") vanwege de walgelijke gassen die uit zijn lichaamsopeningen ontsnapten.\nDe Romeinen arriveerden in 54 v.Chr.. Ene Blaccadda werd verbannen na het beledigen van koningin Boudicca van de Iceni, met de tekst: \"The Queen Obviously is a Dyke\". In de special \"Blackadder Back &amp; Forth\" wordt grofweg in deze periode nog een andere verwant getoond, centurion Blackaddicus, die samen met legionair Baldricus gelegerd is op de Muur van Hadrianus. Na de Romeinse Tijd is het eeuwenlang stil rondom de Blackadders.\nDe volgende vermelding is pas uit 1066 als de hertog D'Blackadder door Willem de Veroveraar in de adelstand werd verheven vanwege zijn suggestie het Domesday Book aan te leggen. De opgave daarin voor Blackadder Castle luidt: \"Absoluut niets te vinden hier.\" In de proloog van \"Blackadder Back &amp; Forth\" wordt overigens ook een Blackadder getoond op het Tapijt van Bayeux, die beschaamd wegloopt als Harold een pijl in zijn oog krijgt.\nBlackadder the Chickenheart leefde onder Richard the Lionheart, maar had weinig op met alle kruistochten. De Blackadders doen in die periode opnieuw niet veel. Tijdens de Honderdjarige Oorlog hielden alle Blackadders zich ook schuil, en tijdens de Rozenoorlogen kweekten ze zo veel mogelijk rozen om makkelijk over te kunnen lopen.\n1485 - 1498.\nHoewel de relatie met de voorvaders niet geheel duidelijk is, wordt in de eerste serie van Blackadder duidelijk dat prins Edmund \"The Black Adder\" een achterneef is van koning Richard III van Engeland. In tegenstelling tot de \"vervalste\" geschiedenis, won Richard III de Slag bij Bosworth in 1485, maar werd hij net naast het slagveld per ongeluk door Edmund gedood. Richard III werd opgevolgd door zijn neef Richard IV, een van de prinsjes die in de Tower zouden zijn vermoord volgens instructie van Richard III en kan de vader van Edmund \"The Black Adder\" dus worden ge\u00efdentificeerd als Richard van Shrewsbury.\nNa de kroning van zijn vader in 1485 is Edmund \"The Black Adder\" zowel aartsbisschop van Canterbury geweest als - heel kort - koning van Engeland.\n1498 - 1603.\nNa de dood van Edmund \"The Black Adder\" komt de macht uiteindelijk in handen van Hendrik VII, die daarvoor Henry Tudor heette en door Edmund \"The Black Adder\" was gered na de Slag bij Bosworth.\nHendrik VII werd in 1509 opgevolgd door zijn zoon, Hendrik VIII. Volgens \"Blackadder - The Whole Damn Dynasty\" was een zekere kardinaal Blackadder een trouwe dienaar van de koning, maar vermoordde de kardinaal de koning toen deze hem erop betrapte zichzelf aan een aantal titels te helpen.\nHoewel kardinaal Blackadder pogingen deed om in de gunst te komen van Hendrik VIII's opvolger Eduard VI, mede door hem scepters te sturen met de smaak van marmite, is dat duidelijk niet gelukt. Eduard VI stierf jong en werd opgevolgd door zijn zuster Bloody Mary. In deze periode hielden kardinaal Blackadder en zijn zoon Lord Edmund zich op de achtergrond, totdat Mary in 1558 stierf en werd opgevolgd door haar halfzuster Elizabeth. Zoals uit de tweede serie van Blackadder blijkt, was Lord Edmund een vertrouweling aan het hof van \"Queenie\" Elizabeth.\n1603 - 1914.\nIn 1603 komen de Stuarts op de troon. In de periode van de burgeroorlog is Sir Edmund Blackadder een van de laatste monarchisten, die de koning schuilhoudt. Uiteindelijk was hij zelf echter de beul met de verantwoordelijkheid om het hoofd van zijn koning en meester af te hakken, zoals vertoond wordt in \"Blackadder - The Cavalier Years\".\nNa het herstel van de monarchie in 1660 is de hertog van Blackadder een generaal van koningin Anna (net zoals de hertog van Marlborough). Hij verloor echter de Slag om Shithole, wellicht omdat de koningin hem een kasteel beloofd had, dat ze zou vernoemen naar zijn eerstvolgende overwinning.\nNa dit hoogtepunt zette een periode van snel verval in. Waar de leden van de dynastie ooit hertogen en Lords waren, was in de periode van de Regency een van de bekendste telgen uit dit geslacht een butler in dienst van de prins-regent, de latere George IV, hoewel de derde serie van Blackadder onthult dat hierin een persoonsverwisseling heeft plaatsgevonden en deze latere koning eigenlijk Edmund Blackadder is en er dus na 3 eeuwen weer een Blackadder op de troon van Engeland zat, zij het onder een aangenomen naam. Bovendien produceerde hij als koning geen legitieme opvolger.\nEbenezer Blackadder leefde onder koningin Victoria, en was zo gul dat de koningin hem wenste te belonen met een titel en fortuin. Daar Ebenezer de avond voor kerstmis een visioen van zijn voorouders en nazaten gezien had, besloot hij om zich net zoals hen te gedragen, waarop de beloning aan zijn neus voorbij ging.\nTijdens de preutse Victoriaanse periode besloten veel Blackadders Engeland te verlaten om hun geluk elders in het Britse rijk te beproeven. Een zekere Lt. Edmund Blackadder, VC, van de 21e/34e Lansiers, zou aanwezig zijn geweest bij de onderhandelingen over Rorke's Drift en daar de onsterfelijke laatste woorden uitsprak: \"Nou, houd die verdomde plaats dan maar!\"\n'Elegante Eddie' Blackadder schreef in dezelfde periode diverse vari\u00e9t\u00e9-nummers. Een zekere Isambard Kingdom Blackadder was werkzaam in de Tweede Industri\u00eble Revolutie. Tegen het einde van de negentiende eeuw ontdekte natuurkundige E.E. Blackadder niet veel meer dan een klein gaatje aan de zijkant van zijn BIC balpen.\nEen Dr Blackadder zou in 1901 het overlijden van koningin Victoria hebben bijgewoond (een verwijzing naar Joseph Bell). De 8 jaar daarna gebeurde weinig, totdat Captain Blackadder in 1909 beweerde de Zuidpool te hebben bereikt - niet alleen v\u00f3\u00f3r Scott, maar zelfs voor Roald Amundsen.\nEdmund Blackadder, de hoofdrol in de laatste serie, ging in 1888 in het Britse leger. Hij ontving de Military Medal voor zijn onbaatzuchtige optreden bij de Slag van Mboto in 1892, toen hij een mango-depot opblies, terwijl hij onder vuur lag van een regen van blauwe bosbessen. Bij deze slag redde Blackadder ook het leven van Douglas Haig, toen deze door een vrouwelijke Pygmee werd aangevallen met een gescherpte mango. Hij werd bevorderd tot kapitein en naar Frankrijk opgeroepen. Daar start de vierde serie.\nNa de Eerste Wereldoorlog.\nOver de periode na de Eerste Wereldoorlog wordt in alle teksten en televisieshows weinig duidelijk. In de geneeskunde zou een zekere Dr Blackadder in feite penicilline uitgevonden hebben op de woensdag voordat Sir Alexander Fleming hetzelfde deed. Blackadder zou het weggegooid hebben omdat hij dacht dat de naam niet pakkend genoeg was. In het jaar 2000 verschenen nog enkele moderne Blackadders op de televisie.\nBaldrick.\nHet leven van de Blackadder-familie is direct verbonden met dat van de Baldrick-familie, waarvan eveneens meerdere nakomelingen worden gezien. Al deze nakomelingen zijn lijfeigenen/handlangers van de Blackadders.\nRolverdeling.\nRowan Atkinson speelt in alle series de hoofdrol als Blackadder, en Tony Robinson speelt zijn hulpje Baldrick.\nIedere serie heeft verder ongeveer dezelfde acteurs, maar in verschillende rollen:\nZie ook: Lijst van personages uit Blackadder\nToekomst.\nIn januari 2005 maakte Tony Robinson bekend dat Rowan Atkinson serieus nadacht over een vijfde reeks voor de serie. Deze zou zich af gaan spelen in de jaren 60 van de 20e eeuw, en draaien om een rockband genaamd de \"Black Adder Five\" (met onder andere Baldrick \u2013 alias 'Bald Rick' \u2013 als de drummer). In 2007 had hij het nogmaals over dit idee, maar nu als zijnde het idee voor een Blackadder-film. BBC heeft echter niks onthuld over plannen voor een vijfde reeks. Het maken van een vijfde reeks zou bemoeilijkt worden door het succes van Hugh Laurie in Amerika met House M.D.\nEr zijn in de loop der tijd meer plannen geweest voor een vijfde reeks, zoals een reeks waarin Baldrick de ware moordenaar van John F. Kennedy zou blijken te zijn, een parodie op Batman met Baldrick als Robin (dit idee werd later de basis voor de Comic Relief-sketch \"Spider-Plant Man\") en \"Star Adder\", dat zich af zou spelen in de verre toekomst.\nHumor.\nDe serie maakte het gebruik van de metafoor en de hyperbool voor komisch effect populair. Een aantal voorbeelden hiervan zijn:"}
{"id": "9393", "revid": "231402", "url": "https://nl.wikipedia.org/wiki?curid=9393", "title": "Heterosexualiteit", "text": ""}
{"id": "9394", "revid": "211114", "url": "https://nl.wikipedia.org/wiki?curid=9394", "title": "Heteroseksualiteit", "text": "Heteroseksualiteit is een seksualiteit die wordt gekenmerkt door een exclusieve voorkeur voor personen van de andere sekse. Enerzijds verwijst de term naar seksuele handelingen en/of verlangens tussen mensen van verschillend geslacht, anderzijds naar een seksuele identiteit, geaardheid of ori\u00ebntatie gekenmerkt door een romantisch of seksueel verlangen naar mensen van de andere sekse.\nHeteroseksualiteit is een samenstelling van het Griekse woord \"heteros\", dat \"ander (van twee)\" betekent, en het uit het Latijn afgeleide \"seksualiteit\". De term is pas begin 20e eeuw ontstaan, toen de benaming homoseksueel al enkele decennia bestond.\nHeteroseksuele gedragingen zijn verantwoordelijk voor de reproductie van de meeste dieren, inclusief mensen. Wanneer men seksualiteit beschouwt als iets wat enkel de voortplanting tot doel heeft, is heteroseksualiteit dus in feite een pleonasme, aangezien parthenogenese (voortplanting zonder bevruchting) bij de mens niet voorkomt.\nHeteroseksualiteit is veruit de meest voorkomende seksuele voorkeur of ori\u00ebntatie. In de meeste culturen wordt het dan ook beschouwd als de norm, terwijl andere vormen van seksualiteit als abnormaal, afwijkend en taboe gelden. Niet-heteroseksueel gedrag wordt door velen afgekeurd op morele of religieuze gronden en in sommige landen en deelstaten ook strafrechtelijk vervolgd.\nVolgens radicale groeperingen zoals Les Panth\u00e8res Roses is heteroseksualiteit een politiek systeem dat niet alleen \u00e9\u00e9n bepaalde vorm van seksualiteit als norm verheft, maar ook \u00e9\u00e9n bepaalde visie op de geslachten. Deze visie verdedigt het bestaan van (slechts) twee geslachten met elk specifieke en duidelijk afgebakende identiteitskenmerken en gedragingen, alsook een specifieke machtsverhouding tussen beide. In feministische en queer literatuur noemt men dit systeem vaak heteronormativiteit.\nIn de verdediging van heteroseksualiteit als enige normale seksualiteit baseert men zich soms op het vermeende onnatuurlijke karakter van homoseksualiteit. Bij andere dieren dan de mens is heteroseksualiteit echter evenmin de enige bestaande vorm van seksualiteit. Tot nu toe is reeds bij meer dan 1.500 diersoorten homoseksueel gedrag vastgesteld."}
{"id": "9395", "revid": "67666486", "url": "https://nl.wikipedia.org/wiki?curid=9395", "title": "Whoopi Goldberg", "text": "Whoopi Goldberg, pseudoniem van Caryn Elaine Johnson (New York, 13 november 1955) is een Amerikaanse actrice. Ze won in 1990 een Oscar voor haar bijrol in \"Ghost\", nadat ze in 1985 al een Oscarnominatie had behaald voor haar hoofdrol in \"The Color Purple\". Daarnaast werden haar meer dan 35 andere filmprijzen toegekend, waaronder een Emmy Award voor de schoolspecial \"\", Golden Globe voor \"Ghost\" en \"The Color Purple\", een BAFTA Award voor \"Ghost\" en American Comedy Awards voor \"Ghost\" en \"Sister Act\".\nCarri\u00e8re.\nGoldberg's eerste filmrol was in \"Citizen\" (1982), maar haar carri\u00e8re kwam in een stroomversnelling door haar rol in de film \"|The Color Purple\" (1985) van Steven Spielberg, een dramafilm gebaseerd op het gelijknamige boek van Alice Walker. Ze specialiseerde zich in komedies en werkt sinds 1999 tevens regelmatig als filmproducente en scriptschrijfster. Goldberg was bijvoorbeeld een van de vijftien schrijvers die van 2000 tot en met 2006 zorgden voor 130 afleveringen van de televisieserie \"Strong Medicine\".\nGoldberg speelde gedurende haar acteerloopbaan, behalve in films, ook regelmatig in televisieseries. Dat begon met eenmalige gastrolletjes in \"Moonlighting\" en \"A Different World\", maar werd van 1990 tot en met 1991 vervolgd met een vaste plaats in de ploeg van \"Bagdad Cafe\" en tegelijkertijd van 1990 tot en met 1992 met een vaste aanstelling als stemactrice in de animatieserie \"Captain Planet and the Planeteers\". Later was Goldberg regelmatig te zien in onder meer ' en '.\nSinds september 2007 zit Goldberg iedere werkdag in het panel bij het Amerikaanse discussie-programma \"The View\".\nVanaf 10 augustus 2010 was ze ook te zien in de musical van \"Sister Act\", in het Londense Palladium Theatre als moeder-overste.\nOp 2 februari 2022 werd Goldberg voor twee weken op non-actief gesteld voor het programma 'The View' vanwege haar opmerkingen over de holocaust, die volgens haar niet zou hebben plaatsgevonden vanwege ras. Kim Godwin, ABC News president zei in een statement hierover: 'Ondanks het feit dat Whoopi haar excuses aangeboden heeft, heb ik haar gevraagd tijd te nemen om te reflecteren en leren over de impact van haar opmerkingen. De gehele organisatie van ABC News staat solidair samen met onze Joodse collega's, vrienden, families en gemeenschappen'. Eind 2022 kwam Goldberg wederom in opspraak door haar standpunt over de Joden en de Holocaust te herhalen. \nPriv\u00e9.\nGoldberg is drie keer getrouwd geweest. Ze heeft een dochter, drie kleinkinderen en een achterkleinkind."}
{"id": "9401", "revid": "271", "url": "https://nl.wikipedia.org/wiki?curid=9401", "title": "Geslachtscel", "text": ""}
{"id": "9402", "revid": "271", "url": "https://nl.wikipedia.org/wiki?curid=9402", "title": "Testis", "text": ""}
{"id": "9403", "revid": "231402", "url": "https://nl.wikipedia.org/wiki?curid=9403", "title": "Anale sex", "text": ""}
{"id": "9404", "revid": "80021", "url": "https://nl.wikipedia.org/wiki?curid=9404", "title": "Sekse", "text": "Sekse, geslacht of kunne is het onderscheid bij organismen gebaseerd op het verschil in type geslachtscellen dat ze produceren: mannetjes produceren kleine, mobiele gameten (zaadcellen, stuifmeel), vrouwtjes produceren grote, niet-mobiele gameten (eicellen). Bij de geslachtelijke voortplanting, of seksuele reproductie, smelten deze twee typen geslachtscellen samen tot een zygote, die zich ontwikkelt tot een nakomeling met eigenschappen van beide ouders.\nBij de meeste meercellige en sommige eencellige organismen zijn er twee seksen: vrouwelijk en mannelijk. De vrouwelijke sekse is gedefinieerd als de sekse met de grootste geslachtscellen. Schimmels en sommige andere organismen bestaan in meer dan twee seksen, maar zij planten zich nog steeds in paren voort in elke combinatie van twee seksen. Sommige andere soorten als grondaaltjes of wormpjes kunnen zich zowel geslachtelijk als ongeslachtelijk voortplanten. Sommige soorten zijn hermafrodiet, dat wil zeggen dat ze beide seksen tegelijk hebben.\nEr zijn verschillende geslachtsbepalingssystemen, waaronder XY-geslachtsbepaling (XX vrouwelijk, XY mannelijk) zoals bij de meeste zoogdieren, ZW-geslachtsbepaling (ZW vrouwelijk, ZZ mannelijk) zoals bij vogels, X0-geslachtsbepaling (XX vrouwelijk, \u00e9\u00e9n X, aangeduid X0 of XO, mannelijk) zoals bij veel insecten en spinachtigen en omgevingsafhankelijke geslachtsbepaling waaronder temperatuurafhankelijke geslachtsbepaling zoals bij veel reptielen en beenvissen en op basis van fotoperiodiciteit zoals bij enkele kreeftachtigen.\nDiersoorten als sommige hagedissen en wandelende takken planten zich uitsluitend ongeslachtelijk voort en vele eencelligen planten zich geslachtelijk voort door celdeling; en er zijn soorten die zowel geslachtelijke als ongeslachtelijke voortplanting kennen zoals bladluizen.\nGeslachtsbepaling.\nBij gewervelde dieren is de ontwikkeling van het geslacht een complex proces van chromosomen, genen en geslachtshormonen. Een individu dat een X-chromosoom heeft van de moeder en een Y-chromosoom van de vader zal in de regel een mannelijke geslachtsontwikkeling volgen, een individu dat een X-chromosoom heeft van de moeder en een X-chromosoom van de vader volgt een vrouwelijke geslachtsontwikkeling.\nHet X- en Y-chromosoom zijn de geslachtschromosomen (heterosomen). Bij genetische afwijkingen kunnen echter ook afwijkingen in de geslachtsontwikkeling optreden. Een belangrijke component van de secundaire geslachtsontwikkeling is het antim\u00fcllerseganghormoon (AMH), dat zorgt voor een afbraak van de in eerste instantie aangelegde gang van M\u00fcller, de afvoergang van de vrouwelijke geslachtsproducten.\nDeze eerste vorming van geslachtshormonen is een geval van positieve terugkoppeling. Door de vorming van hetzij mannelijke, hetzij vrouwelijke geslachtshormonen wordt de vorming van die hormonen bevorderd. Een klein verschil in een gevoelige fase (door activiteit van het Y-chromosoom bijvoorbeeld) wordt dus uitvergroot. Bij reptielen als krokodillen kan dit zelfs een temperatuurverschil zijn.\nBij vissen is het vrij gemakkelijk om de geslachtsontwikkeling om te draaien door ze in de gevoelige periode te behandelen met mannelijke of vrouwelijke hormonen. Zo is het mogelijk genetisch vrouwelijke ouderdieren (XX) te maken die volledig als man kunnen functioneren. De nakomelingen zijn dan alle vrouwtjes (XX). Bij sommige vissen blijft de gonade plastisch en kan een individu op latere leeftijd een ander geslacht aannemen en zelfs snelle geslachtswisselingen zijn mogelijk.\nVogels.\nVogels vormen een uitzondering op dit systeem, omdat er geen sprake is van een indifferente gonade en een gevoelige periode. De cellen van een vogel zijn ofwel mannelijk (XX-genoom), ofwel vrouwelijk (XY) en het is in zeldzame gevallen mogelijk dat in \u00e9\u00e9n dier beide celtypen voorkomen, wat resulteert in een exemplaar dat half man, half vrouw is. De geslachtshormonen spelen nog wel een rol bij de ontwikkeling van de eicellen dan wel zaadcellen, maar het uiterlijk van dieren met beide celtypen is half mannelijk, half vrouwelijk.\nDe mens.\nVaststellen van het geslacht.\nOm het geslacht vast te stellen wordt onder meer gekeken naar:\nAfwijkingen in geslachtschromosomen.\nNormaal gesproken bevatten cellen twee X-chromosomen bij vrouwen of een X en een Y-chromosoom bij mannen. Hierin kunnen afwijkingen bestaan. Soms is er bij vrouwen slechts \u00e9\u00e9n X-chromosoom aanwezig of is er juist \u00e9\u00e9n chromosoom extra: X of XXX. Soms is er bij mannen naast een Y-chromosoom meer dan \u00e9\u00e9n X-chromosoom aanwezig of is er een extra Y-chromosoom: XXY of XYY. Er zijn individuen met XY die de gevoeligheid voor testosteron missen en uiterlijk op vrouwen lijken (androgeenongevoeligheidssyndroom).\nMaatschappelijke aspecten.\nBij mensen heeft het begrip geslacht naast biologische (seksuele en lichamelijke) ook psychische, sociale en juridische aspecten. Er bestaan verschillende begrippen, zoals gender (psycho-sociaal geslacht), om deze aspecten van elkaar te onderscheiden.\nPsychologische aspecten.\nHet geslacht (gender) is voor veel mensen een psychologisch gegeven: het gevoel mannelijk, vrouwelijk, een mengeling of geen van beide te zijn. Bij sommige mensen komt dit gevoel (hun gender-identiteit of -identificatie) niet overeen met hun biologische geslacht. Zij noemen zich soms transgender, transseksueel of androgyn. In medische termen wordt de afwijking tussen genderidentiteit en biologisch geslacht aangeduid als genderdysforie.\nSociale aspecten.\nGeslacht is ook een sociaal en cultureel fenomeen. Culturen en samenlevingen hebben vrijwel altijd specifieke normen voor en verwachtingen van de eigenschappen en gedragingen waaraan de geslachten zouden (moeten) beantwoorden. Deze sociale geslachtsnormen kunnen sterk vari\u00ebren per cultuur. Daarom maken sommige sociologen onderscheid tussen sekse (biologisch) en gender (psychologisch, sociaal, cultureel). Binnen het begrip gender kan dan nog onderscheid worden gemaakt tussen de reeds genoemde gender-identiteit en de gender-rol (de wijze waarop iemand zich tegenover anderen presenteert). Vanaf de jaren 1970 werd het onderscheid tussen sekse en gender door feministen sterk benadrukt. Sommige queer-theorie\u00ebn zijn inmiddels tegen dit onderscheid. Zij pleiten voor het algemeen gebruik van gender en de afschaffing van sekse, omdat het biologische geslacht volgens hen een culturele interpretatie zou zijn.\nTaalkundige aspecten.\nIn veel talen zijn er taalverschillen naar sekse.\nIn het Nederlands verschilt het persoonlijk voornaamwoord derde persoon enkelvoud: hij/hem tegenover zij/haar, en het bezittelijk voornaamwoord derde persoon enkelvoud: zijn tegenover haar. Er zijn ook genderneutrale voornaamwoorden, maar die zijn in het Nederlands niet algemeen.\nIn sommige andere talen heeft het geslacht ook gevolgen voor bijvoorbeeld de uitgangen van bijvoeglijk naamwoorden. Overigens komt het grammaticaal geslacht van een woord niet altijd overeen met de sekse van de persoon op wie het woord slaat.\nOm te streven naar sekseneutraal taalgebruik wordt soms \"hij of zij\" of \"hij/zij\" enz. geschreven als de sekse er niet toe doet of als het om een onbekende persoon gaat. Omdat dit wat omslachtig is, wordt soms alleen de mannelijke vorm gebruikt, met eventueel de opmerking dat ook vrouwen bedoeld worden; dit wordt vaak in wetten en reglementen gedaan en in het voorwoord van sommige informatieve boeken. In de Aanwijzingen voor de regelgeving uit 1992 is echter bepaald dat, indien mogelijk, persoonsaanduidingen worden gebruikt die zowel mannen als vrouwen omvatten, dus niet meer \"hij die\" maar \"degene die\". De oude formuleringen worden evenwel niet speciaal gewijzigd, waardoor in een wet soms zowel oude bepalingen met \"hij die\" voorkomen als nieuwe met \"degene die\".\nOok kunnen al of niet aparte woorden worden gebruikt voor dezelfde functie, bijvoorbeeld conducteur en conductrice. Het woord broer wordt echter alleen voor een man gebruikt. Bij gebrek aan een algemene term voor broer en zus(ter) worden daarom zelfs in wetten broer en zus(ter) apart genoemd.\nAnderzijds, in een context waarin er sprake is van \u00e9\u00e9n man en \u00e9\u00e9n vrouw worden \"hij\" of \"zij\" enz. soms gebruikt zonder nader te zeggen wie wordt bedoeld, omdat dat al uit dat woord blijkt.\nSegregatie.\nSoms is er segregatie naar sekse. De activiteiten of voorzieningen zijn dan voor beide seksen, maar wel gescheiden, bijvoorbeeld bij (semi-)openbare toiletten, douches en kleedruimten. Ook was of is er in veel landen gescheiden onderwijs (aparte meisjes- en jongensscholen).\nUitsluiting van of onderscheid in voorschriften naar sekse.\nHet komt voor dat bepaalde activiteiten of voorzieningen voorbehouden zijn aan \u00e9\u00e9n sekse, bijvoorbeeld:\nVerder zijn er bijvoorbeeld verschillen in kledingvoorschriften (juridisch of alleen sociaal), bijvoorbeeld topless zijn (vaak alleen toegestaan voor mannen), het dragen van een rok of jurk (soms alleen toegestaan voor vrouwen); ook is in formele situaties bij vrouwen veel kleuriger kleding toegestaan (zoals direct opvalt op bijvoorbeeld een groepsfoto van een ministersploeg).\nGeslachtskeuze.\nBij in-vitrofertilisatie (IVF) is het technisch mogelijk toekomstige ouders het geslacht van hun kind te laten kiezen (\"geslachtskeuze\", \"geslachtsselectie\"). Hiertoe worden meerdere embryo's gevormd, en een embryo van het gewenste geslacht in de baarmoeder ge\u00efmplanteerd. Het verschilt per land of dit is toegestaan."}
{"id": "9405", "revid": "1284890", "url": "https://nl.wikipedia.org/wiki?curid=9405", "title": "Paus Urbanus II", "text": "Urbanus II, geboren als \"Odon de Lagery\" of \"Odo van Ch\u00e2tillon\" (Ch\u00e2tillon-sur-Marne, ca. 1035 of 1042 \u2013 Rome, 29 juli 1099) trad toe tot de Orde van Cluny, werd later bisschop van Ostia en was paus van 1088 tot 1099.\nBiografie.\nHij werd omstreeks 1035 of 1042 geboren in de plaats, Ch\u00e2tillon-sur-Marne in de Champagne. Odo was monnik geworden en had gestudeerd aan de kathedraalschool te Reims. Hier kreeg hij onder andere les van de latere heilige Bruno van Keulen. In 1064 was hij aartsdiaken in Reims. In 1070 kwam hij onder de hoede van abt Hugo in Cluny. Paus Gregorius VII zat op dat moment verlegen om hervormingsgezinde monniken en dus werd Odo naar Rome gestuurd. In 1078 werd hij tot bisschop van Ostia en kardinaal benoemd en werd van 1084 tot 1085 de legaat van Gregorius in Duitsland.\nPaus.\nNadat paus Gregorius VII was overleden, werd in 1086 Victor III tot paus verkozen. Toen deze paus in 1087 stierf, werd Odo op 12 maart 1088 tot paus verkozen en nam de naam Urbanus II aan. Urbanus kon zich echter niet meteen te Rome installeren, omdat daar tegenpaus Clemens III nog regeerde. Deze was aangesteld door toedoen van de keizer Hendrik IV en was niet gemakkelijk te verwijderen. Het kostte Urbanus II enige moeite hem te verdrijven. Hij zocht daarvoor onder meer hulp bij Normandische legers. Drie jaar na zijn benoeming kon hij toch zijn intrek nemen te Rome.\nGezien het korte pontificaat van Victor III geldt Urbanus als de echte opvolger van Gregorius VII. Urbanus II ambieerde vooral het Cluniacenzer gedachtegoed van Gregorius VII verder door te zetten. Urbanus stelde in 1091 zijn oude leermeester Bruno aan als adviseur.\nTijdens zijn pontificaat zorgden de machtige Europese vorsten voor grote moeilijkheden: keizer Hendrik IV die aan zijn tegenpaus Clemens III (Wibert van Ravenna) vasthield, Filips I van Frankrijk die koningin Bertha verstoten had (1092) en Willem II van Engeland die Anselmus van Canterbury verbannen had (1097). Aan Rogier I van Sicili\u00eb schonk hij, uit dank voor diens strijd tegen de Saracenen, enige privileges in 1098, waarop later de Siciliaanse heersers zich zouden beroepen voor hun absolutistische kerkpolitiek (Monarchia Sicula).\nIn maart 1095 riep Urbanus II de Synode van Piacenza bijeen, een bespreking met bisschoppen uit Frankrijk, Duitsland en Itali\u00eb. Hierbij was er ook een delegatie van de Byzantijnse keizer Alexius I Comnenus aanwezig. Deze had hulp gevraagd bij het verdrijven van de Turken uit Anatoli\u00eb. Gregorius VII had rond 1071 een soortgelijk verzoek gekregen, maar kon vanwege de Investituurstrijd geen hulp bieden. \nOproep tot oorlog tegen Turken en Arabieren.\nZeven maanden na de besprekingen te Piacenze, opende Urbanus II op 18 november 1095 het Concilie van Clermont-Ferrand. Hier riep hij burgers van alle rangen en standen hun normale werk te verlaten en gezamenlijk ten strijde te trekken naar Palestina en daar oorlog te voeren tegen de Turken en Arabieren. Een grote militaire expeditie die later de Eerste Kruistocht zou worden genoemd. Hij zou zijn rede hebben besloten met de woorden: \"Deus lo Volt! (God wil het!)(Latijn: Deus vult)\". Deze uitspraak werd daarmee de strijdkreet van de kruisvaarders.\nDe volgende acht maanden reisde Urbanus II door Frankrijk om de kruistocht te prediken. De aanhang was vooral groot in Frankrijk. In Duitsland was er wegens de Investituurstrijd met de Duitse keizer weinig of geen aanhang. De Eerste kruistocht vertrok onder leiding van Adhemar van Monteil, pauselijk legaat en graaf Raymond van Toulouse, militair bevelhebber.\nOp de Synode van Bari (1098) kwam het zelfs tot een (kortstondige) eenheid met de Grieken. Urbanus II correspondeerde ook met Anselmus van Canterbury, wiens werk \"De Incarnatione Verbi\" zijn bijval kreeg.\nUrbanus II stierf op 29 juli 1099. Het wrange was dat hij nog leefde toen Jeruzalem eindelijk werd ingenomen, maar toen het bericht Rome bereikte was hij net gestorven. Hij werd later zalig verklaard."}
{"id": "9406", "revid": "10635", "url": "https://nl.wikipedia.org/wiki?curid=9406", "title": "Gameten", "text": ""}
{"id": "9410", "revid": "66056160", "url": "https://nl.wikipedia.org/wiki?curid=9410", "title": "Zaadcel", "text": "Een zaadcel, antherozo\u00efde, spermatozo\u00efde of spermatozo\u00f6n (meervoud: \"spermatozoa\") is de mannelijke (haplo\u00efde) geslachtscel. Afhankelijk van de levenscyclus van het soort worden de zaadcellen door haplo\u00efde organismen gevormd door mitose zoals bij mossen, varens en vele algen in antheridia, of bij diplo\u00efde organismen door meiose (reductiedeling) zoals bij dieren in de testes. Dierlijke zaadcellen werden in 1677 door Antoni van Leeuwenhoek ontdekt.\nEen zaadcel kan een eicel bevruchten om een zygote te vormen, die dan, afhankelijk van de levenscyclus, tot een nieuw organisme kan uitgroeien of zich meiotisch delen.\nDieren.\nBij mannelijke dieren worden zaadcellen in grote hoeveelheden gemaakt in de teelballen en in het sperma bij de ejaculatie met miljoenen tegelijk uit het lichaam getransporteerd.\nMenselijke zaadcel.\nMenselijke zaadcellen hebben een kop van 0,005 bij 0,003 mm en een zweepstaartje van 0,05 mm lang. De staart wordt door de zaadcel gebruikt om zich voort te bewegen. De zaadcel bevat slechts een zeer kleine hoeveelheid cytoplasma, hij heeft de specifieke functie van het transport van het DNA. Onder normale omstandigheden bevat een zaadcel de informatie die het geslacht van een kind bepaalt.\nNet voor de staart liggen erg veel mitochondri\u00ebn die voor de energievoorziening dienen. In de kop van de zaadcel zit het acrosoom, dat een enzym bevat waarmee de eiwitlaag van de eicel afgebroken kan worden. Zo kan de zaadcel de eicel binnendringen.\nEen zaadcel kan in het lichaam van de vrouw gemiddeld twee dagen overleven. Onder gunstige omstandigheden kunnen zaadcellen tot zes tot tien dagen na geslachtsgemeenschap in het lichaam van een vrouw overleven en soms nog langer. Hierdoor kan bij een eisprong tot zeven dagen (of meer) na geslachtsgemeenschap in sommige gevallen tot een bevruchting leiden.\nOm vast te stellen of een man onvruchtbaar is kan een semenanalyse gedaan."}
{"id": "9411", "revid": "583675", "url": "https://nl.wikipedia.org/wiki?curid=9411", "title": "Zwangerschap", "text": "Zwangerschap (\"graviditeit\") is de toestand waarin een vrouw een bevruchte eicel (zygote), en vervolgens embryo en foetus, in zich draagt.\nMeetschalen van de zwangerschapsduur.\nOm de fase in een zwangerschap uit te drukken zijn twee 'leeftijden' van belang (twee meetschalen):\nMen kan de PML in eerste instantie meestal exacter vaststellen dan de conceptionele leeftijd. In een latere fase van de zwangerschap kan de conceptionele leeftijd beter worden bepaald dan in het begin, op basis van de grootte van de foetus.\nVerloop.\nEen zwangerschap wordt in het algemeen ingedeeld in drie kwart jaren, zwangerschapstrimesters genoemd. Een trimester komt overeen met dertien weken.\nEerste trimester.\nDe ovulatie (eisprong) vindt gemiddeld twee weken na de eerste dag van een menstruatie plaats, als zwangerschap volgt dus bij een PML van twee weken. Binnen een etmaal daarna vindt dan de bevruchting (conceptie) plaats, waarbij een zaadcel een eicel bevrucht, waardoor er een zygote (bevruchte eicel) wordt gevormd. De zaadcel is over het algemeen afkomstig van een ejaculatie (zaadlozing) in de vagina bij vaginale geslachtsgemeenschap, niet meer dan drie etmalen voor de bevruchting. Circa zes dagen na de bevruchting volgt de innesteling, de \"nidatie\" van het embryo (de morula) in het baarmoederslijmvlies van de baarmoeder. Na een bevruchting blijven daaropvolgende menstruaties uit. Een zwangerschapstest is over het algemeen zinvol vanaf de dag dat de eerstvolgende menstruatie wordt verwacht: de test is, in het geval van zwangerschap, in het algemeen positief vanaf die dag of 1 \u00e0 2 dagen later. Eerder is de kans op een fout-negatieve uitslag groot.\nVoor de innesteling deelt de zygote zich in kleinere cellen, een klompje totipotente (nog ongedifferentieerde) cellen dat zich excentrisch in de blastocyste bevindt. Circa zes dagen na de bevruchting, dus bij een PML van 3 weken, zijn er 16 tot 32 cellen en volgt de innesteling (nidatie) van het embryo (de morula) in het baarmoederslijmvlies (endometrium).\nGedurende de eerste drie maanden van een zwangerschap, het eerste zwangerschapstrimester, voelt een deel van de aanstaande moeders zich vaak misselijk, en kan de geur van sommige levensmiddelen, bijvoorbeeld van koffie, als zeer onprettig worden ervaren. Het is mogelijk dat deze zwangerschapsmisselijkheid het embryo beschermt tegen stoffen die schade kunnen berokkenen.\nTweede trimester.\nTijdens de middelste drie maanden van een zwangerschap voelen de meeste aanstaande moeders zich beter. Na ongeveer zestien weken kan de zwangere vrouw de foetus voelen bewegen (\"schoppen\").\nDerde trimester.\nGedurende de laatste drie maanden gaat het kind in de baarmoeder veel energie vragen: het groeit snel en neemt toe in gewicht. Daardoor voelen aanstaande moeders zich sneller moe. Een zwangere vrouw komt gemiddeld ongeveer twaalf kilo aan, sommigen tot 25 kilo, tijdens de zwangerschap. Slechts ongeveer een derde daarvan is het gewicht van het kind zelf.\nDe zwangerschap eindigt met de geboorte van het kind. De bevalling vindt plaats bij een postmenstruele leeftijd van gemiddeld 40 weken, dus een conceptionele leeftijd van gemiddeld 38 weken. Een \"zwangerschapsduur\" (PML bij de bevalling) tussen 37 en 42 weken wordt als normaal beschouwd. Dit wordt de \"\"\u00e0 terme\" periode\" genoemd.\nDe foetus gaat op het eind van de zwangerschap het stresshormoon cortisol aanmaken. Dit hormoon komt via de placenta in het bloed van de zwangere vrouw. Onder invloed van dit hormoon en de hormonen oxytocine en prostaglandine worden de wee\u00ebn opgewekt.\nHerstel.\nNa de geboorte van het kind kan het zes weken tot enkele maanden duren voordat de lichamelijke toestand van de vrouw weer enigszins is teruggekeerd tot die van v\u00f3\u00f3r de zwangerschap. Deze periode heet 'ontzwangering' of \"puerperium\". Borstvoeding speelt een positieve rol in dit proces.\nPreventie en abortus.\nWanneer zwangerschap voorkomen dient te worden en men zich niet wil onthouden van seks, dan kan gebruik worden gemaakt van voorbehoedmiddelen. Bij ongewenste zwangerschap wordt soms abortus toegepast.\nZwangerschap en afweersysteem.\nCytokine IL-10 is voor de aanleg van een gezonde zwangerschap en het voorkomen van vroeggeboortes nodig.\nB-cellen hebben aan het begin van de zwangerschap een dempend effect op het afweersysteem en vergroten daarmee de tolerantie van het \u2018lichaamsvreemde materiaal\u2019 van het embryo dat voor de helft uit lichaamsvreemd materiaal van de partner bestaat.\nNK-cellen in de baarmoeder zorgen daar dat het embryo, dat voor de helft 'lichaamsvreemd' niet wordt afgestoten. Ook helpen de NK-cellen mee om de bloedvaten van de moederkoek meer open te zetten, zodat voeding het embryo beter bereikt. Onderzoek liet zien dat de menstruatie van een deel van de vrouwen die miskramen hadden gehad een lager aantal NK-cellen bevatte, vergeleken met vrouwen die geen miskramen hadden gehad.\nVerschijnselen bij zwangerschap.\nEen vrouw in de zwangerschap is kwetsbaar. Bij alle vrouwen doen zich verschijnselen voor die een direct gevolg zijn van de zwangerschap. Dat kunnen zijn:\nInnestelingsbloeding.\nEen aantal zwangere vrouwen krijgt nog een bloeding op het moment dat hun volgende menstruatie had moeten komen. Deze bloeding wordt veroorzaakt door het bevruchte embryo dat zich innestelt in het baarmoederslijmvlies. Zo'n implantatiebloeding gaat doorgaans met minder bloedverlies en minder buikkrampen gepaard. Bloedverlies in het verdere verloop van de zwangerschap kan heel onschuldig zijn, maar men doet er toch goed aan in een dergelijk geval een arts te raadplegen. Het kan immers ook wijzen op een dreigende miskraam, zeker als de bloeding hevig en pijnlijk is.\nProblemen, ziekten en syndromen gedurende de zwangerschap.\nNaar schatting vijftien procent van de vastgestelde zwangerschappen eindigt in een miskraam. Van alle bevruchte eicellen gaat zelfs ongeveer 50% te gronde, maar meestal is dat al v\u00f3\u00f3r de vrouw merkt dat ze zwanger is.\nZiekten en problemen die zich met betrekking tot de zwangerschap kunnen voordoen zijn:\nBehalve bovenstaande problemen en ziekten, zijn er ook problemen die tijdens zwangerschap ontstaan of verergeren, maar die ook voorkomen zonder zwangerschap. Dat zijn bijvoorbeeld suikerziekte, schildklierziekten: hyperthyreo\u00efdie en hypothyreo\u00efdie, stollingsstoornissen.\nBuitenbaarmoederlijke zwangerschap.\nNormaal nestelt de bevruchte eicel zich in de baarmoeder of uterus. Nestelt de eicel zich ergens anders, dan spreekt men van een buitenbaarmoederlijke zwangerschap of 'extra-uteriene graviditeit'.\nBegeleiding.\nRoken en alcohol.\nZowel roken als het gebruik van alcohol tijdens de zwangerschap kunnen nadelige gevolgen hebben voor de gezondheid en ontwikkeling van het ongeboren kind. Toch blijft \u00e9\u00e9n op de vier vrouwen drinken en blijft ongeveer \u00e9\u00e9n op de vijf zwangere vrouwen roken.\nAlcohol.\nAlcohol dringt door de placenta en kan daardoor de foetus beschadigen in alle stadia van de zwangerschap. Kinderen die zijn blootgesteld aan alcohol tijdens de zwangerschap huilen meer, slapen slechter, reageren trager en kalmeren ook langzamer na opwinding. Ze hebben gemiddeld een lager IQ, meer leerstoornissen en sociale problemen. Zelfs consumptie van minder dan \u00e9\u00e9n glas alcohol per dag kan leiden tot een verhoogde kans op groeiafwijkingen, een miskraam en doodgeboorte.\nBlootstelling aan dagelijkse hoge alcoholdoseringen tijdens de ontwikkeling van de foetus kan leiden tot het foetale-alcoholsyndroom (FAS). FAS-kinderen hebben een groeiachterstand, afwijkende gelaatskenmerken en neurologische afwijkingen. Gerelateerde aandoeningen zijn Alcohol-Related Neurodevelopmental Disorder (ARND) en Alcohol-Related Birth Defects (ARBD). ARND lijkt op FAS, maar dan zonder de uiterlijke kenmerken en ARBD betreft lichamelijke afwijkingen zoals hart-, bot- en orgaanproblemen.\nRoken.\nGiftige stoffen die worden ge\u00efnhaleerd door roken of meeroken, zoals nicotine, cadmium en koolmonoxide, be\u00efnvloeden de groei van de vrucht. Nicotine leidt tot vaatvernauwing en koolmonoxide neemt in het bloed de plaats in van zuurstof. Daardoor krijgt de vrucht minder bloed, dus minder voedingsstoffen, en minder zuurstof. Mede daardoor is het geboortegewicht van de baby van rokende vrouwen gemiddeld 250 gram lager. Een lager geboortegewicht geeft ook een grotere kans op perinatale sterfte van het kind. Roken leidt ook tot verhoogde kans op onvruchtbaarheid: bij rokende vrouwen is de tijd tot de conceptie gemiddeld 30% langer dan bij niet-rokende vrouwen. Roken tijdens de zwangerschap vergroot de kans op een miskraam of vroeggeboorte. In het eerste levensjaar van de baby is de kans op luchtweginfecties en wiegendood groter.\nCadmium veroorzaakt dikkere basaalmembranen om kleine bloedvaten, in de gonaden en ook in de placenta, bijgevolg wordt de uitwisseling van voedingstoffen en het metabolisme voor de foetus bemoeilijkt. Door de schade in de gonaden zijn er minder gezonde sperma- en ei-cellen.\nZelfs de kleinkinderen van vrouwen die roken tijdens de zwangerschap kunnen hier nog schade van ondervinden, namelijk een hogere kans op astma en een slechtere longfunctie. Dit geldt vrijwel uitsluitend voor de kleinzoons, van wie de oma aan de kant van hun moeder rookte tijdens de zwangerschap. De relatie van grootmoeder via de moeder hangt samen met het feit dat eicellen in een vrouwelijk embryo al tijdens de zwangerschap worden aangelegd. Zaadcellen ontstaan pas in en na de puberteit.\nVoeding.\nHet Voedingscentrum heeft een lijst van voedingsmiddelen opgesteld die vrouwen tijdens de zwangerschap beter niet kunnen eten met onder andere rauw vlees, rauwmelkse kaas, roofvissen, geneeskrachtige kruiden, drop. Tijdens de zwangerschap kunnen de eetgewoonte drastisch veranderen. De drang naar zoet, en soms weer zuur voedsel wordt groter. Uit onderzoek van de Queens Mary Universiteit is gebleken dat vrouwen die tijdens hun zwangerschap veel suikerhoudende producten eten, meer kans hebben dat het kind te kampen krijgt luchtwegproblemen, zoals astma en stofallergie. Een ander gevolg van deze verandering is dat deze toename van zoete en/of zure producten een negatieve impact kan hebben op het gebit. Dit heeft als gevolg dat het tandglazuur aangetast kan worden. Dit verhoogt de risico op gaatjes en tanderosie. Experts in tandheelkunde geven dan ook aan dat het van uiterst belang is dat er extra aandacht wordt besteed aan de verzorging van het gebit tijdens de zwangerschap.\nVrijen.\nTijdens het eerste trimester van de zwangerschap kan de vrouw last hebben van misselijkheid, braakneigingen of vermoeidheid. Deze factoren kunnen ervoor zorgen dat de zin of het plezier in vrijen vermindert. Ook moeten sommige vrouwen vaker plassen, een gevoel dat tijdens geslachtsgemeenschap nog kan worden versterkt. Het feit dat de borsten gevoeliger worden, maakt dat sommige vrouwen het aanraken ervan onprettig vinden. Anderen vinden juist seksueel genot in deze verhoogde gevoeligheid.\nVeel van de ongemakken uit het begin van de zwangerschap, verdwijnen in het tweede trimester. De vagina wordt breder en produceert meer vocht, dat lichtjes van geur verschilt ten opzichte van vroeger. Veel vrouwen voelen zich in deze periode sneller of vaker opgewonden.\nHet is een wijdverbreid misverstand dat vrijen tijdens de laatste fase, het derde trimester van de zwangerschap aanleiding zou kunnen geven tot een te vroege geboorte. Uit onlangs verschenen rapporten blijkt dat deze veronderstelling onjuist is. In gevallen dat vrijen een oorzaak leek te zijn van een vervroegde bevalling, bleek de werkelijke oorzaak vaak een infectie in de vagina te zijn. Als er geen sprake was van ziekmakende micro-organismen in de vagina, leek eerder het tegendeel waar te zijn: meer vrijen leidde dan juist tot minder vroeggeboorten.\nHet vrijen in de missionarishouding, waarbij de man op de vrouw ligt, kan echter wel door de dikke buik bemoeilijkt worden. Borststimulatie kan resulteren in de afscheiding van biestmelk of colostrum, wat volkomen normaal is maar door sommige koppels als storend wordt ervaren. Soms raadt de arts geslachtsverkeer af. Dit gebeurt meestal indien er zich ernstige problemen voordoen tijdens de zwangerschap."}
{"id": "9412", "revid": "780746", "url": "https://nl.wikipedia.org/wiki?curid=9412", "title": "Anticonceptie", "text": "Anticonceptie is het voorkomen van zwangerschap bij geslachtsgemeenschap. Een methode is het voorkomen dat zaadcel en eicel bij elkaar kunnen komen, een andere methode is het voorkomen dat het embryo zich kan innestelen in de baarmoeder.\nGeschiedenis.\nAnticonceptiemiddelen werden op het einde van de 19e eeuw en in het begin van de 20e eeuw gepropageerd door neomalthusianisten. Met de uitvinding van de pil nam het gebruik van anticonceptiemiddelen in de jaren 1960 een hoge vlucht in het Westen.\nNederland.\nIn Nederland werd anticonceptie gepropageerd door onder meer Jan Rutgers en Aletta Jacobs en werd hiertoe in 1882 de Nieuw-Malthusiaanse Bond opgericht. Met het oog op de rasverbetering pleitte Rutgers ook voor vrijwillige en zo nodig opgelegde contraceptie of een baringsverbod voor de verpauperde bevolking.\nIn Nederland was de pil tot 1969 alleen op medische indicatie beschikbaar. Tot dat jaar was ook de openlijke verkoop van andere voorbehoedmiddelen nog officieel verboden.\nMethoden van anticonceptie.\nHormonale anticonceptie.\nHormonale anticonceptie werkt door middel van hormonen die de ovulatie blokkeren en/of de innesteling van een embryo in de baarmoeder belemmeren.\nHormonale methoden zijn:\nDefinitieve operatieve methoden.\nDeze operatieve methoden van sterilisatie zijn in principe definitief. Hersteloperaties zijn wel mogelijk, maar geven lang niet altijd het gewenste resultaat. Hersteloperaties bij de man leiden in circa 30-75% van de gevallen tot een herstel van de vruchtbaarheid, afhankelijk ook van hoelang geleden de sterilisatie verricht werd (hoe langer geleden, hoe minder kans op succes). Bij de vrouw is het succespercentage van de hersteloperatie na sterilisatie erg klein, afhankelijk van de methode die is toegepast.\nDat wil zeggen dat men bij de beslissing voor een operatieve sterilisatie ervan uit mag gaan, dat er geen herstel van de vruchtbaarheid op zal treden. Men moet dus heel zeker weten, dat men geen kinderen meer zal willen in de toekomst.\nBetrouwbaarheid van de technieken.\nDeze technieken hebben allemaal een wisselende mate van betrouwbaarheid. Geen enkele techniek garandeert 100% het voorkomen van zwangerschap. Over het algemeen geldt dat de technieken die zaadcellen proberen tegen te houden minder betrouwbaar zijn dan technieken die tegen de eicel of de zygote actief zijn. De mate van betrouwbaarheid wordt uitgedrukt in de Pearl-Index.\nWetgeving en ethische aspecten.\nHet gebruik van de diverse anticonceptiemethoden heeft in westerse landen sinds de jaren 1960 een hoge vlucht genomen. Veel echtparen en koppels gebruiken tot volle tevredenheid een of meer van deze methoden om zwangerschap te voorkomen wanneer deze niet gewenst is.\nEr zijn echter ook mensen die vanuit hun persoonlijke overtuiging of geloof geen gebruik wensen te maken van (sommige) anticonceptiemethoden. Voor hen is mogelijk Natuurlijke gezinsplanning ('Natural Family Planning' afgekort NFP) een uitkomst. NFP is een verzamelbegrip voor verschillende methoden voor het regelen van conceptie zonder hormonale, chemische, operatieve of mechanische ingrepen.\nMet de Zedelijkheidswet van 1911 kwam er een later weer afgeschaft verbod op de propaganda, het ten toon spreiden en de verspreiding van voorbehoedmiddelen.\nDe Rooms-Katholieke Kerk is een voorstander van het zogenaamd verantwoord ouderschap, maar kant zich strikt tegen bepaalde mechanische (kunstmatige) vormen van anticonceptie (sterilisatie, condoomgebruik, anticonceptiepil, spiraaltje, morning-afterpil). Ook coitus interruptus kan in de ogen van de katholieke kerk geen genade vinden, dit wordt namelijk in conservatieve katholieke kringen beschouwd als een doodzonde. Men ziet in de kunstmatige anticonceptie een voorbehoud in de liefde, die volgens de Kerk onvoorwaardelijk moet zijn, omdat anders de huwelijkse daad, volgens haar leer, voortkomt uit het elkaar als pure lustobjecten zien van de partners en niet uit volkomen liefde. Dit wordt afgewezen. Daarnaast heeft de huwelijkse daad nog altijd primair de voortplanting als doel, zoals in het canoniek recht van 1917 wordt beschreven. De positie van de Rooms-Katholieke Kerk tegen kunstmatige anticonceptie vindt men als hoofdthema in de encyclieken Casti Connubii (1931) van Paus Pius XI (1922-1939) en in Humanae Vitae (1968) van Paus Paulus VI (1963-1978). In vroegere en latere encyclieken van bijvoorbeeld Paus Johannes-Paulus II (1978-2005) vindt men dezelfde afwijzing van en waarschuwing voor kunstmatige anticonceptie ook terug.\nSoortgelijke overwegingen gelden ook in andere kerkgenootschappen, maar er zijn ook vrijzinniger kerkgenootschappen waar men geen enkel bezwaar heeft tegen anticonceptie.\nSommige mensen zien, soms op basis van religieuze overwegingen, ook een bevruchte eicel al als een volwaardige menselijke levensvorm, met alle recht op leven en levensbescherming. Zij verwerpen dan ook iedere vorm van anticonceptie:\nSommige christenen vinden alle vormen van anticonceptie ongeoorloofd, omdat de letterlijke interpretatie van de Bijbel de opdracht aan de mens zou bevatten om zich te vermenigvuldigen en de aarde te bevolken. Deze groep christenen kiest bewust voor gezinnen met vele kinderen."}
{"id": "9415", "revid": "166195", "url": "https://nl.wikipedia.org/wiki?curid=9415", "title": "Sociaal-Economische Raad (Nederland)", "text": "De Sociaal-Economische Raad (SER) is een Nederlands adviesorgaan van ondernemers, werknemers en onafhankelijke deskundigen. De SER adviseert de regering en het parlement over het sociaaleconomisch beleid. Ook faciliteert de SER akkoorden en convenanten. Voorbeelden zijn het Energieakkoord en diverse convenanten voor maatschappelijk verantwoord ondernemen. Daarnaast voert de organisatie bestuurlijke taken uit om bijvoorbeeld medezeggenschap te bevorderen.\nIn haar nu zeventigjarige bestaan heeft de SER een belangrijke rol gespeeld bij de opbouw van de verzorgingsstaat en bij de toename van de welvaart in Nederland. Maar ook in tijden van economische teruggang was de SER een voorname speler. Hoewel er soms kritiek klinkt op 'polderen' is het Nederlandse overlegmodel waarvan de SER een belangrijk onderdeel is een voorbeeld voor andere landen.\nOntstaan van de SER.\nIn 1934 verscheen het boek \"Een andere S.D.A.P., Objectief socialisme.\" door W. Huygens, uitgegeven bij N.V. De Arbeiderspers. In het boek wordt een andere inrichting van het sociaal-economische bestel in Nederland ontworpen.\nW. Huygens postuleerde in dit destijds invloedrijke boek \"De Centraal Economiese Raad (C.E.R.) samengesteld uit Kroonleden door de Regering benoemd, leden op voordracht van de werkgevers en leden uit de kring van werknemersorganisaties\". Zowel een adviserende als uitvoerende taken waren deze C.E.R. toebedeeld.\nNa de oorlog vond men dat de overheid zich meer moest gaan bemoeien met economische groei, werkgelegenheid en sociale zekerheid. Werkgevers en werknemers moesten daarbij invloed krijgen op de besluitvorming. Die betrokkenheid van ondernemers en werknemers bij het sociaaleconomisch beleid werd in 1950 vastgelegd in de Wet op de bedrijfsorganisatie. Deze wet regelde formeel toepassing van enkele grondwetsartikelen, waardoor in het bedrijfsleven 'openbare lichamen' konden worden ingesteld met verordenende bevoegdheden.\nDeze wet is vervangen door de Wet op de Sociaal-Economische Raad. Met deze wet werd de Sociaal-Economische Raad opgericht. Via de SER kregen werkgevers en werknemers een adviserende taak en bestuurlijke bevoegdheden.\nSamenstelling.\nDe SER is samengesteld uit vertegenwoordigers van werkgevers- en werknemersorganisaties en uit kroonleden. Dit zijn door de regering benoemde deskundigen. De raad telt 33 leden: 11 werkgevers-, 11 werknemers- en 11 kroonleden. Kroonleden zijn vaak hoogleraren op economisch, financieel, juridisch of sociaalwetenschappelijk gebied. Ze worden door de koning benoemd. Hun taak is het behartigen van het algemeen belang. Daarnaast treden kroonleden op als bruggenbouwer wanneer werknemers en ondernemers het niet met elkaar eens zijn. De leden van de raad worden telkens voor twee jaar benoemd. Ieder lid stemt \u2018zonder last of ruggespraak\u2019 en heeft een plaatsvervanger. Het dagelijks bestuur van de SER is eveneens samengesteld uit deze drie partijen.\nDrie centrale ondernemersorganisaties: \nDrie centrale werknemersorganisaties: \nOp 16 september 2022 is Kim Putters ge\u00efnstalleerd als de nieuwe voorzitter. Zijn termijn als voorzitter zal duren tot 1 april 2024, waarna herbenoeming mogelijk is.\nTaken van de SER.\nDe bekendste taak van de SER is het adviseren aan regering en parlement over hoofdlijnen van het sociaaleconomisch beleid. Bij sociaaleconomische vraagstukken wegen de adviezen van de SER zwaar. Zeker wanneer werkgevers, werknemers en kroonleden het eens zijn in hun advies. De raad geeft zowel gevraagd als ongevraagd advies. De adviezen van de SER zijn openbaar en verschijnen op internet. Ze behandelen een grote verscheidenheid aan sociaaleconomische onderwerpen, zoals arbeidsmarkt, pensioenen en onderwijs.\nDe drie doelstellingen van de SER zijn:\nDe SER brengt verschillende organisaties binnen de samenleving samen. Een voorbeeld daarvan is het Energieakkoord. Bedrijven, maatschappelijk organisaties en de overheid maakten afspraken om de CO2-uitstoot te verminderen. Sinds 2016 faciliteert de SER de convenanten voor Internationaal Maatschappelijk Verantwoord Ondernemen. Bedrijven, maatschappelijke organisaties, vakbonden en de overheid maken binnen convenanten afspraken om misstanden in internationale productieketens aan te pakken. Er zijn onder andere convenanten in de textielsector, de bankensector en de goudsector.\nDe SER voert ook wettelijke en bestuurlijke taken uit. Onder andere op het gebied van medezeggenschap, gezond en veilig werken, aanstellingskeuringen en pensioenen.\nPer 1 januari 2021 is Topvrouwen, een initiatief van VNO-NCW MKB, ondergebracht bij de SER en heet nu SER Topvrouwen. Voorzitter van de Raad van Advies is Marguerite Soeteman-Reijnen. SER Topvrouwen beheert een database met topvrouwen, die bedrijven, instellingen en wervingsbureaus kunnen raadplegen.\nCommissies.\nAdviezen, verkenningen en besluiten die in de raad van de SER worden vastgesteld, worden voorbereid in verschillende SER-commissies. Ook zijn er commissies die zich bezig houden met bestuurlijke taken. De meeste commissies bereiden adviezen voor die de raad vervolgens bespreekt en vaststelt. Sommige commissies (zogenaamde art. 43-commissies) kunnen ook rechtstreeks advies uitbrengen aan regering en parlement.\nCommissies bestaan doorgaans uit een vertegenwoordiging vanuit ondernemersleden, werknemersleden en onafhankelijke deskundigen (waaronder kroonleden). In de commissies zitten niet altijd raadsleden. Organisaties kunnen namelijk ook anderen benoemen in een commissies. Commissies worden bij de SER altijd voorgezeten door een kroonlid.\nOp dit moment zijn er bij de SER commissies actief op de terreinen van algemeen sociaal-economisch beleid, economische structuurbeleid, arbeidsmarkt- en onderwijsvraagstukken, arbeidsrecht en ondernemingsrecht, bevordering medezeggenschap, arbeidsomstandigheden, sociale zekerheid en gezondheidszorg, pensioenen, internationaal sociaal-economisch beleid, consumentenaangelegenheden en bestuurlijke aangelegenheden en toezicht.\nOnafhankelijke organisatie.\nHoewel bij wet ingesteld, is de SER geen overheidsinstelling. Ook in financieel opzicht is de SER onafhankelijk van de overheid. Het werk van de SER kost zo\u2019n 15 miljoen euro per jaar. De benodigde financi\u00eble middelen worden opgebracht door het bedrijfsleven. Sinds 1 januari 2013 gebeurt dit via het Algemeen Werkloosheidsfonds.\nBetekenis.\nNederland staat bekend om zijn overlegeconomie, waarin de adviezen van de SER van oudsher veel gewicht in de schaal leggen bij de besluitvorming van de regering. Over de jaren zijn inmiddels ruim 1300 adviezen uitgebracht door de SER. Deze zijn alle terug te vinden op de website van de SER. \nHet kabinet is niet verplicht de adviezen van de SER op te volgen, maar het motiveert wel altijd waarom een bepaald advies niet wordt overgenomen. De argumenten kunnen zodoende toch een rol spelen in het publieke debat. De adviezen van de SER worden gepubliceerd. Daarnaast biedt de SER maatschappelijke organisaties en deskundigen gelegenheid om deel te nemen aan het debat over sociaal-economische kwesties en om daarover in contact te treden met parlement en ministeries.\nTevens speelt de SER een belangrijke rol bij het in gezamenlijkheid (overheid en bedrijfsleven) vaststellen van het sociaal-economisch beleid. Belangrijke adviezen waren er onder ander over de loonvorming (in 1962), over het wettelijk minimumloon in 1966, over de WAO (in 1982 en 1991), over de Economische en Monetaire Unie (in 1990), over het sociaal-economische beleid in de jaren 2000-2004, over een toekomstgericht ouderenbeleid op het gebied van werk, inkomen, pensioenen en zorg (in 2005), over duurzame globalisering (in 2008), het pensioenakkoord (2019), het Klimaatakkoord (2020), het middellange termijn advies voor 2021 tot 2025 over zekerheid van werk en inkomen, toekomstig verdienvermogen, sterke publieke dienstverlening en een duurzaam leefklimaat (2021) en over de positie van jongeren (2019 en 2022)."}
{"id": "9416", "revid": "264532", "url": "https://nl.wikipedia.org/wiki?curid=9416", "title": "SER", "text": ""}
{"id": "9417", "revid": "80021", "url": "https://nl.wikipedia.org/wiki?curid=9417", "title": "Geslacht", "text": ""}
{"id": "9419", "revid": "523057", "url": "https://nl.wikipedia.org/wiki?curid=9419", "title": "Eikel", "text": ""}
{"id": "9420", "revid": "79705", "url": "https://nl.wikipedia.org/wiki?curid=9420", "title": "Ontlasting", "text": "Ontlasting of \"feces\" (Latijn: \"faeces\") is het onverteerde restant van ingenomen voedsel, dat, met geregelde tussenpozen (als \"uitwerpselen\"), via de endeldarm en de anus (aars) uit het lichaam wordt verwijderd (defecatie). Alle organismen met een maag-darmstelsel produceren ontlasting.\nBij zoogdieren zoals de mens bevat de ontlasting naast onverteerbare voedselresten vooral bacteri\u00ebn (ongeveer de helft van het gewicht), afgeschilferde darmwandcellen (tot 10\u00a0gram per dag) en enkele stoffen die door het lichaam in de darm worden afgescheiden, zoals galkleurstoffen: zonder die kleurstoffen zou ontlasting grijswit zijn.\nDiagnostische aspecten van ontlasting.\nDe ontlasting levert soms medisch nuttige informatie. Ook is aangetoond dat bij wc's met een plateau, waarop de eigen ontlasting bekeken kan worden voor deze weg te spoelen, mensen met darmkanker eerder naar een arts gaan omdat ze ongewone dingen aan de ontlasting opmerken.\nDe ontlasting kan beoordeeld worden op volgende kenmerken:\nGeur.\nOntlasting die erg stinkt, wijst vaak op een verkeerde of overvloedige voeding en een gedegenereerde darmflora. Hierdoor ontstaat gisting en rotting (het ontbinden van eiwitten) in de darm, waarbij giftige ontbindingsproducten kunnen ontstaan. Vooral rotting kan veel stinkende zwavelverbindingen opleveren.\nKleverigheid.\nWanneer de ontlasting aan de toiletwand blijft kleven kan dat wijzen op een overvloedige aanwezigheid van vet in de ontlasting. Meestal maakt de alvleesklier dan te weinig vetverterende enzymen (lipase) aan, waardoor de vetten uit de voeding onvoldoende worden verteerd. Ontlasting kan echter ook blijven kleven wanneer er kalkaanslag op de toiletpot zit, die de wrijving tussen feces en pot vergroot.\nDrijfvermogen.\nOntlasting kan in water drijven of zinken. Er zijn een aantal factoren die zorgen voor meer drijfvermogen. Een daarvan is de aanwezigheid van gassen in de ontlasting. Voedingsvezels die niet verteerd kunnen worden onderworpen aan bacteri\u00eble fermentatie in het maag-darmkanaal, waarbij gassen ontstaan. Een andere factor is de aanwezigheid van vetten.\nHoeveelheid.\nDe hoeveelheid wordt grotendeels bepaald door de hoeveelheid water die aangetrokken kan worden in het darmkanaal. Belangrijk voor het aantrekken van water zijn voedingsvezels. Naarmate deze meer in de voeding aanwezig zijn, neemt ook het volume van de ontlasting toe.\nConsistentie (hard, zacht, waterig).\nDe hardheid van ontlasting wordt bepaald door de hoeveelheid water die er in de darm aan onttrokken kan worden. Wanneer de ontlasting lang in de darm blijft, kan er veel vocht onttrokken worden, waardoor de ontlasting hard en keutelig wordt. Wanneer de darm weinig tijd krijgt om voldoende vocht te onttrekken, wordt de ontlasting zacht en diarreeachtig. In het vocht zitten mineralen, vitamines en andere nutri\u00ebnten opgelost, maar ook gifstoffen die we via de voeding opnemen, dan wel in het darmkanaal ontstaan door bijvoorbeeld rottingsprocessen. Hoe sneller de darmpassage, hoe minder toxines (maar ook voedingsstoffen) kunnen worden opgenomen. Gezonde ontlasting hoort een aaneengesloten worst te zijn, dus niet keutelig of een serie losse worstjes. \nDe Bristol-stoelgangschaal is een schaal waarbij ontlasting op basis van de consistentie in categorie\u00ebn wordt verdeeld. De kaart is bedacht door K.W. Heaton van de Universiteit van Bristol en gepubliceerd in het \"Scandinavian Journal of Gastroenterology\" in 1997. De volgende categorie\u00ebn worden onderscheiden:\nCategorie 1 en 2 zijn aanwijzingen voor constipatie, categorie 3 en 4 gelden als normale stoelgang, en categorie 5, 6 en 7 als diarree.\nKleur (wit, geel, groen, bruin, zwart).\nEen gezonde ontlasting heeft een lichtbruine tot donkerbruine kleur, een beetje pindakaasachtig. Naarmate de ontlasting langer in het lichaam is gebleven wordt de kleur donkerder.\nDe kleur van de ontlasting kan diagnostische informatie opleveren. \nFrequentie en tijdstip.\nBij baby's komt de ontlasting via de gastro-colische reflex (maag-dikkedarm) direct na de maaltijd (zuigtijd). Bij volwassenen is er zoveel vertrouwen ontstaan dat er een maaltijd zal komen, dat dit systeem niet meer functioneert. De Westerse regelmatige eetcultuur (circa driemaal daags) bevordert ook een patroon van ongeveer eenmaal daags ontlasting. Hierbij kan het eerste gedeelte wat donkerder en harder zijn dan het volgende, omdat het wat langer in de endeldarm is gebleven. De passagesnelheid is bij kinderen soms 6 tot 12 uur, bij sommige volwassenen 48 tot 72 uur.\nParasieten.\nMogelijk aanwezige parasieten zijn spoelwormen, lintwormen, larven of eitjes.\nBloed.\nDe aanwezigheid van bloed kan wijzen op aambeien, maar ook op ernstigere klachten.\nSlijm of pus.\nDoordat de ontlasting via het slijmvlies van de darm getransporteerd wordt is zij bij lozing bedekt door een glanzend laagje slijm. Bij onvoldoende slijm kan obstipatie optreden. Te veel slijm, al of niet met bloed, is een teken van ontsteking.\nOnverteerde voedselresten.\nWanneer in de ontlasting nog resten van voedsel te herkennen zijn, wijst dat op een onvoldoende vertering. Dit kan komen door onvoldoende kauwen van voedsel, maar er kan ook een ernstiger verteringsstoornis aan ten grondslag liggen.\nAfwezigheid.\nWanneer de ontlasting niet aanwezig is, zoals kan gebeuren bij pasgeboren baby\u2019s, kan dat wijzen op een aangeboren stoornis.\nOntlasting bij pasgeboren baby\u2019s.\nBij baby's is het inspecteren van de ontlasting een van de mogelijkheden om wat meer over de spijsvertering van het kind te weten te komen. Deze eerste ontlasting van een pasgeboren baby is het meconium, deze is zwart en kleverig. Indien deze meconium niet geproduceerd wordt in de eerste 24 tot 48 uur na de geboorte, kan er sprake zijn van een aangeboren stoornis als een anusatresie of een meconiumileus. Beide moeten dringend door een arts gezien worden.\nWanneer de baby borstvoeding krijgt wordt de ontlasting zacht of zelfs waterig, lichtbruin tot geel van kleur, en krijgt een kenmerkende melkachtige geur: borstvoedingspoep. Wanneer de baby uiteindelijk vaste voeding gaat eten wordt de ontlasting donkerder en harder, en gaat ook onaangenamer ruiken. \nOmdat bij een baby de spijsvertering nog niet optimaal verloopt, vindt men veel onverteerde voedingsstoffen terug in de ontlasting. Wanneer de baby spinazie eet, ziet de ontlasting groen. Eet hij tomaten, dan ziet de ontlasting rood. Dit is een normaal verschijnsel.\nBenamingen en associaties.\nHoewel fecale materie in de moderne Westerse cultuur doorgaans vooral bezien wordt als een hygi\u00ebnisch probleem, is het in de natuur evenals de land- en tuinbouw een waardevolle grondstof in de metabolische kringloop en wordt in essentieel rurale derdewereldculturen gebruikt als brandstof, als bouwmateriaal of zelfs om de huid mee in te smeren als bescherming of kleurmiddel.\nVoor ontlasting bestaan vele termen, waarvan sommige eufemistisch en andere volks en dysfemistisch zijn. Vaak heeft ieder zelfstandig naamwoord tevens een bijbehorende uitdrukking voor het ontlasten. Hier kunnen weer krachttermen en scheldwoorden van afgeleid zijn, bijvoorbeeld de uitdrukking kakker voor een rijk, snobistisch en elitair persoon.\nDiverse termen slaan op een dosis:"}
{"id": "9421", "revid": "879028", "url": "https://nl.wikipedia.org/wiki?curid=9421", "title": "Defecatie", "text": "Defecatie (ook \"defaecatie\" (Latijn: \"faeces\"), stoelgang, (in Nederland en Suriname ook poepen) is het via de anus ontlasten van ontlasting (faeces). Alle organismen met een maag-darmstelsel doen dit normaal gesproken met geregelde intervallen.\nDefecatie bij mensen.\nMensen hebben over het algemeen een defecatiefrequentie die varieert van eenmaal per twee dagen tot enige malen per dag. Komt de defecatie minder vaak, dan spreekt men van constipatie of verstopping. Gebeurt het vaker of is de ontlasting zachter dan normaal, dan spreekt men van diarree.\nHoe?\nDe defecatie gebeurt meestal nadat een drang tot ontlasten wordt gevoeld. Deze aandrang ervaart men zodra er rekking van het rectum (de endeldarm) plaatsvindt doordat de feces het rectum worden ingeduwd. De musculus sphincter ani internus (binnenste kringspier van de anus) ontspant zich en de feces drukken tegen de musculus sphincter ani externus (buitenste kringspier van de anus). Een mens kan bewust controle uitoefenen over de buitenste kringspier. Wanneer een persoon besluit zich te ontlasten, ontspant hij de buitenste kringspier, waardoor de ontlasting in het anale kanaal terechtkomt. De hoek tussen het colon sigmoides en het rectum wordt dan gestrekt, waarna de ontlasting door middel van een persbeweging het lichaam uit wordt geperst.\nWaar?\nIn de meeste westerse landen vindt de defecatie plaats op een wc en wordt het uitwendige gedeelte van de anus schoongeveegd met toiletpapier. In vele andere landen gebeurt de defecatie boven een holte in de grond (sta- of hurktoilet - vaak ook met spoelmechanisme). In een aantal oosterse landen wordt voor het schoonmaken van de anus in plaats van toiletpapier een waterslangetje gebruikt. \nIndien er geen sanitaire voorzieningen voorhanden zijn voor de defecatie, is het het beste om de ontlasting te begraven. Met de ontlasting kunnen dan echter micro-organismen en parasieten in het grondwater belanden die het water tot op grote afstand ongeschikt kunnen maken voor de winning van drinkwater. Wanneer men de ontlasting kan meenemen naar een bepaalde plaats met een geregelde riolering of andere vorm van afvoer of verwerking, verdient dit de voorkeur.\nDefecatie via een stoma.\nIndien door een chirurgische ingreep of een congenitale anomalie er geen endeldarm en voldoende lange dikke darm aanwezig is, wordt de ontlasting via een stoma uit het lichaam gedreven. Dit is een kunstmatige opening ter hoogte van de buikwand waar de darm rechtstreeks uitmondt. De stoelgang wordt dan in een speciaal zakje opgevangen dat rond dit stoma wordt gekleefd.\nHygi\u00ebne.\nOmdat de ontlasting steeds een grote hoeveelheid micro-organismen bevat, waaronder veel schadelijke, wordt regelmatig geadviseerd om na elke defecatie voldoende hygi\u00ebnemaatregelen (zoals het wassen van de handen met zeep) in acht te nemen om besmetting van de omgeving en zichzelf te voorkomen.\nOok een aantal parasieten overleeft slechts door onvoldoende hygi\u00ebnemaatregelen. Zo leggen aarsmaden hun eitjes ter hoogte van de anus, waar ze hopen hun weg te vinden naar de mond. Voortdurende herbesmetting is hun manier van overleven in de darm."}
{"id": "9422", "revid": "1300335", "url": "https://nl.wikipedia.org/wiki?curid=9422", "title": "Geslachtsgemeenschap", "text": "Geslachtsgemeenschap (Latijn: co\u00eftus, in het Nederlands ook wel copulatie, neuken, verouderd bijslaap) is een seksuele handeling tussen twee mensen waarbij een penis in erectie een vagina of anus penetreert. Het doel van geslachtsgemeenschap kan seksueel genot zijn, geslachtelijke voortplanting of beide.\nVaginale geslachtsgemeenschap.\nVaginale geslachtsgemeenschap vindt veelal plaats tussen een man en een vrouw. De geslachtsgemeenschap wordt voorafgegaan door een fase van seksuele opwinding: de penis wordt stijf en produceert voorvocht en in de vagina ontstaat extra afscheiding waardoor deze gladder wordt en de penis gemakkelijker kan worden ingebracht. Gedurende de geslachtsgemeenschap wordt de penis naar voren gestoten en weer teruggetrokken in een ritmisch proces. Dit kan resulteren in een ejaculatie (zaaduitstorting), waarbij sperma in de vagina wordt gespoten. De spermacellen bewegen zich (indien geen gebruik wordt gemaakt van bijvoorbeeld een condoom) via de vagina en baarmoederhals naar de baarmoeder of nog dieper in het lichaam naar de eileider. Als daar een eicel aanwezig is kan deze door een spermacel bevrucht worden, waardoor mogelijk een zwangerschap ontstaat. Mensen kunnen een bevruchting voorkomen door verschillende vormen van anticonceptie te gebruiken.\nAnale geslachtsgemeenschap.\nAnale geslachtsgemeenschap kan zowel plaatsvinden tussen mannelijke partners als tussen een mannelijke en een vrouwelijke partner. Anaal geslachtsverkeer leidt bij vrouwen in beginsel niet tot zwangerschap, tenzij het sperma toch in de omgeving van de vagina terechtkomt.\nPosities en variaties.\nGeslachtsgemeenschap kan worden bedreven in een grote vari\u00ebteit van seksposities. Er zijn in de geschiedenis veel boeken hierover verschenen, zoals de Kamasutra uit vermoedelijk de 2de eeuw na Christus, de I Modi uit de 16e eeuw en het 19e-eeuwse literaire werk De figuris Veneris. Geslachtsgemeenschap kan liggend plaatsvinden, met de ene partner boven de ander, in zijligging, staand of zittend. Voorbeelden zijn de \"missionarishouding\" of \"op zijn hondjes\".\nTaal.\nZoals voor alle termen die met de seksualiteit te maken hebben, zijn er ook voor \"geslachtsgemeenschap\" vele alternatieve woorden. Er bestaan vele verschillende, meer of minder pejoratieve Nederlandse synoniemen voor het woord geslachtsgemeenschap."}
{"id": "9423", "revid": "314527", "url": "https://nl.wikipedia.org/wiki?curid=9423", "title": "Semantiek", "text": "De semantiek of betekenisleer is een wetenschap die zich bezighoudt met de betekenis van symbolen, waarbij het in het bijzonder de bouwstenen van natuurlijke talen die voor de communicatie dienen ofwel woorden en zinnen betreft.\nHoofdstromingen binnen de semantiek.\nDe studie van woorden is het oudste onderdeel van de semantiek, en omvat onder meer de componentenanalyse en het bestuderen van semen en woordvelden en betekenis op morfologisch niveau, zoals bij verbuigingen en afleidingen, waarbij ook morfemen als de kleinste betekenisdragende eenheden nog worden bestudeerd. De zinssemantiek is later ontwikkeld en richt zich op de betekenis van grotere syntactische eenheden: zinsdelen, zinnen en op het hoogste niveau hele teksten en vertogen.\nBetekenis.\nBetekenis moet worden onderscheiden van de vorm waarin ze wordt uitgedrukt. Twee zinnen of woorden die dezelfde betekenis hebben, zoals: \"Jan kust Marie\" en \"Marie wordt door Jan gekust\", zijn synoniem. Als een enkele zin op twee of meer verschillende manieren kan worden ge\u00efnterpreteerd is hij meerduidig ofwel polysemantisch. Een voorbeeld van zo'n zin is \"Ik zag de man met de verrekijker\", waarin niet meteen duidelijk is of het gaat om een man met een verrekijker om zijn nek, of het waarnemen van een man op afstand met behulp van een verrekijker.\nHistorische semantiek.\nBinnen de historische taalkunde speelt betekenisverandering een belangrijke rol. In combinatie met de filosofie wordt dit binnen de semantiek bestudeerd als begripsgeschiedenis. De eerste basis voor dit onderdeel van de semantiek is met name gelegd door Wilhelm Wundt en Antoine Meillet en later Stephen Ullmann. Sinds het eind van de 20e eeuw wordt geprobeerd de historische semantiek meer in overeenstemming te brengen met de cognitieve taalkunde.\nEtymologie en betekenisverandering worden wel (gedeeltelijk) als subvelden binnen de historische semantiek beschouwd.\nInterculturele semantiek.\nBij communicatie op cultuuroverstijgend niveau gelden dezelfde regels als bij communicatie binnen de eigen cultuur, bijvoorbeeld wanneer het gaat om terminologie en het opstellen van wetenschappelijke modellen. Een van de voorwaarden is daarbij dat men het gezamenlijk eens is over zowel bepaalde concepten als over de bijbehorende (woord)betekenissen. Om misverstanden en conflicten te voorkomen is het noodzakelijk dat de semantiek een cultuuroverstijgende rol gaat spelen, wat concreet betekent dat er een brug wordt geslagen tussen de uiteenlopende manieren waarop als gevolg van de cultuurgebonden semantiek woorden en concepten door verschillende culturen worden ge\u00efnterpreteerd.\nSemantiek en waarneming.\nIn de semantiek kan men onderscheid maken tussen de kern van een begrip en de \"grijze zone\" eromheen. Die grijze zone is geheelomvattend, maar bevat meerdere grijze zones. Die zijn op hun beurt ook weer geheelomvattend. Essentieel is voor elke afzonderlijke zone wel de 'invoer': de door middel van waarnemingen opgedane informatie. Ook bij de mens kan het goed waarnemen tot nieuwe inzichten (begrip) leiden, door het bewustzijn te focussen op zo veel mogelijk verschillende invalshoeken (benaderingen). Door er bewust meerdere omschrijvingen aan te geven wordt in het onderbewustzijn een 'veelzijdig begrip' verkregen, dat naargelang veelomvattend kan zijn. Het bewust toespitsen op zintuiglijke waarnemingen (extravert zijn) vergroot zo de totale begrippen, die ieder afzonderlijk het bewuste begrip weer vergroten. Vervolgens worden bewust bepaalde 'herkenningspunten' verkregen door intu\u00eftie. Deze moeten bewust onthouden worden en dus de input zijn voor het te vormen potentieel. Door te proberen het potentieel altijd te vergroten in vooruitstrevende zin, wordt op den duur ongetwijfeld de essentie duidelijk. Zo ook die van de mens, ten aanzien van zijn (het?) 'bestaan'. Wat vloeit voort uit de karakterisering van een levend wezen als een mens? Welke ethische posities omtrent abortus en euthanasie zijn er? Of nog trivialer, wat is de betekenis van stoel? Hoewel niet iedereen erbij stil staat, kunnen gegeven definities van een stoel erg stereotiep zijn. Ook in een aantal gezaghebbende woordenboeken krijgt hij vier poten. Echter in alle gevallen is het wel het menselijke bewustzijn (afzonderlijk of beter nog tezamen) wat er 'een bepaalde draai' aan kan geven. In de semantiek worden in dit verband begrippen \"opgesplitst\" in semen, sememen en semantemen om de bijbehorende concepten in de werkelijkheid op overzichtelijke wijze te rangschikken.\nWaarheidsfunctionele semantiek.\nDe waarheidsfunctionele semantiek is in 1944 uitgewerkt door Alfred Tarski. Hierin wordt de betekenis van een zin teruggevoerd op de waarheid, aangezien het concept van waarheid gemakkelijker is te bevatten dan het concept van zinsbetekenis. Op deze manier wordt het begrip betekenis een functie tussen taaluitingen en de buitentalige werkelijkheid, en vormt het waarheidsgehalte van taaluitingen een rechtstreeks criterium voor hun betekenis. In de modeltheoretische semantiek wordt deze theorie verder uitgewerkt.\nSemantiek en aanverwante disciplines.\nSemantiek versus pragmatiek.\nDaarnaast moet de betekenis van een taaluiting worden onderscheiden van de communicatieve lading die ze meedraagt. Veel zinnen betekenen letterlijk iets anders dan wat ermee bedoeld wordt: iemand die vraagt \"Kun je me het zout aangeven?\" is niet ge\u00efnteresseerd of je fysiek in staat bent het zout door te geven - dit feit wordt namelijk als vanzelfsprekend beschouwd - , maar wil gewoon het zout hebben en geeft dit te kennen met behulp van het hulpwerkwoord \"kunnen\" dat een verzoek uitdrukt. Betekenisleer richt zich op de letterlijke betekenis van zinnen, pragmatiek op de achterliggende communicatieve waarde.\nSemantiek versus semiotiek.\nDe studie van de betekenis van tekens en symbolen is een sterk aan de semantiek verwante wetenschap: de semiotiek.\nSemantiek kan als een onderdeel van de semiotiek worden beschouwd.\nSemasiologie/Onomasiologie.\nDe semasiologie vormt een subdiscipline binnen de semantiek en beschrijft betekenissen op basis van symbolen. De studie in omgekeerde richting - dus die van woorden of symbolen waarbij de betekenis als uitgangspunt wordt genomen - staat bekend als onomasiologie.\nEen beeldwoordenboek of een woordenboek waarin lemma's naar betekenis zijn geordend is in wezen onomasiologisch van aard. Ook de woordveldtheorie heeft een onomasiologische component.\nBinnen de semiotiek is het begrip semantiek ge\u00efntroduceerd door Charles W. Morris. Sindsdien wordt in de semiotiek onderscheid gemaakt tussen pragmatiek en semiotische syntaxis ofwel syntactiek, al is het onderscheid tussen dit laatste begrip en syntaxis in het algemeen enigszins omstreden.\nFormele semantiek.\nEen belangrijke zusterdiscipline van de taalkundige semantiek is de formele semantiek, waarin de betekenis van formele talen zoals de propositielogica, de predicatenlogica en de modale logica wordt bestudeerd. Intentie en de hiermee verbonden intensionele semantiek, de semantiek van de mogelijke werelden, spelen een belangrijke rol in de modale logica.\nDe betekenis van een formele zin kan worden uitgedrukt in logische expressies. De relatie tussen de betekenis en de werkelijkheid wordt met de waarheidswaarden van de booleaanse algebra gelegd: de betekenis van een zin wordt gekenmerkt door alle omstandigheden waarin die zin waar is. De logische expressies laten daarnaast (geldige) redeneringen ofwel presupposities toe, waarin alle logische gevolgen van een zin kunnen worden afgeleid. Als bijvoorbeeld de propositie \"Ik ben geen man\" waar is, heeft dit automatisch tot gevolg dat de propositie \"Niet iedereen is een man\" ook waar is. De hedendaagse formele semantiek is grotendeels terug te voeren op Gottlob Frege en Ludwig Wittgenstein.\nIn bredere zin heeft de formele semantiek niet alleen betrekking op de logica, maar op alles wat met de definitie en het gebruik van formele talen binnen uiteenlopende vakgebieden te maken heeft. Voorbeeld daarvan is een modelleertaal die wordt gebruikt voor het vastleggen van informatie in computers, in een declaratieve taal of bij het programmeren van computers. Formele semantiek wordt op grote schaal toegepast in de computationele complexiteitstheorie. Bij nog verdere uitbreiding wordt het begrip formele semantiek zelfs gebruikt als hyperoniem voor alles wat met de semantiek van natuurlijke en formele talen te maken heeft.\nToepassing van de semantiek in niet-talige contexten.\nInformatietheorie.\nIn de informatietheorie wordt onder semantiek de betekenis van geordende opeenvolgingen van informatie verstaan. Een reeks toevallige gebeurtenissen kan in dit verband zeer veel informatie bevatten en in semantisch opzicht toch onbeduidend zijn.\nSysteemtheorie.\nIn de sociologische systeemtheorie wordt onder semantiek de gezamenlijke kennis die een maatschappelijk systeem tot zijn beschikking heeft verstaan. Hierbij gaat het in het algemeen om in sociaal opzicht betekenisvolle representaties die zijn voortgekomen uit de standaardisering van ervaringen, gedachten, handelingen en redenaties.\nFilosofie.\nBetekenisleer is een oude stroming in de filosofie. In de filosofie richt betekenisleer zich traditioneel op begrippen en concepten, maar in meer recentelijke filosofie ook op zinnen of hele teksten. In het merendeel van de theorie\u00ebn wordt de betekenis van een zin of woord verankerd dan wel in de waarneming, dan wel in waarheidscondities.\nEen belangrijke wending in de conceptuele semantiek is het inzicht van Ludwig Wittgenstein dat de elementen die onder een concept vallen niet moeten worden gezien als een coherente verzameling, maar als een complexe verzameling van objecten met \"familiegelijkenissen\": er is niets dat alle dingen die we \"spel\" noemen gelijk hebben, maar er zijn verscheidene kenmerken die veel van de spelen hebben, maar niet alle.\nEnkele kernbegrippen in de semantiek:\nSinds het belangrijke onderscheid tussen signficant/significaat (\"signifiant\"/\"signifi\u00e9\") enerzijds en referent anderzijds is gemaakt door Ferdinand de Saussure, en het onderscheid tussen connotatie en denotatie is uitgewerkt door Gottlob Frege, is de filosofische semantiek sterk verweven geraakt met zowel de taalkundige semantiek als de semiotiek. Binnen dit deelgebied van de semantiek worden tegenwoordig verder cognitieve significantie, informationele significantie en pragmatische significantie onderscheiden.\nDe semantiek neemt verder een centrale plaats in binnen de analytische filosofie. Onder taalfilosofie werd een tijdlang alleen maar semantiek verstaan, totdat de gebruikstheorie en taalkundigen zoals Ludwig Wittgenstein het onderscheid met de pragmatiek verduidelijkten.\nIndustri\u00eble vormgeving.\nBinnen de industri\u00eble vormgeving wordt gesproken over de semantiek van vormen. Hiermee wordt bedoeld dat (een deel van) een voorwerp door zijn vorm aan de gebruiker kan laten weten welke functie het vervult of wat de gebruiker ermee kan doen. Zo wordt een cilindervormige knop met groeven aan de zijkant begrepen als draaiknop, terwijl andere knoppen door hun vorm laten zien dat men hem kan indrukken of verschuiven.\nSemantisch Web.\nHet Semantisch web heeft betrekking op de uitbreiding van het World Wide Web via inbedding toegevoegd semantische metadata, \nhet gebruik van semantische data modellering technieken, \nzoals Resource Description Framework (RDF) en Web Ontology Language (OWL)."}
{"id": "9424", "revid": "412140", "url": "https://nl.wikipedia.org/wiki?curid=9424", "title": "Orale seks", "text": "Orale seks zijn seksuele handelingen waarbij de mond en/of tong, maar ook weleens de tanden en/of keel, gebruikt wordt om geslachtsdelen van iemand anders op te winden en/of naar een hoogtepunt te leiden. Wanneer dit specifiek plaatsvindt op de penis noemt men dit fellatio of \"pijpen\". Wanneer uitgevoerd op de vulva, zoals de schaamlippen en de clitoris, wordt het cunnilingus of \"beffen\" genoemd. Wanneer uitgevoerd op de anus wordt het anilingus of \"rimmen\" genoemd.\nRedenen voor orale seks.\nOrale seks kan als vorm van voorspel worden bedreven of kan een doel op zich zijn. De verrichtingen kunnen zowel voor het genot van de partner als wel voor eigen genot worden gedaan.\nEen motief voor deze vorm van seksualiteit is onder meer dat het niet leidt tot zwangerschap, terwijl voor gelovigen van veel religies geldt dat geslachtsverkeer alleen is toegestaan ten dienste van de voortplanting.\nOrale seks kan worden bedreven door heteroseksuelen en homoseksuelen. Zowel bij paren, trio\u2019s als in groepsverband. Indien een persoon een zeer soepele ruggengraat heeft, kan deze dit bij zichzelf doen. Bij een vrouw heet dit autocunnilingus en bij een man autofellatio.\nSeksuele behoeften kunnen met orale seks worden vervuld wanneer een vrouw haar maagdelijkheid wil behouden.\nHeteroseksuele paren kunnen deze vorm van seks ook gebruiken als alternatief voor geslachtsgemeenschap met anticonceptie.\nVeel mensen gebruiken eufemismen om over orale seks te praten, omdat er nog steeds een licht taboe rust op deze activiteiten.\nHoudingen en varianten.\nOrale seks kan in allerlei houdingen verricht worden. In staande, liggende of zittende posities zijn vele variaties mogelijk.\nBij de houding facesitting gaat \u2013 meestal een vrouw \u2013 met haar kruis op het gezicht van haar partner zitten.\nHet \"standje 69\", ook wel aangeduid met de Franse term \"soixante-neuf\", liggen de twee partners zo op of naast elkaar dat ze elk met de mond de geslachtsdelen van de partner kunnen stimuleren.\nCultuur.\nIn de westerse cultuur wordt orale seks door zowel de jeugd als volwassenen beoefend. Veel andere culturen zien het nog steeds als een taboe.\nRome.\nIn het voorchristelijke oude Rome was fellatio een taboe. Deze seksuele activiteit werd over het algemeen gezien als een vorm van onderwerping en dwang. Het Latijn maakt onderscheid tussen \"irrumare\" (irrumatio) en \"fellare\" (fellatio). Irrumatio is het penetreren in de mond van een persoon in een passieve rol; bij fellatio heeft (vooral) de andere persoon een actieve rol.\nDe gedachte hierbij was dat het afschuwelijk voor een man zou zijn om fellatio uit te oefenen, omdat dat betekent dat hij onderworpen zou zijn, terwijl, als hij fellatio van een vrouw, slaaf of iemand van lagere sociale klasse zou ontvangen, dit geen vernedering zou zijn.\nDe Romeinen beschouwden orale seks schandelijker dan bijvoorbeeld anale seks. Men nam aan dat gasten met een slechte adem beoefenaars waren van orale seks, waardoor zij dikwijls aan de etenstafel niet welkom waren. Ook om openbare gezondheidsredenen was het taboe. De Romeinen beschouwden de genitali\u00ebn als onrein. Orale seks maakte de mond vuil en daarom werd gedacht dat het een publiekelijk gezondheidsrisico met zich meebracht. Ook nu wordt orale sex nog weleens gezien als onrein of vernederend.\nChina.\nHet Chinese tao\u00efsme beschouwt cunnilingus als een geestelijk bevredigend gebruik dat levenskracht geeft.\nIslam.\nBinnen de islam lopen de meningen over orale seks (fellatio en cunnilingus) sterk uiteen. De meningen vari\u00ebren van halal (toegestaan) tot makruh (afgeraden) en haram (verboden). De Egyptische Yusuf al-Qaradawi is van mening dat het alleen tussen een getrouwd koppel is toegestaan. Adnan Aroor uit Syri\u00eb vindt het sterk af te raden en de Albanees Muhammad Nasiruddin al-Albani meent dat het helemaal niet is toegestaan. De vier madhhab (rechtsscholen) hebben geen uitgesproken standpunt en ook binnen elke rechtsschool zijn verschillende meningen te horen. Verder zijn de meeste het erover eens dat sperma en vaginavocht niet geconsumeerd mag worden. Waar men wel een eenzijdige consensus over heeft, is dat het niet beoefend mag worden door ongehuwden, omdat binnen de islam ongehuwden geen seksuele contacten mogen hebben.\nTen aanzien van anilingus zijn alle juristen en rechtsscholen het erover eens dat het verboden is. De reden hiervoor is dat de anus bij uitstek als een plaats van onreinheid wordt gezien.\nGezondheidsrisico's.\nOok bij orale seks kan men een soa oplopen. Zeker bij wisselende seksuele contacten zal dit risico groeien. Men moet bedacht zijn op onder andere chlamydia, gonorroe, herpes, hepatitis maar ook aids.\nHet humaan papillomavirus (HPV) speelt een rol bij het ontstaan van bepaalde vormen van kanker en het risico op een besmetting met HPV stijgt met de toename van wisselende seksueel-orale contacten.\nDe meest effectieve preventie tegen deze ziekten is vooralsnog het gebruik van een liklapje of condoom.\nZwangerschap.\nOrale seks \u2013 fellatio \u2013 kan onmogelijk tot zwangerschap leiden. Via de spijsverteringskanalen kan het sperma nooit de baarmoeder bereiken. Bovendien zal het sperma door het maagzuur volledig afgebroken worden.\nWel is zwangerschap mogelijk wanneer sperma indirect, bijvoorbeeld via de handen, in contact komt met de vagina."}
{"id": "9425", "revid": "10791", "url": "https://nl.wikipedia.org/wiki?curid=9425", "title": "Alfred Korzybski", "text": "Alfred Habdank Skarbek Korzybski (uitspraak \"kozjibskie\") (Warschau, 3 juli 1879 \u2013 Lakeville (Connecticut), 1 maart 1950) was een Pools-Amerikaans algemeen lingu\u00efst en grondlegger van het vakgebied van de algemene semantiek.\nLevensloop.\nGraaf Korzybski werd geboren in Polen als zoon uit een rijke aristocratische familie, waarin drie generaties wiskundigen, wetenschappers en ingenieurs voorkomen. Hij groeide op in de buurt van Warschau. Hij leerde Pools en Russisch op school en hij had een Duitse en een Franse gouvernante, waardoor hij als kind al vier talen sprak. Hij studeerde ingenieurswetenschap aan de Technische Universiteit Warschau. Tijdens de Eerste Wereldoorlog diende hij in 1914 in het Russische leger als verbindingsofficier. Nadat hij gewond raakte aan zijn been, ging hij in december 1915 naar Noord-Amerika, eerst naar Canada en later naar de Verenigde Staten, om de verscheping van de artillerie naar het oorlogsfront te co\u00f6rdineren.\nHier leerde hij Engels, de taal waarin hij zijn meeste werken zou publiceren. Zijn oorlogservaringen zetten hem aan het denken over de verschillen tussen mens en dier en de manier waarop intelligentie ons van dieren onderscheidt. In 1920 bracht hij zijn eerste boek uit, \"Manhood of Humanity\", en in 1933 publiceerde hij zijn hoofdwerk \"Science and Sanity: An Introduction to Non-Aristotelian Systems and General Semantics\". In 1938 richtte hij in Lakeville, Connecticut het \"Institute for General Semantics\" (IGS) op, dat zich tegenwoordig in Fort Worth, Texas bevindt. Hij doceerde in Harvard. In 1940 besloot hij zich te laten naturaliseren tot VS-burger.\nAlgemene Semantiek.\nDe hoofdverdienste van Korzybski is dat hij een filosofische richting heeft voortgebracht, die hij de \"Algemene Semantiek\" (GS) noemt. Niet te verwisselen met de semantiek waar het weinig mee van doen heeft. De hoofdprincipes ervan zijn beschreven in \"Science and Sanity\".\nHet bekendste citaat uit dit boek is \"De landkaart is niet het gebied\". Korzybski beweert dat de mens in twee werelden leeft: de wereld van de spraak en symbolen en in de werkelijke wereld. Hij geeft aan dat het menselijk verstand alleen in staat is te reageren op de gevormde landkaart en het aanwezige gebied (in het extreme geval) volledig vergeet. Bij het zien van een voorwerp, bijvoorbeeld een stoel, hebben we niet werkelijk de stoel in ons hoofd, maar vinden er elektrische en chemische processen plaats in onze hersenen. We zijn daarom niet in staat deze werkelijkheid exact gelijk op te slaan.\nDe essentie van Korzybski is de claim dat mensen gelimiteerd zijn in wat zij weten, door de structuur van het zenuwstelsel en de structuur van de taal. Mensen kunnen de wereld niet direct ondervinden, maar alleen door abstracties. Volgens Korzybski wordt veel menselijk lijden veroorzaakt doordat we ons beeld van de werkelijkheid verwarren met de echte werkelijkheid.\nSoms misleiden onze percepties en taal ons ten aanzien van de feiten. Ons begrip van de werkelijkheid heeft soms een andere structuur dan de werkelijkheid zelf. Korzybski benadrukte dat men zich door middel van training bewust moet worden van deze abstracties. Dit was het doel van zijn systeem, waarmee hij onder meer wilde bereiken dat we de wereld anders benaderen, bijvoorbeeld met de houding \"ik weet het niet, laten we het eens bekijken\". Een van de hierbij gebruikte technieken was het inwendig en uitwendig stil worden: een beleving die hij \"stilte op de objectieve niveaus\" noemde.\nNaar een anekdote gaf Korzybski op een dag les aan een groep studenten die hij onderbrak om een koekje te pakken dat was gewikkeld in een wit papier. Hij vroeg aan de studenten op de eerste rij of zij er ook eentje wilden. De studenten namen ervan en Korzybski vroeg of ze het lekker vonden. Toen zij dit bevestigden, toonde hij het origineel waarop \"hondenkoekjes\" te lezen was. De studenten waren gechoqueerd en twee spuugden het weer uit. Korzybski richtte zich naar de klas en zei: \"Hiermee heb ik aangetoond dat de smaak niet alleen wordt bepaald door de directe waarneming in de mond, maar ook door onze vertaling van de werkelijkheid.\"\nInvloed.\nKorzybski's boeken zelf hebben geen grote verspreiding gekend. Sommigen beschouwen hem zelfs meer als een charlatan dan een wetenschapper. Daarbij komt dat zijn hoofdwerk \"Science and Sanity\" niet erg toegankelijk is geschreven. Veel verdedigers en critici van Korzybski reduceerden daarom het complexe systeem naar eenvoudiger materie.\nWel heeft hij veel wetenschappers geprikkeld om de beschreven fenomenen nauwkeuriger en toegankelijker te formuleren. Beroemde voorbeelden zijn:\nHet Amerikaanse leger gebruikte zijn systeem in de Tweede Wereldoorlog om de oorlogsdepressie in Europa te behandelen onder leiding van Dr. Douglas M. Kelley, die als psychiater ook de leiding kreeg bij het Proces van Neurenberg.\nOok werd het werk van Korzybski van invloed op en onderdeel van verschillende gebieden, zoals de gestalttherapie, de rationeel-emotieve therapie (RET) van Albert Ellis, neuro-lingu\u00efstisch programmeren (NLP) onder invloed van Gregory Bateson en in de Scientology Church met het boek Dianetica van L. Ron Hubbard. Verder wetenschappers als: William A. White (psychiater), P. W. Bridgman (natuurkundige) en de onderzoeker W. Horsley Gantt (een voormalige leerling en collega van Pavlov).\nDe Algemene Semantiek kreeg bij een groter publiek bekendheid, als inspiratiebron van drie sciencefictionboeken van de schrijver A.E. van Vogt: \"The World of Null-A\" (1948), \"The Players of Null-A\" (1956) en \"Null-A Three\" (1984). Meer schrijvers (fictie en non-fictie), filosofen en uitvinders werden door hem be\u00efnvloed, zoals Belgisch striptekenaar/-schrijver Jan Bucquoy, Kenneth Burke, William S. Burroughs, Frank Herbert, Buckminster Fuller, Douglas Engelbart, Alvin Toffler, Robert A. Heinlein, Robert Anton Wilson, entertainer Steve Allen en songwriter Tommy Hall van de 13th Floor Elevators."}
{"id": "9426", "revid": "54256812", "url": "https://nl.wikipedia.org/wiki?curid=9426", "title": "Algemene semantiek", "text": "De algemene semantiek (general semantics) is een filosofie, die de reactie behandelt op hetgeen rond om ons heen gebeurt met de betekenis die we daaraan geven. Het is ontwikkeld door Alfred Korzybski gedurende de jaren twintig en dertig van de 20e eeuw. De algemene semantiek is verder uitgewerkt door verschillende bekende wetenschappers, waaronder:\nDe \"algemene semantiek\" (general semantics) heeft niets van doen met de semantiek of het daaraan verwante vakgebied educatieve discipline. Deze houdt zich bezig met betekenis en met de betekenis van betekenis. De semantiek legt de aandacht op wat er misgaat wanneer een bepaald symbool voor een persoon iets anders betekent dan voor een ander.\nHet model.\nDe hoofdprincipes van algemene semantiek beschreef Korzybski in \"Science and Sanity\". Het bekendste citaat uit dit boek is \"De landkaart is niet het gebied.\" De algemene semantiek vertelt ons dat er altijd meer is dan we zien, horen, voelen of geloven.\nKorzybski beweert dat de mens in twee werelden leeft: de wereld van de spraak en symbolen en in de werkelijke wereld. Hij geeft aan dat het menselijk verstand alleen in staat is te reageren op de gevormde landkaart en het aanwezige gebied (in het extreme geval) volledig vergeet. Bij het zien van een voorwerp, bijvoorbeeld een stoel, hebben we niet werkelijk de stoel in ons hoofd, maar vertalen we deze naar elektrische en chemische processen in onze hersenen. We zijn daarom niet in staat deze werkelijkheid exact gelijk op te slaan.\nEr zijn drie fundamentele stellingen voor de algemene semantiek:\nHierbij zijn de mensen de kaartenmakers en is de realiteit het gebied. Het doel van het systeem is dat mensen zich continu bewust blijven van hoe ze woorden gebruiken. Die woorden hebben feitelijk betrekking op de kaart en niet op de werkelijkheid zelf, noch betekenen de woorden voor verschillende mensen hetzelfde.\nDe essentie van Korzybski is de claim dat mensen gelimiteerd zijn in wat zij weten, door de structuur van het zenuwstelsel en de structuur van de taal. Mensen kunnen de wereld niet direct ondervinden, maar alleen door abstracties van de werkelijkheid:\nDe algemene semantiek was van invloed op de ontwikkeling van de Gestalttherapie, de Rationeel-Emotieve Therapie (RET) van Albert Ellis, Neuro-Lingu\u00efstisch Programmeren (NLP) onder invloed van Gregory Bateson"}
{"id": "9427", "revid": "147337", "url": "https://nl.wikipedia.org/wiki?curid=9427", "title": "Magdalen College (Oxford)", "text": "Magdalen College is een van de 39 colleges van de Universiteit van Oxford. De naam wordt uitgesproken als 'mohdlin' (of 'maudlin' op zijn Engels). Dit college werd in 1448 gesticht als \"Magdalen Hall\" en draagt sinds 1458 de huidige naam. Edward Gibbon en Oscar Wilde behoren tot de vele later beroemd geworden personen die er hebben gestudeerd. Magdalen College heeft een hertenkamp. Het college is in bezit van het Magdalen papyrus.\nDe Engelse schrijver C.S. Lewis doceerde Engelse literatuur aan Magdalen College van 1925 tot 1954."}
{"id": "9428", "revid": "641451", "url": "https://nl.wikipedia.org/wiki?curid=9428", "title": "Vagina", "text": "De vagina of schede is het inwendige deel van het geslachtsorgaan dat bij vrouwelijke zoogdieren de baarmoeder met de buitenkant van het lichaam verbindt. Het uitwendige deel van het geslachtsorgaan wordt vulva of schaamspleet genoemd.\nDe vagina is geschikt om de penis in te brengen bij het paren. Als daar een gestatie (zwangerschap) uit voorkomt, is de vagina een deel van het geboortekanaal bij de bevalling.\nVagina is het Latijnse woord voor schede, een omhulsel van een mes of zwaard: zwaardschede."}
{"id": "9429", "revid": "264532", "url": "https://nl.wikipedia.org/wiki?curid=9429", "title": "Patent", "text": ""}
{"id": "9431", "revid": "264532", "url": "https://nl.wikipedia.org/wiki?curid=9431", "title": "Democratie", "text": "Democratie (van het Grieks /\"d\u00e8mos\", \"volk\" en \"/kratein\", \"heersen\", dus letterlijk \"volksheerschappij\") is een bestuursvorm waarin de wil van het volk de bron is van legitieme machtsuitoefening. Men onderscheidt directe democratie, waarin burgers persoonlijk stemmen over wetten, besluiten en benoemingen, en indirecte, waarin het volk zich laat vertegenwoordigen door een gekozen orgaan, zoals een raad of parlement.\nIn een democratie is de voltallige bevolking soeverein en is alle autoriteit gebaseerd op de (minstens theoretische) instemming van het volk. Deze bestuursvorm is gebaseerd op het menselijke gelijkheidsideaal. Als iedereen vrij en gelijk in waardigheid en rechten geboren is (zoals in het eerste artikel van de Universele Verklaring van de Rechten van de Mens staat) dan heeft ook niemand m\u00e9\u00e9r recht dan een ander om bepaalde wetten vast te stellen of beslissingen te nemen. Het toepassen van die theorie in de politieke praktijk is vaak niet eenvoudig en kent vele aspecten.\nZo stelde Alexis de Tocqueville dat vrijheid en gelijkheid op gespannen voet met elkaar staan. Een te grote vrijheid gaat ten koste van de gelijkheid, maar andersom geldt hetzelfde. Ook waarschuwde hij voor de tirannie van de meerderheid. Niet alleen kunnen minderheden zo in de verdrukking komen en hun toevlucht zoeken in geweld, ook de meerderheid zelf kan hier het slachtoffer van worden.\nGeschiedenis.\nDe oudst bekende democratie was die van Athene in de Griekse oudheid (6e tot 4e eeuw v. Chr.). Alle vrije burgers van Athene stemden in een centrale volksvergadering op gelijke voet over wetgeving en benoemingen voor belangrijke posten; via een schervengericht konden ambtsdragers die te veel macht naar zich toetrokken, weer worden afgezet. Het stemrecht was wel zeer beperkt: vrouwen, slaven en \"metoiken\" (vreemdelingen, \"medebewoners\") mochten in Athene niet meebeslissen.\nOok in andere staten in de oudheid bestonden democratische instituten, maar doorgaans was de macht daarvan ingeperkt. In de Romeinse Republiek, bijvoorbeeld, werden de plebejers (de klasse van vrije handwerkslieden) vertegenwoordigd door de volkstribunen. De macht lag echter voornamelijk bij de senaat, die samengesteld werd door de elite. Naast de democratische bestond een aparte \"republikeinse\" traditie, die als gematigd alternatief voor de democratie werd bejubeld door onder anderen Aristoteles, Cicero en Polybius.\nHet Romeinse model van de republiek gold in Europa eeuwenlang als het ideale politieke model en inspireerde bijvoorbeeld de heersende klassen van de Italiaanse stadstaten (vanaf de late middeleeuwen). Een democratisch tegengeluid werd gegeven door Machiavelli, die in zijn \"Verhandelingen\" (1519) het volk van de steden waarschuwde tegen de elite (de \"grandi\"). Machiavelli meende dat de elite altijd in haar eigen belang zou besturen als ze niet gecontroleerd werd door het volk; hij stelde voor om tegenwicht te bieden door instituten als de volkstribunen en het schervengericht in ere te herstellen.\nDe moderne democratie kwam pas tot stand toen er volledig algemeen kiesrecht was ingevoerd. In veel landen kregen vrouwen pas na de Eerste Wereldoorlog kiesrecht. In Zwitserland pas in 1971. In de VS mochten zwarte mensen pas vanaf de jaren 1960/1970 stemmen.\nBestanddelen.\nOm van een democratisch proces te kunnen spreken, dienen de volgende vier fundamentele elementen aanwezig te zijn:\nVoor elk van deze vier elementen kunnen specifieke richtlijnen gelden.\nDefinities.\nDemocratie is onder meer:\nVoor een uitgebreide historische bloemlezing over wat vele denkers zoal onder \"democratie\" hebben verstaan: zie Arne Naess, Jens A. Christophersen &amp; Kjell Kval\u00f8 \"Democracy, ideology and objectivity\".\nSoorten democratie.\nEr zijn vele verschillende vormen van democratie. Sommige naties zoals Zweden kennen slechts een enkel huis van afgevaardigden. Andere als Nederland hebben een huis van afgevaardigden en een senaat. Deze beide vormen komen voor zonder president (Denemarken met een huis en Itali\u00eb met huis en senaat) dan wel met een president (Finland met een huis en Frankrijk met huis en senaat). Sommige naties hebben een kiessysteem dat voor een deel indirect is, waarbij niet de stemmers, maar de afgevaardigden een vertegenwoordiger kiezen. Zo kiezen in Duitsland de direct gekozen afgevaardigden de indirect gekozen president. Een representatieve democratie is de term voor vertegenwoordigers die door middel van een selectieproces zijn gekozen. Dit is in de meeste landen in het Westen het geval.\nBasisvormen.\nDirecte democratie.\nDirecte democratie is de oorspronkelijke vorm van democratie zoals gevonden bij de oude Grieken. Directe democratie is een vorm van beslissing waarbij de uitkomst door een meerderheid bepaald wordt. Dat kan effectief zijn, maar het kan ook tot een beslissingsproces leiden waarbij de ene beslissing door de andere beslissing opgevolgd wordt zonder dat er voldoende over nagedacht is.\nBij het begin van de 21e eeuw zijn verschillende methodes ontstaan waardoor iedereen kan stemmen via internet of gsm, wat een vorm van directe democratie is. Het is echter ook een vorm waarbij de meerderheid het voor het zeggen heeft en waarbij er een risico is op de tirannie van de meerderheid. Directe democratie in de moderne betekenis van het woord duidt op instrumenten waarbij opnieuw de deelnemers direct de uitkomst be\u00efnvloeden zonder de 'omwerking' van een parlement. Voorbeelden zijn het bindend referendum en het volksinitiatief.\nIn een systeem zonder vertegenwoordigers, bijvoorbeeld aangehangen door Akiva Orr, is er geen rol weggelegd voor politieke partijen en een parlement. Jean-Jacques Rousseau was een groot voorstander van de directe democratie.\nDe Volksvergadering is een vorm van directe democratie, die onder andere toegepast werd en wordt in Athene (de \"Ekklesia\"), Zwitserland (de \"Landsgemeinde\"), Noord-Amerika (de \"Town-meeting\") en het voormalige Joegoslavi\u00eb (het bedrijfsradenstelsel). Volksraadplegingen en plebiscieten worden ook weleens tot vormen van directe democratie gerekend, maar door hun niet-bindende karakter behoren zij niet specifiek tot deze categorie.\nRepresentatieve democratie.\nRepresentatieve democratie wordt ook wel parlementaire democratie genoemd.\nDe representatieve democratie ontstond als praktische oplossing bij het groeien van het aantal mensen binnen de democratie: het was praktisch niet mogelijk dat iedereen direct over elk onderwerp meebesliste. De meeste westerse democratie\u00ebn zijn parlementaire en daarmee representatieve democratie\u00ebn. Er zijn verschillen in kiesstelsels. Sommige landen verdelen zich in districten die elk een winnaar als afgevaardigde sturen, terwijl andere landen alle zetels rondom de tafel gelijkelijk verdelen naar de uitslag van de algehele uitslagen.\nIn een representatieve democratie draagt het volk een aantal nauwkeurig gedefinieerde bevoegdheden voor een beperkte tijd over aan een aantal afgevaardigden, die het volk 'representeren' en de wil van het volk uitvoeren. Deze bevoegdheden bevinden zich onder andere op het terrein van de wetgevende macht. Na een aantal jaren worden nieuwe verkiezingen gehouden. Deze overdracht van macht dient nauwkeurig bewaakt te worden om te voorkomen dat de overdracht definitieve karaktertrekken krijgt. De reeds genoemde verkiezingen na een aantal jaren waarbij een afgevaardigde zijn bevoegdheden worden afgenomen, is hier een van. Vrijheid van pers is een tweede. Elementen uit de directe democratie zoals een referendum kunnen ook een tegenwicht vormen.\nDemocratie en verkiezingen.\nVerkiezingen dienen altijd vrij te zijn. Hiervoor dienen verkiezingen aan een aantal voorwaarden te voldoen:\nDe Atheense democratie was overwegend een directe democratie. Er bestond een aantal magistraatsfuncties met aanzienlijke macht. Deze functies werden niet toegewezen door te kiezen, maar door te loten. Verkiezing zag men als oligarchisch, alleen met loting had elke (mannelijke) burger een even grote kans een functie te bekleden. Er bestonden controles en mogelijkheden om iemand af te zetten, wanneer bleek dat een door loting gekozen magistraat zijn functie niet goed uitvoerde. Ook in Italiaanse stadstaten in de middeleeuwen werd een deel van de magistraten door loting gekozen. Ook in later tijd (onder meer Jean-Jacques Rousseau, Charles de Montesquieu) werden verkiezingen met oligarchie geassocieerd. De laatste staat waar magistraten door loting werden gekozen (Veneti\u00eb) hield in 1797 op te bestaan, en sindsdien is democratie altijd vormgegeven door middel van verkiezingen.\nVolgens sommige politicologen bevatten verkiezingen nog steeds een oligarchisch element. Kiezers zijn geneigd personen te kiezen die een of meerdere eigenschappen vertonen, die als positief beschouwd worden en bovendien zeldzaam zijn. Verder zijn ze geneigd op mensen te stemmen die op een of andere manier opvallen, of bekend zijn. Hierdoor heeft niet iedere kandidaat \"a priori\" even veel kans om gekozen te worden. Verder zijn rijke personen, of personen met rijke bondgenoten, beter in staat een verkiezingscampagne te voeren en mensen te mobiliseren dan mensen die minder geld hebben.\nDemocratie en scheiding der machten.\nEen belangrijk, maar geen cruciaal kenmerk van een democratie is dat zij in haar instellingen en wetten vele uiteenlopende waarborgen kent tegen een ongezonde machtsconcentratie. Wetgevende, uitvoerende en rechterlijke macht kunnen worden onderscheiden. Dit staat bekend als de trias politica.\nDe wetgevende macht wordt gevormd door het parlement. De uitvoerende macht wordt gevormd door de regering die de wetten ten uitvoer brengt in beleid. De rechterlijke macht moet de andere twee machten in evenwicht houden. Ze krijgt hiervoor een zeer onafhankelijke positie. In vele democratische staten is de band tussen wetgevende en uitvoerende macht sterker dan die tussen de rechterlijke macht en de andere twee.\nOorspronkelijk kwam dit idee van de Franse baron Charles de Montesquieu, en het past dan ook bij uitstek in een bestuurssysteem waar de macht in handen is van een elite. Door die elite in drie delen op te splitsen hoopte hij de vrijheid van het volk (dus door een soort verdeel-en-heerstechniek) te beschermen. Overigens was Montesquieu geen onvoorwaardelijke voorstander van democratie. Democratie (hieronder verstond hij directe democratie) zag hij als geschikt voor stadstaten; voor grotere territoriale staten gaf hij de voorkeur aan meer autocratische regeringsvormen.\nDe pers wordt in democratische landen soms wel de vierde macht of vijfde macht genoemd vanwege haar cruciale rol bij het informeren van de burgers.\nParticratie.\nEen representatieve democratie waarin direct-democratische besluitvorming wordt bemoeilijkt is een particratie: de politieke partijen hebben de macht. Met uitzondering van Zwitserland zijn de Europese 'democratie\u00ebn' particratie\u00ebn. Particratie wordt vaak verward met de democratie. Een particratie komt voornamelijk tot uiting in de partijdiscipline, waarbij in de praktijk alle verkozenen die behoren tot eenzelfde partij in het parlement over alle onderwerpen unaniem stemmen.\nRepresentatieve democratie is in alle landen waarin representatieve democratie wordt toegepast ge\u00ebvolueerd tot particratie. Michels noemde dit de ijzeren wet van de oligarchie. Deze wet stelt dat alle organisatievormen, onafhankelijk van het democratische of autocratische gehalte in het begin, onvermijdelijk oligarchisch worden. Particratie\u00ebn kunnen bijgevolg worden gezien als een vorm van misbruik van delegatie in representatieve democratie. Aangezien alle representatieve democratie\u00ebn particratie\u00ebn zijn geworden, worden beide termen als synoniemen van elkaar gebruikt. Waarom is dit een vorm van misbruik? Er zijn heel wat publicaties die de effici\u00ebntie van representatieve democratie vergelijken met de effici\u00ebntie van directe democratie. Bijvoorbeeld de hoogleraren Lars Feld in Duitsland, Kirchgasser in Zwitserland en Matsusaka in de Verenigde Staten vergeleken de effici\u00ebntie van representatieve democratie en particratie door het vergelijken van de kosten van een bepaalde dienst als functie met de hoogte van de drempel voor het houden van een financieel referendum voor die dienst. Uit die gegevens blijkt dat hoe hoger de drempel is, hoe hoger de kosten van die dienst zijn.\nPubliekekeuzetheorie.\nPubliekekeuzetheorie is een tak van de economie die het gedrag in de besluitvorming van kiezers, politici en ambtenaren bestudeert vanuit het perspectief van de economische theorie. E\u00e9n bestudeerd probleem is dat elke kiezer weinig invloed heeft en derhalve een rationele onwetendheid kan hebben in politieke kwesties. Hierdoor kunnen lobbygroepen, door het winnen van het vertrouwen van kiezers, subsidies en voor hen gunstige reguleringen verwerven die schadelijk kunnen zijn voor de samenleving. \nKritiek op democratie.\nIn de loop der millennia zijn er veel tegenstanders van de democratie geweest. Het sterkst leven antidemocratische sentimenten van oudsher bij de vermogende elites, die bij democratie en de bijbehorende herverdeling van macht en middelen het minst te winnen hebben. Met uitzondering van een korte periode in de 20e eeuw zijn de vermogenden bij uitstek de steunpilaren van autoritair bestuur geweest; in de 21e eeuw zijn zij dit opnieuw.\nZo was Plato tegenstander van de democratie, omdat democratie volgens hem leidt tot dictatuur. In plaats daarvan stelde hij een regering van een verlichte filosoof-koning voor. Bovendien vinden sommigen dat een democratie niet voldoende de rechten van burgers kan garanderen. Een meerderheid van de bevolking kan immers instemmen met het schenden van die rechten. John Stuart Mill waarschuwde ook voor een 'tirannie van de meerderheid'.\nVaak wordt de machtsovername in Duitsland door Hitler gebruikt als voorbeeld van de gevaren van democratie. Hitler kreeg echter van het parlement en van de bevolking \u2013 door manipulatie en intimidatie de benodigde tweederdemeerderheid voor zijn Erm\u00e4chtigungsgesetz waarmee hij dictatoriale bevoegdheden verwierf. Uit dat parlement waren de communisten toen trouwens al (onder andere door geweld) verdreven.\nVolgens anderen leidt een democratie juist weer tot anarchie. Anarchie zal een tegenreactie oproepen: de behoefte aan wetten, en sterke sturing, een dictator. Verder menen sommigen dat het volk simpelweg te dom is om te regeren, en dat het bestuur beter overgelaten kan worden aan mensen die er verstand van hebben. Mensen die deze argumentatie gebruiken noemen democratie wel ochlocratie, regering door de massa.\nOok op religieus gebied zijn er uitspraken gedaan tegen de democratie. Een voorbeeld is hiervan de uitspraak die ds. J. Lohuis deed bij zijn afscheidspreek in een PKN-gemeente in Scherpenisse: \"De overheid is Gods dienaresse, maar ik ben tegen een democratie. Het is mijn diepste overtuiging dat de democratie een uitvinding van de duivel is. We moeten immers door God geregeerd worden\" (Eendrachtbode).\nWinston Churchill zei tegen critici van de democratie: \"Democracy is the worst form of government except for all those others that have been tried.\" (Democratie is de slechtste regeringsvorm, op alle andere methoden die al geprobeerd zijn na.)\nSchijndemocratie\u00ebn.\nIn sommige communistische geregeerde landen gebruikt(e) men het begrip \"democratie\" in de offici\u00eble naam, zoals de Duitse Democratische Republiek en de Democratische Volksrepubliek Korea. Als er al verkiezingen waren, werden deze in andere landen echter niet beschouwd als vrije verkiezingen. Soms werden verkiezingen uitgelegd als een bedreiging, niet voor de leiders maar voor het volk. Bij verkiezingen hebben sommige individuen met slechte bedoelingen de mogelijkheid om zich kandidaat te stellen. Als deze kandidaat onverhoopt het volk achter zich krijgt en zo de macht grijpt kan hij het bestuur omverwerpen en alleenheersen in het nadeel van het volk. In theorie zou de leider dus nieuwe kandidaten moeten zoeken die het goed menen met het volk en dezelfde goede bedoelingen delen met de huidige leider. In veel landen worden de kandidaten dan ook vaak bij verkiezingen voorgedragen door de machthebbers, tegenkandidaten ontbreken en vaak wordt bijvoorbeeld het publiekelijk uitleg geven over hoe men tegen de gestelde kandidaten kan stemmen, bestraft. Tegen de voorgestelde kandidaat stemmen was in communistische landen van het voormalig Oostblok echter wel mogelijk.\nE-democracy.\nDe komst van internet leidde tot veel speculatie over nieuwe vormen van directe democratie. Digitale gemeenschappen zouden als Griekse Agora kunnen functioneren, elektronisch stemmen kan misschien de gang naar de stembus overbodig maken (en zo hopelijk leiden tot een hogere opkomst), e-mailbombardementen zouden stakingen en demonstraties misschien overbodig maken. Maar privacykwesties, anonimiteit en digitale tweedeling leiden tot controverse in het e-democracydebat. Daarnaast is veel ophef ontstaan over de oncontroleerbaarheid van het digitale stemmen: het is op afstand niet mogelijk om te controleren of er sprake is van een \"vrije keuze\" achter de computer.\nNochtans is in landen met een zeer hoogstaande democratie, zoals Zwitserland, reeds jaren het schriftelijk stemmen voor iedereen ingevoerd zonder dat dit in de praktijk problemen geeft; in sommige opzichten is dit vergelijkbaar met stemmen via de computer thuis."}
{"id": "9432", "revid": "6", "url": "https://nl.wikipedia.org/wiki?curid=9432", "title": "Familienaam", "text": "Een familienaam of geslachtsnaam is dat deel van een persoonsnaam dat uitdrukt dat de drager lid is van een bepaalde familie. De familienaam gaat meestal over van ouders op kinderen, van de ene generatie op de andere. Familienamen kunnen worden onderscheiden van patroniemen, die familierelaties op een andere manier uitdrukken. Voor individuele leden van een familie zijn er voornamen, roepnamen of bijnamen.\nIn veel landen, waaronder bijna alle Europese landen, komt de familienaam n\u00e1 de voornaam; daarom noemt men de familienaam vaak de achternaam. In de meeste culturen waar familienamen bestaan is het gangbaar dat de achternaam van de vader overgaat op het kind; in sommige gevallen krijgt iemand echter de familienaam van zijn of haar moeder, of allebei de namen. Naast tradities zijn er van land tot land verschillende wetten en regels voor naamgeving.\nNaamvormen.\nEen naamvorm van een naam is de oorsprong van een naam, hoe hij is ontstaan. De naamvorm geldt als een groot deel van de verklaring van een naam. De meeste achternamen zijn in een van de volgende vier categorie\u00ebn in te delen.\nVerschillende namen voor mannen en vrouwen.\nIn een aantal talen worden namen vervoegd als een bijvoeglijk naamwoord of een zelfstandig naamwoord. Daardoor kan men aan de naam ook het geslacht van de persoon zien. Zo wordt in Tsjechi\u00eb Navr\u00e1til gebruikt voor mannelijke naamdragers en Navr\u00e1tilova voor de vrouwen.\nVolgorde van voor- en achternaam.\nIn Oost-Aziatische talen zoals het Chinees, Japans, Koreaans en Vietnamees, maar ook in het Hongaars, gebruikt men eerst de familienaam en dan de naam die het kind bij de geboorte krijgt.\nBij Mao Zedong is Mao dus de Chinese familienaam, bij H\u1ed3 Ch\u00ed Minh is Ho de familienaam en bij Kim Il-sung is het Kim.\nIn Japan kent men de kunstenares die in het Westen als Yoko Ono bekendstaat, als \"Ono Yoko\".\nIn Hongarije spreekt men van Liszt Ferenc voor Franz Liszt, Kod\u00e1ly Zolt\u00e1n voor Zolt\u00e1n Kod\u00e1ly en Bart\u00f3k B\u00e9la voor B\u00e9la Bart\u00f3k (Hongaarse componisten). Ferenc, Zolt\u00e1n en B\u00e9la zijn de voornamen of doopnamen (\"ut\u00f3n\u00e9v\", \"keresztn\u00e9v\"), Liszt, Kod\u00e1ly en Bart\u00f3k zijn hier de achternamen (\"vezet\u00e9kn\u00e9v\") of familienaam (\"csal\u00e1dn\u00e9v\").\nMede hierom is de term \"familienaam\" duidelijker dan \"achternaam\". Voor de andere naam is in het Nederlands geen gangbaar, algemeen toepasbaar alternatief voor \u2018voornaam\u2019, dat bij namen met de omgekeerde volgorde verwarrend is. In het Engels voorkomt men verwarring met de term \"given name\" (\u2018gegeven naam\u2019).\nOok in talen die normaal gesproken de familienaam achterop zetten, zoals het Nederlands, wordt soms de omgekeerde volgorde gebruikt als namen alfabetisch gesorteerd moeten worden. Het is in deze talen namelijk wel gebruikelijk op de achternaam te sorteren en daarna pas eventueel op de voornaam of voorletters. Ter herkenning wordt in deze gevallen een komma geplaatst na de achternaam. 'Willem Drees' wordt dan 'Drees, Willem' zodat hij onder de D komt in een alfabetische lijst.\nIn het Frans laat men de komma meestal weg. Daar schrijft men in offici\u00eble documenten de achternaam volledig in hoofdletters zodat op die manier te herkennen is welke volgorde is toegepast. Ook in andere landen wordt dit soms zo gedaan. Als Fransen mondeling hun naam opgeven, noemen ze soms ook de familienaam als eerste.\nIn Nederland is het gebruikelijk om bij achternamen die met een voorvoegsel beginnen, op het \u2018grondwoord\u2019 te sorteren. Daarom gaat bij ook het voorvoegsel naar achteren te verplaatsen, het komt dan nog achter de voornamen of voorletters. 'Henk de Vries' wordt dan 'Vries, Henk de'. Dit geldt niet voor sommige voorvoegsels uit andere talen, zoals het Franse \"Le\". In Belgi\u00eb ziet men het voorvoegsel meestal als integraal deel van de achternaam en blijft het dus vooraan staan: 'Hans Van der Velde' wordt 'Van der Velde, Hans'.\nGebruik in verschillende landen.\nNederland.\nIn het Nederlands en de meeste andere westerse talen bestaat iemands volledige naam uit zijn of haar voornaam of voornamen gevolgd door de achternaam. Een achternaam kan beginnen met \u00e9\u00e9n of meer tussen- of voorvoegsels. Voorvoegsels worden los geschreven, maar het komt ook voor dat het voorvoegsel in de naam ge\u00efntegreerd is, bijvoorbeeld als \"Vermeulen\". Dit laatste gebeurt vaak als een familie met een Nederlandse naam in het buitenland woont, zoals \"Vanderbilt\". Voor- en tussenvoegsels worden in Nederland niet met een hoofdletter geschreven als ze worden voorafgegaan door een ander deel van de naam, bijvoorbeeld \"Jan van der Meulen\" en \"de heer J. van der Meulen\" met een kleine V, maar \"de heer Van der Meulen\" met hoofdletter V. Er is dus verschil tussen \"Burgemeester Van Groningen\" en \"Burgemeester van Groningen\".\nWoont iemand met een Nederlandse naam in het buitenland, dan wordt het voorvoegsel vaak een hoofddeel van de naam, met hoofdletter, zoals bij \"Dick Van Dyke\", in de telefoongids onder de letter V. Overigens is een bijvoeglijk naamwoord dat in een naam voorkomt, bijvoorbeeld \"Grote\" in \"Grote Beverborg\" geen voorvoegsel maar een integraal deel van de achternaam.\nBuitenlandse namen worden in principe gespeld met hoofdletters of kleine letters zoals in het land van herkomst gebruikelijk is. Persoonsnamen worden alfabetisch gesorteerd op het hoofdwoord van de achternaam, wat in de meeste gevallen dus neerkomt op het eerste woord met een hoofdletter, bijvoorbeeld \"Meulen, Jan van der\" onder de letter M.\nFamilienaam van partner.\nGehuwden en geregistreerde partners mogen de familienaam van hun partner voeren. Trouwt Julia de Boer met Jan van der Meulen, dan kunnen beiden als achternaam \"De Boer\", \"Van der Meulen\", \"De Boer-van der Meulen\" of \"Van der Meulen-de Boer\" gebruiken. Dat laatste kan beschouwd worden als verkorting van \"Van der Meulen, geboren De Boer\". Zie ook N\u00e9e (geboortenaam). Het is gebruikelijk de namen met een streepje te verbinden, maar dat is wettelijk niet verplicht. Sinds 1998 geldt het recht om de naam van de partner te voeren ook voor mannen. Het voeren van de naam van de partner verandert de offici\u00eble naam in Nederland niet, in offici\u00eble registers blijft het dus altijd \"Julia de Boer\".\nFamilienaam van kinderen.\nOuders hebben keuzemogelijkheden voor de familienaam van de kinderen.\nGeslachtsnaamswijziging.\nHet is mogelijk de achternaam officieel te laten wijzigen, maar dit kan alleen als de wet dit toestaat. De regels hiervoor zijn opgenomen in het \"Besluit geslachtsnaamswijziging\". Veranderen mag bijvoorbeeld als de achternaam als bespottelijk kan worden gezien, zoals Poepjes of Naaktgeboren, als de achternaam zo vaak voorkomt dat dit verwarring oplevert, zoals De Vries of Jansen, als men de achternaam wil hebben van de moeder na een echtscheiding of die van een stief- of pleegouder of als de achternaam verkeerd is gespeld.\nEen naamswijziging moet worden aangevraagd bij het Ministerie van Justitie en Veiligheid afdeling Dienst Justis. De staatssecretaris van Justitie en Veiligheid beslist of de aanvraag wordt toegewezen of niet. Na een bezwaartermijn van zes weken zal de Koning door middel van een koninklijk besluit de wijziging toestaan en deze zal als \"latere vermelding\" worden toegevoegd aan de geboorteakte, als er een geboorteakte is geregistreerd in een Nederlandse gemeente. De duur van de procedure is afhankelijk van de reden van de naamswijziging, maar gemiddeld duurt dit een half jaar. Een naamswijziging houdt in dat identiteitsbewijzen, zoals paspoort en rijbewijs, van rechtswege vervallen en er nieuwe moeten worden aangevraagd. Voor de naamswijziging van een kind dat wordt erkend, is geen koninklijk besluit nodig. De ouders kunnen de ambtenaar van de Burgerlijke Stand verzoeken de naam te wijzigen in de akte van erkenning.\nVoorbeelden van naamswijziging:\nBelgi\u00eb.\nTussenvoegsels worden in Belgi\u00eb altijd gespeld zoals ze op de identiteitskaart staan. Meestal is dit met een hoofdletter en vaak ook aan elkaar of aan het hoofdwoord vast geschreven, bijvoorbeeld \"Jan Van Den Berghe\", \"Jan Van den Berghe\", \"Jan Vanden Berghe\" of \"Jan Vandenberghe\". Tussenvoegsels, inclusief hun schrijfwijze met hoofd- en kleine letters, maken integraal deel uit van de achternaam: \"Jan van den Berghe\" is dus niet dezelfde persoon als \"Jan Van den Berghe\" of \"Jan van Den Berghe\". Persoonsnamen worden bijgevolg alfabetisch gesorteerd op de gehele achternaam inclusief tussenvoegsels, bijvoorbeeld \"Van den Berghe, Jan\", \"Vanden Berghe, Jan\" of \"Vandenberghe, Jan\" onder de V.\nEnkele en dubbele familienamen.\nIn Belgi\u00eb was de algemene regel tot 2014 dat een kind de naam van de vader kreeg. Enkel als de vader onbekend was of het vaderschap niet erkende, kreeg het kind de naam van de moeder. Afwijken hiervan was zeer moeilijk en werd slechts in enkele gevallen toegestaan. Sinds 1 juni 2014 hebben ouders meerdere opties voor de familienaam van hun kinderen. Men kan kiezen uit de familienaam van de ene ouder, de familienaam van de andere ouder of een dubbele familienaam. Bij een dubbele familienaam mag eender welke familienaam op de eerste plaats komen te staan. De twee namen worden gescheiden door een spatie en onderscheiden zich van samengestelde namen in de zin dat ze deelbaar zijn en als twee verschillende namen worden aangezien. In de geboorteakte wordt in zo'n geval gespecificeerd:\nBij adoptie geldt eenzelfde keuzevrijheid. Bij naturalisatie kan men onder bepaalde voorwaarden een nieuwe Nederlandse of Franse achternaam kiezen.\nNadat een eerste kind uit een gezin een familienaam heeft gekregen, moeten de volgende kinderen uit dat gezin dezelfde (enkele of dubbele) familienaam krijgen. Van 1 juni 2014 tot 31 december 2016 had de vader als het ware een vetorecht, in die zin dat bij onenigheid tussen beide ouders over de familienaam, het kind de familienaam van de vader zou krijgen. Het Grondwettelijk Hof achtte dit echter in strijd met artikel 10, 11 en 11bis van de Belgische grondwet (gelijkheidsbeginsel en verbod op discriminatie) en vernietigde de desbetreffende bepaling. Thans krijgt het kind, indien de ouders geen keuze maken of er geen overeenstemming is, van rechtswege de familienaam van beide ouders in alfabetische volgorde.\nWijziging familienaam.\nMen kan niet zomaar de familienaam wijzigen. Ieder persoon, die daartoe reden heeft, kan een verzoek, dat gesteund is op ernstige redenen tot naamswijziging, indienen aan het ministerie van Justitie. De minister van Justitie kan deze naamsverandering toestaan indien hij vindt dat het verzoek steunt op ernstige redenen. De nieuwe naam mag geen aanleiding geven tot verwarring en mag noch de verzoeker noch derden schaden. Daarna zal de naamswijziging door middel van een koninklijk besluit gepubliceerd worden in het Belgisch Staatsblad en kan iedere belanghebbende binnen een termijn van 60 dagen verzet aantekenen. Men moet ook een registratierecht van \u20ac\u00a0140 betalen. Een voornaam wijzigen gaat eenvoudiger en is minder duur, bijvoorbeeld bij het wijzigen van Genderidentiteit.\nSuriname.\nIn Suriname (stand 2024) kunnen kinderen de naam kiezen van de vader, de moeder of een combinatie van die twee. Of er sprake van een huwelijk is, is niet van belang, wel of een kind erkend wordt.\nDuitsland.\nDe Duitse wet verplichtte de echtgenoten om een \"huwelijksnaam\" (Ehename), te dragen. Tot 1976 was dat de naam van de man, na 1976 kon men ook de naam van de vrouw kiezen. Hierbij vond er dus een daadwerkelijke naamswijziging plaats. Dit betekende dat iemands familienaam niet veranderde bij een echtscheiding, tenzij op verzoek. Het was zelfs zo, dat als mevrouw Schmidt bij haar huwelijk met de heer M\u00fcller de naam M\u00fcller aannam en na een echtscheiding de naam M\u00fcller behield, dat zij die naam door kon geven aan een nieuwe echtgenoot, indien zij hertrouwde.\nDoor een uitspraak van het Bundesverfassungsgericht van 5 maart 1991 is de verplichte huwelijksnaam afgeschaft. Ook al kunnen de partners nu ervoor kiezen om de achternaam van de vrouw te dragen of een combinatie tussen de naam van de man en de vrouw, toch kiest 71,9 procent van de heteroseksuele koppels de mannelijke naam. Het mag, maar het hoeft niet. Kiezen de partners geen huwelijksnaam, dan houdt ieder zijn eigen naam. Voor hun uit het huwelijk geboren kinderen moeten de ouders een van beide namen kiezen.\nNoord-Ghana.\nIn het noorden van Ghana gebruikt men eveneens geen familienamen, ongeacht etnische herkomst. Personen worden gewoonlijk aangeduid met de naam van de vader, gevolgd door een persoonsnaam. Is de persoon een man, dan wordt die persoonsnaam de eerste naam van zijn kinderen. Er is evenwel geen wettelijke grondslag voor de naamgeving, zodat men vrij is een andere naam dan die van de vader te kiezen.\nHongarije.\nIn het Hongaars geldt voor bepalingen dat men eerst het meest significante weergeeft, terwijl een verdere precisering of detaillering consequent later volgt. Bij \"persoonsnamen\" wordt een voornaam een bepaling beschouwd bij een achternaam. Zo staan persoonsnamen vanuit Nederlands gezichtspunt in \u201eomgekeerde\u201d volgorde: B\u00e9la Bart\u00f3k heet in het Hongaars \"Bart\u00f3k B\u00e9la\". Dit doet men in Hongarije in beginsel alleen voor Hongaarse namen maar niet voor niet-Hongaarse namen: Johan Cruijff heet ook zo in het Hongaars.\n\"\u00dat\u00f3n\u00e9v\" (letterlijk: achternaam) is de aanduiding voor het deel van de naam, dat in het Nederlands voornaam heet. De familienaam/achternaam heet \"vezet\u00e9kn\u00e9v\" (leidende naam).\nBij sommige namen ziet de \"vezet\u00e9kn\u00e9v\" er uit alsof het een \"\u00fat\u00f3n\u00e9v\" is (voorbeelden: \"J\u00f3zsef Attila\" is buiten Hongarije Attila J\u00f3zsef, \"Zsolt B\u00e9la\" is buiten Hongarije B\u00e9la Zsolt). Ook herhalingen zijn mogelijk (voorbeeld: \"P\u00e9ter P\u00e9ter\").\nGehuwde vrouwen kunnen op verschillende manieren hun naam aangeven. Voorbeeld als \"Kiss M\u00e1ria\" gehuwd is met \"Nagy J\u00f3zsef\":\nDe gehuwde man kan ook de \"vezet\u00e9kn\u00e9v\" aannemen van de vrouw, maar dat komt minder voor.\nIerland.\nDe meeste Ierse namen beginnen met 'Mac' of '\u00d3'. Na Mac komt, als de eigenlijke naam met een klinker begint, een kleine h. De vrouwelijke vorm is 'N\u00ed' met lenitie van de erop volgende medeklinker. De zus van Se\u00e1n \u00d3 hEadhra heet dus Caitil\u00edn N\u00ed Eadhra en de zus van P\u00e1draig Mac Domhnaill heet R\u00f3is\u00edn N\u00ed Dhomhnaill. Getrouwde vrouwen houden hun eigen naam.\nDe meeste namen hebben een verengelste vorm en dan zijn ze voor mannen en vrouwen hetzelfde. De hierboven genoemde namen worden dan John O'Hara, Cathleen O'Hara, Patrick MacDonald en Rosy MacDonald.\nIJsland.\nIn IJsland gebruikt men geen achternamen. In plaats daarvan worden personen nader aangeduid met een patroniem, dat wil zeggen: de naam van de vader. Personen die de IJslandse nationaliteit verwerven worden in IJsland geacht een IJslandse achternaam aan te nemen. Ook is in IJsland het geslacht te onderscheiden via de achternaam, zo krijgen jongens als uitgang bij hun achternaam -\"son\" zoals \"Gunnarsson\" en meisjes -\"d\u00f3ttir\" zoals \"Villbergsd\u00f3ttir\".\nJapan.\nIn Japan wordt de achternaam wel gebruikt, maar wordt deze algemeen eerst geplaatst, gevolgd door de voornaam, waardoor er een tegenstelling ontstaat met de westerse volgorde. Vaak echter, draait men de volgorde om voor buitenlanders, waardoor de achternaam achteraan komt. Japanse achternamen bestaan uit meestal uit twee, soms een of drie, karakters en verwijzen vaker dan niet naar plaatsen van residentie, zoals \u5c71\u672c (Yamamoto) 'aan de voet van de berg', \u4e2d\u6751 (Nakamura) 'in het dorp', \u68ee (Mori) 'woud' en \u9577\u8c37\u5ddd (Hasegawa) 'lange rivier in de vallei'. Er bestaan ook achternamen met vier of vijf karakters, zoals \u52c5\u4f7f\u6cb3\u539f (Teshigawara) en \u52d8\u89e3\u7531\u5c0f\u8def (Kadenok\u014dji), maar deze zijn uitermate zeldzaam.\nDe familienaam wordt in het Japans vaak gebruikt als normale aanspreekvorm. Hierachter wordt dan een aanspreektitel geplaatst. Bijvoorbeeld \"mevrouw Ishikawa\" wordt dan \"Ishikawa-san\". Het aanspreken met de voornaam of zonder aanspreektitels wordt voornamelijk in zeer informele situaties gebruikt.\nVroeger hadden alleen families uit hogere klassen in Japan het voorrecht een familienaam te dragen, terwijl nu de Japanse keizerlijke familie de enige familie in Japan is die geen achternaam heeft.\nPolen.\nIn het Pools wordt de mannelijke uitgang 'i' (of 'y') in bijvoorbeeld '-ski', '-cki', '-dzki' bij vrouwen vervangen door een 'a'. Voorbeeld: Lech Kaczy\u0144ski \u2013 Maria Kaczy\u0144ska.\nRusland.\nIn het Russisch wordt de naam van vrouwen altijd gevormd door '-aja', '-ova' of iets dergelijks aan de achternaam van de man toe te voegen. Hetzelfde geldt voor het patroniem. Voorbeelden: Piotr Vladimirovitsj Achmatov \u2013 Olga Vladimirovna Achmatova, Piotr Ruslanovitsj Brodski \u2013 Olga Ruslanovna Brodskaja. In deze voorbeelden zijn Piotr en Olga de voornaam, Vladimirovitsj/Vladimirovna en Ruslanovitsj/Ruslanovna het patroniem, Achmatov(a) en Brodski/Brodskaja de familienaam.\nSpanje, Portugal en Cataloni\u00eb.\nIn het Spaans, Portugees en Catalaans worden de achternamen van zowel vader als moeder gebruikt (\"apellido paterno\" en \"apellido materno\"), dus heeft ieder twee achternamen (\"apellidos\"). Daartussen komt soms het woordje \"y\" hoewel dat vandaag de dag minder gebruikelijk is. Begint de eropvolgende naam met \"I\" of \"Y\", dan gebruikt men het voegwoord \"e\". De \"apellido paterno\" wordt doorgegeven aan de volgende generatie. Bijvoorbeeld als de heer Juan D\u00edaz Merrano en mevrouw Elena P\u00e9rez Fuerta een zoon krijgen die Jos\u00e9 heet, zal deze Jos\u00e9 D\u00edaz P\u00e9rez heten. In een offici\u00eble akte wordt hij aangeduid met zijn volledige naam en de voornamen van zijn ouders, bijvoorbeeld: \"Jos\u00e9 D\u00edaz P\u00e9rez, hijo de (zoon van) Juan y Elena\". Het is zeer ongebruikelijk, maar dit systeem kan worden uitgebreid tot Jos\u00e9 D\u00edaz P\u00e9rez Merrano Fuerta, en ook de namen van andere voorouders kunnen worden toegevoegd. Zie ook Iberische en Ibero-Amerikaanse achternamen.\nIn Chili en Spanje is het tegenwoordig mogelijk dat de \"apellidos\" verwisseld worden, waarbij die van moederskant v\u00f3\u00f3r die van vaderskant wordt gezet, dus Jos\u00e9 P\u00e9rez D\u00edaz. In Portugal is dat de gebruikelijke volgorde. Bij de, in de Nederlandse geschiedenis bekende, Luis de Requesens y Z\u00fa\u00f1iga was dat ook het geval.\nSommige personen zijn internationaal bekend onder de \"apellido materno\", zoals Pablo Ruiz y Picasso en Santiago Ram\u00f3n y Cajal.\nTsjechi\u00eb.\nIn het Tsjechisch eindigt de naam van de vrouw op '-\u00e1' of '-ov\u00e1'."}
{"id": "9433", "revid": "75723", "url": "https://nl.wikipedia.org/wiki?curid=9433", "title": "Naam", "text": "Een naam is een woord of een combinatie van woorden waarmee personen, instellingen, dieren, planten en zaken op individueel niveau (eigennamen) of op basis van groepskenmerken (soortnamen) benoemd kunnen worden.\nBij Lloyd's of London zijn \"Names\" ('namen') particuliere personen die een risico op zich nemen tegen premiebetaling."}
{"id": "9434", "revid": "298524", "url": "https://nl.wikipedia.org/wiki?curid=9434", "title": "Geslachtsnaam", "text": ""}
{"id": "9435", "revid": "16680", "url": "https://nl.wikipedia.org/wiki?curid=9435", "title": "Pyromaan", "text": ""}
{"id": "9436", "revid": "301881", "url": "https://nl.wikipedia.org/wiki?curid=9436", "title": "Seksuele volkstaal en eufemismen", "text": "Deze pagina geeft een overzicht van alternatieve woorden dan wel eufemismen van seksualiteit. Deze woorden kunnen naast hun seksuele betekenis ook een niet-seksuele betekenis in het dagelijks leven hebben, gebruikt worden in de zogenaamde dirty talk of als scheldwoord. De vermelde termen zijn vrijwel alle arbitrair en vari\u00ebren in frequentie en regionaliteit van gebruik."}
{"id": "9438", "revid": "264532", "url": "https://nl.wikipedia.org/wiki?curid=9438", "title": "Q.E.D.", "text": ""}
{"id": "9439", "revid": "780746", "url": "https://nl.wikipedia.org/wiki?curid=9439", "title": "Masturbatie", "text": "Masturbatie, zelfbevrediging, soloseks of onanie is het stimuleren van de eigen geslachtsdelen om seksuele opwinding te bereiken, meestal tot er een of meer orgasmen op volgen. Het komt voor bij mensen, zoogdieren en reptielen. Wanneer het met de hand wordt gedaan spreekt men bij het mannelijk geslacht van zichzelf aftrekken, bij het vrouwelijk geslacht van vingeren. Masturbatie kan in plaats van met de hand ook met een hulpmiddel worden uitgevoerd. De seksuele opwinding kan extra gestimuleerd worden met pornografie en/of seksuele fantasie\u00ebn.\nMensen.\nIn Nederland masturbeert gemiddeld 40% van de mannen en 14% van de vrouwen minstens een keer per week. 16% van de mannen en 33% van de vrouwen geeft aan nooit te masturberen. Volgens Brits wetenschappelijk onderzoek uit 2007 masturbeert circa 75% van de (Britse) mannen tussen 16 en 44 jaar, ook binnen een relatie. Voor (Britse) vrouwen ligt het percentage half zo hoog. Masturbatie komt niet alleen voor bij geslachtsrijpe personen. Ook kinderen stimuleren zichzelf seksueel. Kinderen ontdekken dat masturbatie een plezierig gevoel geeft.\nFunctie.\nMasturbatie heeft een functie. Via masturbatie leren kinderen en jongeren hun eigen lichaam en seksualiteit kennen. Deze fase kan al beginnen rond het vijfde levensjaar. Zo leren jongeren door masturbatie wat ze wel en niet prettig vinden. Zelfbevrediging geeft ontspanning, vermindert stress en helpt bij het inslapen. Zelfbevrediging kan ook functioneren als uitlaatklep voor spanningen die op zich dus niets met seksualiteit te maken hebben. Door de endorfine die tijdens een orgasme vrijkomen geeft het namelijk ontspanning. Het heeft ook een functie als methode om te ontladen van seksuele spanningen.\nSchuldgevoel.\nVolgens Rita Kohnstamm kunnen jongeren zich na masturbatie schuldig of neerslachtig voelen.\nHulpmiddelen.\nEr is een breed skala aan hulpmiddelen uitgedacht voor het masturberen, vari\u00ebrend van glijmiddelen tot vibrerende dildo's en namaakvagina's. De experimenten met hulpmiddelen nemen soms gevaarlijke vormen aan. Uit de medische literatuur zijn ongelukken bekend door het invoeren van voorwerpen in het rectum of de urinebuis als ook met bijvoorbeeld stofzuigers. Men neemt aan dat deze beschreven gevallen vanwege taboes rondom seksualiteit slechts een klein deel van de werkelijkheid afbeelden.\nOp het internet lijkt de populariteit van \"recreatief urethraal sonderen\" toe te nemen, vooral onder mannen.\nFoutief gebruik.\nDe term masturbatie wordt soms foutief gebruikt wanneer het met de hand stimuleren van de geslachtsorganen van de partner aangeduid wordt. Dit is per definitie geen zelfbevrediging. Als het wederzijds gebeurt, is elkaar aftrekken of vingeren correcter.\nMasturbatie door meiden en vrouwen.\nMeiden en vrouwen kunnen masturberen door over en rondom de clitoris te wrijven, de schaamlippen te masseren en de vingers in de vagina te duwen en ze er weer uit te halen. Met de natte vingers kunnen de clitoris en de schaamlippen extra bevochtigd worden wat de strelende, masserende en wrijvende bewegingen vereenvoudigt en veraangenaamt. Voor het bevochtigen van de schaamlippen en clitoris kan ook een glijmiddel of speeksel om de masturbatie te vergemakkelijken. Wanneer een vrouw tijdens haar menstruatie masturbeert kan ook het menstruatiebloed fungeren als een natuurlijk glijmiddel.\nNaast het vingeren van de vulva met de eigen vingers gebruiken vrouwen soms ook een vibrator, dildo of ander voorwerp om de clitoris te masseren of in de vagina te brengen. De opwinding kan ook vergroot worden zonder directe aanraking van de hand of vingers, bijvoorbeeld met behulp van een waterstraal of door de vulva tegen een voorwerp aan te wrijven ('humpen' of 'oprijden'). Ter extra stimulatie worden soms andere erogene zones, zoals de borsten en tepels of de anus aangeraakt. Vrouwenbesnijdenis heeft, afhankelijk van de wijze waarop de ingreep wordt uitgevoerd, invloed op de wijze van masturberen.\nMasturbatie door jongens en mannen.\nEen bekende techniek voor zelfbevrediging van een man (aftrekken) is het met de hand of enkele vingers op en neer bewegen van de voorhuid over de eikel of rond de schacht van de penis, totdat een orgasme en eventueel een zaadlozing wordt bereikt. Bij onbesneden mannen is de eikel vaak te gevoelig om zonder voorhuid te masturberen. Bij het masturberen kan gebruik gemaakt worden van een glijmiddel (bijvoorbeeld speeksel) om op en neer gaande beweging te vergemakkelijken. Er kunnen seksspeeltjes of voorwerpen voor seksuele prikkels in de anus ingebracht worden, zoals een vibrator of een dildo. Ter extra stimulatie worden soms andere erogene zones zoals de tepels aangeraakt.\nHet meest gevoelige deel van de penis is het gebied waar het toompje de voorhuid en de eikel verbindt, en het gebied van het toompje tot aan het scrotum.\nCircumcisie (het verwijderen van de voorhuid) zou een effect kunnen hebben op masturbatie, al is dat wetenschappelijk omstreden.\nMasturbatie in vroeger eeuwen.\nIn de medische wetenschap is in de loop van de laatste eeuw het inzicht ontstaan dat masturbatie geen schadelijke gevolgen heeft. In de antieke literatuur is zelfbevrediging soms voorwerp van milde spot (Plautus). Tot in de Nieuwe tijd had men er niet echt bezwaar tegen, hoewel het ook niet werd aangemoedigd. Volgens sommigen staat ook de Bijbel in principe niet negatief tegenover masturbatie, anderen wijzen op diverse plaatsen in het Nieuwe Testament waar wordt gewaarschuwd voor \"onreine gedachten\" en \"schandelijke\" of \"kwade beweging\". De invloedrijke christelijke theoloog Thomas van Aquino vond dat masturbatie een ernstige zonde was.\nIn de 18e eeuw veranderde de nonchalante benadering van het verschijnsel. Er verschenen theologische en medische werken waarin op soms huiveringwekkende manier de verschrikkelijke gevolgen van de 'onanie' geschilderd werden: verzwakking, zenuwstoringen en een vroege dood. Het meest invloedrijke boek is geschreven door de Zwitserse medicus Samuel-Auguste Tissot: \"L'Onanisme. Dissertation sur les maladies produites par la masturbation\" (1760). Tissots werk werd in vele talen vertaald en meer dan honderd jaar lang herdrukt. Het boek werd veel nagevolgd, ook door kwakzalvers die niet aarzelden de morele paniek te exploiteren. De Engelsman Samuel La'Mert bijvoorbeeld publiceerde omstreeks 1848 een werk in het Frans, \"La pr\u00e9servation personnelle. Trait\u00e9 medical sur les maladies des organes de la g\u00e9n\u00e9ration r\u00e9sultant des habitudes cach\u00e9es, des exc\u00e8s de jeunesse ou de la contagion; avec des observations pratiques sur l'impuissance pr\u00e9matur\u00e9e\" (in het Nederlands vertaald als 'De zelfbewaring'), waarin de beschrijving van de noodlottige gevolgen van zelfbevrediging zoals ruggenmergtering, hersenverweking en blindheid werden gevolgd door de aansporing om La 'Merts 'onfeilbare' geneesmiddelen te kopen. Ook dit werkje werd nog tachtig jaar lang herdrukt. Pas in de loop van de twintigste eeuw, onder invloed van de moderne seksuologie, won de overtuiging terrein dat die zwarte schilderingen op niets gebaseerd waren.\nZoogdieren en reptielen.\nMasturbatie komt niet alleen bij de mens voor, maar ook bij vele andere zoogdieren, zoals honden, apen (bonobo's), kangoeroes en olifanten, en ook bij reptielen, zoals schildpadden.\nEtymologie.\nHet woord \"masturbatie\" is een ontlening aan het Latijnse \"masturbari\", voor het eerst geattesteerd bij Martialis. Hierbij is \"mas-\" afgeleid van een woord dat \"man\" betekent, of afgeleid van \"penis\". Het tweede deel van de samenstelling zou van \"turbare\" komen, dat \"opwinding veroorzaken\" betekent. De herkomst van het eerste deel, \"man\", zou echter ook \"manibus\" kunnen zijn. Dit is de datief meervoud van het woord voor \"hand\". In die vorm luidt de vertaling dit woord \"met de handen\". In combinatie met deze laatste herleiding van \"man\" zou het tweede deel ook van \"stuprare\" kunnen komen, dat \"onteren\" of \"verkrachten\" betekent.\nMisverstanden over masturbatie in de westerse wereld.\nEr is geen enkel wetenschappelijk bewijs dat masturberen op de lange termijn schadelijke lichamelijke effecten kan veroorzaken. Modern onderzoek suggereert dat regelmatige masturbatie bij mannen het risico op latere leeftijd op prostaatkanker vermindert.\nIn het verleden echter zijn er allerhande onheilspellende effecten verbonden met masturbatie.\nChristendom.\nBinnen het christendom wordt verschillend over 'masturbatie' gedacht. Tiemen Westerduin en Ilonka Terlouw schrijven 'Seks is bedoeld als een intieme belevenis van twee personen. Niet dat zelfbevrediging daarom verkeerd zou zijn, m\u00e1\u00e1r het is ook niet de vorm van seks die God voor ogen stond. (...) Er ontbreekt iets essentieels aan: een partner om er samen van te genieten'. De gereformeerde ethicus Jochem Douma schreef over zelfbevrediging 'Maar terwijl we er niet dramatisch over moeten doen, is het evenmin juist het verschijnsel heel gewoon te vinden. Want gewoon is het niet, voor wie weet wat een rein en heilig leven is.\nTegen masturbatie worden de volgende argumenten tegen genoemd:\nRooms-Katholieke Kerk.\nDe Rooms-Katholieke Kerk veroordeelt masturbatie als een 'zonde des vlezes', een van de 'zonden tegen de kuisheid'. De beleving van seksualiteit mag van de Kerk alleen plaatsvinden binnen een huwelijk met als doel het verwekken van kinderen. De catechismus van de Rooms-Katholieke Kerk stelt 'dat masturbatie een intrinsiek en ernstig ongeordende handeling' is, omdat volgens de Kerk 'het opzettelijk gebruik van de geslachtelijke vermogens - buiten de gewone huwelijksrelaties om - in strijd is met de finaliteit ervan'. Bij zelfbevrediging wordt genot nagestreefd buiten 'de seksuele relatie, die door de morele orde vereist wordt; dit wil zeggen buiten een relatie die de volle betekenis van de wederzijdse gave en van de menselijke voortplanting realiseert in de context van een ware liefde'.\nOm te komen tot een rechtvaardig oordeel over de morele verantwoordelijkheid van de betrokkenen en om de pastorale zorg te ori\u00ebnteren moet men volgens de Rooms-Katholieke Kerk rekening houden met 'de affectieve onvolwassenheid, de macht van gewoontes, de toestand van angst of andere psychische of sociale factoren die de morele schuld kunnen verminderen, of zelfs tot een minimum terugbrengen'."}
{"id": "9440", "revid": "80021", "url": "https://nl.wikipedia.org/wiki?curid=9440", "title": "Geslachtsorgaan", "text": "De geslachtsorganen zijn de organen bij eukaryotische meercellig organismen die primair voor de geslachtelijke voortplanting dienen. Ze zijn bepalend voor de vruchtbaarheid. Er is een grote verscheidenheid aan soorten met geslachtelijke voortplanting, elk met specifieke geslachtsorganen. Prokaryoten planten zich niet geslachtelijk voort, maar door celdelingen (binaire deling of door knopvorming).\nPlanten.\nDe primaire voortplantingsorganen van \"Embryophyta\" (landplanten), waartoe onder andere de mossen, de varens, de naaktzadigen en de bedektzadigen behoren, zijn de gametangia: de vrouwelijke archegonia en de mannelijke antheridia. Deze orgaantjes zijn van microscopische afmetingen, en vooral bij de naakt- en bedektzadigen sterk gereduceerd en nauwelijks meer waarneembaar. De landplanten worden gekenmerkt door een generatiewisseling en een kernfasewisseling: de haplo\u00efde gametofyt-fase (haplofase) wisselt af met de diplo\u00efde sporofyt-fase (diplofase).\nMossen.\nBij de mossen is het mosplantje de haplo\u00efde gametofyt, die de archegonia en de antheridia vormt. De in het antheridium gevormde zaadcellen zwemmen naar het archegonium en bevruchten daar de eicel.\nNa de bevruchting kan de gevormde zygote uitgroeien tot een diplo\u00efde sporofyt, waar meiotisch de haplo\u00efde meiosporen worden gevormd.\nVarens.\nDe varenplant is de diplo\u00efde sporofyt. Deze vormt de haplo\u00efde sporen in sporangia. De sporen groeien uit tot de gametofyten. Hierop staan de archegonia en de antheridia. De in het antheridium gevormde zaadcellen zwemmen naar het archegonium en bevruchten daar de eicel. Bij varens is er zo een afwisseling van individuen: een goed ontwikkelde sporofyt wisselt af met een kleine gametofyt. Bij enkele soorten is de gametofyt nog zelfstandig groeiend, bij veel soorten ontwikkelt de gametofyt zich binnen de sporenwand.\nZaadplanten.\nBij bedektzadigen is de sporofyt de zelfstandige plant. De geslachtsorganen van de bedektzadige planten zijn in principe de archegonia en de antheridia. Deze bestaan slechts uit weinige cellen en zijn sterk gereduceerd. De mannelijke meeldraden en de vrouwelijke stamper worden hier beschouwd als de geslachtsorganen omdat daarbinnen de mannelijke geslachtscellen, respectievelijk de eicellen worden gevormd. Verdere structuren, zoals kegelschubben, kelk of bloemkroon, omgeven de meeldraden en stampers.\nZoogdieren, vogels en amfibie\u00ebn.\nBij dieren worden de geslachtsklieren gonaden genoemd. De ovaria (eierstokken) zijn de vrouwelijke gonaden, de organen voor de vorming van eicellen. De mannelijke gonaden zijn de testes (teelballen), de organen voor de vorming van spermatozo\u00efden. De haplo\u00efde eicel en de haplo\u00efde spermatozo\u00efden worden door meiotische delingen gevormd. Zodra de eicel bevrucht is, groeit uit de diplo\u00efde zygote weer het diplo\u00efde organisme, dat de voortplantingscellen kan vormen.\nVeel zoogdieren hebben zowel uitwendige als inwendige geslachtsorganen. Het bepalen van het geslacht van een (jong) dier aan de hand van de geslachtsorganen heet seksen.\nDe inwendige geslachtsorganen van de mens zijn bij de vrouw de vagina, eierstokken en baarmoeder en bij de man de testikels. De uitwendige geslachtsdelen zijn de penis en het scrotum bij de man en de vulva bij de vrouw. De uitwendige geslachtsdelen worden bij mens ook wel schaamdelen genoemd, omdat ze in vele culturen zoals de westerse vaak het onderwerp van g\u00eane zijn.\nPathologie.\nSeksueel overdraagbare aandoeningen worden doorgegeven via contact met de genitali\u00ebn. Ernstige problemen met de geslachtsorganen leiden tot onvruchtbaarheid. Geslachtsziekten hebben echter niet altijd of uitsluitend betrekking op de geslachtsorganen zelf (soms veroorzaken zij weinig meer dan ongemak) en/of de vruchtbaarheid, maar kunnen in sommige gevallen, zoals aids, zelfs dodelijk zijn."}
{"id": "9441", "revid": "107", "url": "https://nl.wikipedia.org/wiki?curid=9441", "title": "Geslachtsorganen", "text": ""}
{"id": "9445", "revid": "823714", "url": "https://nl.wikipedia.org/wiki?curid=9445", "title": "Genealogie (geschiedkunde)", "text": "Genealogie of stamboomonderzoek is een discipline van de geschiedkunde die zich bezighoudt met voorouderlijk onderzoek en de afstamming van een familie. De genealogie mag niet met de gezinsgeschiedenis worden verward.\nEtymologie.\nHet woord genealogie komt uit het Grieks en bestaat uit twee delen:\nGenealogie is de wetenschap die de afkomst of afstamming bestudeert.\nHerkomst van achternamen.\nAchternamen komen op verschillende manieren tot stand: de naam kan betrekking hebben op de voornaam van een van de ouders, schoonouders of grootouders; dit heet een patroniem. Een voorbeeld is Willem Janszoon, afgekort tot Willem Jans. De achternaam kan verband houden met de aardrijkskundige plek waar men vandaan komt (toponiem), bijvoorbeeld Jan Elsen (van de plaats Elsen) of Van Langendonck (afkomstig van een lange Donk). Geografische toenamen bleken vroeger doorgaans op een hogere afkomst te wijzen. In de Nederlandstalige familienamen is er een tweedeling op te merken binnen de geografische familienamen: toenamen met herkomstvoorzetsels werden hoger ge\u00ebvalueerd dan samengestelde naamsvormen eindigend op -man(s). Vergelijk Van den Bosch met Bosmans.\nIn Vlaanderen, Brabant, Noord-, Oost-Nederland en Engeland komt een bijzondere vorm van toponiemen voor: herberg- en boerderijnamen. Mensen vernoemden zich naar de boerderij of herberg waarin ze woonden, zoals Leferink of Groot-Kromkamp.\nDoor verschrijvingen van ambtenaren en geestelijken zijn vele achternamen in de loop van de tijd verbasterd. Vanwege ongeletterdheid werden achternamen ook wel fonetisch opgeschreven. Verbruggen naast Vanbrugge, Van Brugge of Dupont komen voor, zodat het uitzoeken van dergelijke familienamen een hele klus kan zijn. Daarentegen kwam het fenomeen vernoemen vroeger veelvuldig voor, zodat een bepaalde voornaam of een kleine variatie daarop regelmatig weer bij de nakomelingen werd toegepast, wat weer enigszins houvast biedt.\nNa de annexatie van de Zuidelijke Nederlanden door Frankrijk werd in 1796 ook in de Belgische departementen de burgerlijke stand ingevoerd. In het hertogdom Brabant en in het graafschap Vlaanderen waren de familienamen in 1500 al bijna overal gestabiliseerd, zodat dit niet echt een probleem opleverde.\nIn Nederland werd met de invoering van de burgerlijke stand in 1811 iedereen verplicht een achternaam te voeren. In bepaalde streken van Nederland kan het voor een genealogisch onderzoeker echter problemen opleveren, omdat een familie ineens van achternaam veranderde. Het aannemen van een achternaam werd vastgelegd in de zogenaamde registers van naamsaanneming, die onderdeel van het bevolkingsregister zijn.\nOnderzoek.\nHoofdvormen.\nDe meeste genealogen kiezen voor een bepaald soort onderzoek. Er zijn vier hoofdvormen te onderscheiden:\nGenealogische bronnen.\nOm genealogisch onderzoek te kunnen doen zijn historische bronnen van belang. Deze bronnen kunnen bijvoorbeeld zijn:\nOverigens worden de verzamelde gegevens interessanter naarmate deze met persoonlijke documentatie worden aangevuld, zoals met familiefoto's, egodocumenten en rijbewijzen.\nDNA-onderzoek.\nOm de mogelijke biologische verwantschap tussen personen te bepalen of te bevestigen kan de onderzoeker de hulp inschakelen van DNA-onderzoek. De discipline die DNA-gegevens koppelt aan stambomen wordt genetische genealogie genoemd.\nOm verre verwantschappen genetisch te verifi\u00ebren wordt voornamelijk het mitochondriaal DNA en het Y-chromosoom gebruikt. Het mitochondriaal DNA wordt alleen via de moeder doorgegeven en is dus een bron om verwantschappen in directe maternale lijn te onderzoeken. Het mannelijke Y-chromosoom wordt alleen van vader op zoon doorgegeven en is dus een bron om verwantschappen in directe paternale lijn te verifi\u00ebren. Vooral het Y-chromosoom is voor genealogen een informatieve genetische merker door de onzekerheid van vaderschappen waardoor de juridische stamboom soms kan verschillen van de biologische. Wetenschappelijk onderzoek door geneticus Maarten Larmuseau toonde reeds via genetische genealogie aan dat de algemene koekoeksgraad in stambomen schommelt tussen 1-2% per generatie.\nHet eerste grootschalige initiatief rond genetische genealogie in Nederland, het Project Genetische Genealogie in Nederland, werd in 2006 in het leven geroepen door een werkgroep bestaande uit historicus en uitgever Leo Barjesteh van Waalwijk van Doorn en de biologen Frans Plooij en Toon van Gestel. Het project vond plaats in het kader van het 125-jarig bestaan van het Koninklijk Nederlandsch Genootschap voor Geslacht- en Wapenkunde (KNGGW) en werd ook ondersteund door de Nederlandse Genealogische Vereniging en door Ons Voorgeslacht. De uitkomsten van het onderzoek van 410 deelnemers aan dit project die DNA afstonden zijn gepubliceerd in het boek Zonen van Adam in Nederland. Het DNA werd geanalyseerd door het Forensisch Laboratorium voor DNA-Onderzoek (FLDO) van het Centrum voor Humane en Klinische Genetica van het Leids Universitair Medisch Centrum (LUMC) onder leiding van geneticus Prof. dr. Peter de Knijff. In 2016 werd dit DNA-onderzoek volledig overgenomen door de KU Leuven onder leiding van genetisch genealoog Prof. dr. Maarten Larmuseau.\nIn 2009 startte in Vlaanderen een genetisch genealogisch project op initiatief van Familiekunde Vlaanderen en de KU Leuven onder leiding van geneticus Prof. dr. Maarten Larmuseau. De resultaten van dit project waaraan duizenden Vlamingen en Nederlanders reeds hebben deelgenomen werden internationaal gepubliceerd, zowel voor een breed publiek als in wetenschappelijke peerreviewed tijdschriften.\nVerwerken van genealogische gegevens.\nZodra men genealogische gegevens heeft verzameld door het stellen van vragen aan familieleden, het zoeken naar bewaard gebleven documenten en/of foto's en de verhalen daarachter, het bezoeken van archieven, hetzij fysiek of op internet, moeten deze gegevens overzichtelijk worden gemaakt door middel van een bepaald systeem van ordenen. Hierdoor wordt de samenhang tussen de verschillende namen zichtbaar en wordt gelijkertijd duidelijk waar zich eventueel lacunes bevinden die nader ingevuld kunnen worden. Dit kan door het gebruik van pen en papier, maar het gebruik van een computer heeft ook op genealogisch gebied zijn intrede gedaan. Overigens leent de computer zich bij uitstek voor verwerking van grote aantallen gegevens.\nOm het uitwisselen van gegevens welke zijn gemaakt met genealogische software te vereenvoudigen, is een standaard bestandsformaat ontwikkeld, GEDCOM met bestandsextensie: .ged. Er is een ruime keuze aan genealogische software, uiteraard in het Engels maar zeker ook in het Nederlands, zowel betaald als gratis, van heel eenvoudig tot zeer complex. Aldfaer is een gratis programma in het Nederlands. Andere veel gebruikte programma's zijn Family Tree Builder, GensDataPro (GDP), Oedipus en PRO-GEN.\nPubliceren van genealogische gegevens.\nNa het samenstellen van de gegevens volgt vaak de wens de bevindingen te publiceren, hetzij in druk hetzij op internet. Er zijn drukkerijen te vinden die zich specialiseren in kleine uitgaven, waar men familieboeken kan laten drukken. Maar de meest voorkomende vorm sinds de opmars van computers en internet zijn de homepage en de website, zowel vanuit een organisatie of archief alsook de persoonlijke homepages. Hieruit vloeide weer de noodzaak tot het maken van overzichtssites, portals en speciale zoekmachines uitsluitend voor het toegankelijk maken van de vele genealogische gegevens.\nBij het publiceren van genealogisch onderzoek moet de onderzoeker zich bewust zijn van informatierechtelijke aspecten, zoals de openbaarheid van gegevens, en de waarborg van de privacy van nog in leven zijnde personen. Daarnaast verdient het aanbeveling om reeds op het internet gepubliceerde gegevens middels bronverificatie nog eens extra te controleren op feitelijkheden voordat men deze \u2013 onder vermelding van de website waarop deze oorspronkelijk zijn gepubliceerd \u2013 overneemt. Dit bespaart mogelijk een hoop extra werk alsook teleurstelling indien de gepubliceerde gegevens onjuist blijken te zijn.\nVerenigingen in Belgi\u00eb.\nIn Belgi\u00eb ontstond kort voor de Tweede Wereldoorlog de eerste grote genealogische vereniging, een Franstalig elitair initiatief. In de jaren zestig zou aan Vlaamse zijde een tegenhanger worden opgestart. Men onderscheidt momenteel hoofdzakelijk de volgende verenigingen:\nVerenigingen en museum in Nederland.\nSinds het laatste kwart van de 19e eeuw zijn er in Nederland vele verschillende genealogisch-heraldische verenigingen opgericht. De voornaamste landelijke verenigingen uit zowel het heden als verleden zijn:\nDaarnaast verschenen de volgende landelijke periodieken:\nIn Eijsden in Nederlands Limburg is sinds 2014 het Internationaal Museum voor Familiegeschiedenis gevestigd.\nAls filosofische methode.\nIn overdrachtelijke zin spreekt men van genealogie als een historische methode, die zich op huidige opvattingen richt, bijvoorbeeld wat betreft moraal, psychiatrie, seksuele ori\u00ebntatie, persoonlijke identiteit, en het historische ontstaan van deze opvattingen onderzoekt en aantoont. Friedrich Nietzsche en Michel Foucault zijn bekende filosofen uit deze stroom.\nSibbekunde.\n\"Sibbe(n)\" is een verouderde term voor iemands gezamenlijke verwanten of familie. In de jaren veertig van de 20e eeuw werden de in het Nederlands reeds verouderde woorden \"sibbe\" en \"sibbekunde\" geadopteerd door nationaalsocialisten. In Duitsland gebruikten de nazi's het Duitse woord \"Sippe\". Hun sibbekunde was een genealogische werkwijze waarin ook de vrouwelijke familielijnen betrokken werden. In een poging hun rassenidee wetenschappelijk te staven waren NSB'ers actief in genealogische verenigingen die wilden bewijzen dat alle Nederlanders onderling verbonden waren door hun gemeenschappelijke Arische afstamming. Het collaborerende \"Nederlandsch Verbond voor Sibbekunde\" (1941-1944) gaf het tijdschrift \"Sibbe\" uit. De term \"sibbekunde\" is na de oorlog in onbruik geraakt."}
{"id": "9446", "revid": "271", "url": "https://nl.wikipedia.org/wiki?curid=9446", "title": "Masturberen", "text": ""}
{"id": "9447", "revid": "3307", "url": "https://nl.wikipedia.org/wiki?curid=9447", "title": "Johannes Duns Scotus", "text": "Johannes Duns Scotus (Duns (Schotland), 1266 \u2013 Keulen, 8 november 1308) was een franciscaanse theoloog en filosoof. Duns ging in op de uitdaging die het opkomende aristotelisme vormde voor de christelijke geloofsleer. Hij kwam tot \u00e9\u00e9n samenhangend theologisch ontwerp. Hij wordt beschouwd als een belangrijk wegbereider van het nominalisme, al heeft zijn filosofie nog duidelijk realistische trekken. Hij rust in een sarcofaag in de Minorietenkerk te Keulen. Hij werd zalig verklaard in 1993.\nLeven.\nDuns werd waarschijnlijk in de winter van 1266 geboren in het zuiden van Schotland. Rond 1279 werd Duns opgenomen in het franciscaanse convent van Dumfries. Op 17 maart 1291 (25-jarige leeftijd) werd hij tot priester gewijd. Na een achtjarige studie van de onderbouw van de artes, studeerde hij theologie te Oxford. In 1297 begon Duns aan zijn 'baccalaureus', dat vier jaar duurde.\nDit 'baccalaureaat' hield in dat Duns zich het eerste jaar moest voorbereiden om tijdens het tweede jaar les te geven over de \"Sententiae\" van Petrus Lombardus. De Sententiae was het belangrijkste dogmatische handboek van die tijd. Tijdens zijn voorbereidingen schreef Duns zijn Lectura, zijn college-aantekeningen bij de tekst van de Sententiae. De cursus die Duns gaf op basis van zijn Lectura, tijdens zijn tweede jaar, maakte veel indruk en hij was direct gevestigd als scherp en oorspronkelijk theoloog. In de herfst van 1302 gaf hij les aan de Universiteit van Parijs over de Sententiae, maar later dat jaar werd hij weggestuurd omdat hij de kant van\npaus Bonifatius VIII koos in diens conflict met koning Filips IV van Frankrijk over de kerkgoederen. In 1304 was Duns weer in Parijs.\nIn 1305 verwierf hij de magistertitel en in 1306 begon hij als hoogleraar. Met een aantal medewerkers maakte hij een offici\u00eble uitgave van zijn commentaar op de Sententiae: zijn Ordinatio. Het is onduidelijk waarom hij naar Keulen ging. Op 8 november 1308 overleed Duns, zijn Ordinatio was niet afgewerkt. Zijn leerlingen werkten dit af en rond 1315 was een gecompileerde tekst klaar: de Opus Oxoniense (Oxfords werk). De tekst was echter niet volledig in Oxford geschreven en ook niet volledig van Duns. In 2003 werkte men aan een kritischer editie van de Ordinatio en ook van andere werken: de Opera omnia, uitgegeven door Commissio scotistica (Vaticaanstad 1950- ).\nDuns' theologie en filosofie.\nVerschillende elementen uit het denken van Scotus kunnen ook voor de hedendaagse systematische theologie een belangrijke bijdrage zijn (zie ook: predestinatie).\nDuns Scotus leert dat universalia bestaan. Maar hij begint hun belang te relativeren. De individuele dingen hebben naast hun watheid (quiditas), dat wil zeggen hun deelhebben aan de universalia, ook een ditheid (haecce\u00eftas), namelijk wat zij hier en nu zijn. Daarom beschouwt Duns Scotus hun bestaan als beter dan die van de universalia.\nVerder acht hij de wil van groter belang dan het denken. Hij acht de wil vrij. De wil is ook actief en niet zo passief als het denken of intellect, dat de dingen louter in zich opneemt.\nVoorts vindt Duns dat de methode en manier van bewijsvoering in de filosofie getoetst moeten worden.\nWerken van en over Duns.\nDe Utrechtse Onderzoeksgroep Johannes Duns Scotus bracht verschillende publicaties over Johannes Duns Scotus, waaronder:"}
{"id": "9448", "revid": "1074232", "url": "https://nl.wikipedia.org/wiki?curid=9448", "title": "Jan van Genderen", "text": "Jan van Genderen (Goudriaan, 13 april 1923 \u2013 Apeldoorn, 23 maart 2004) was een Nederlands predikant en hoogleraar systematische theologie aan de Theologische Universiteit van de Christelijke Gereformeerde Kerken te Apeldoorn.\nLeven en werk.\nVan Genderen studeerde te Apeldoorn en later te Utrecht, waar hij dogmageschiedenis als hoofdvak koos en promoveerde op een dissertatie over prof. ds. Herman Witsius (1636-1708). Na zijn studie werd hij assistent van prof. dr. Johannes Severijn (1883-1966). In 1948 werd hij predikant te Zutphen. \nVan 1954 tot 1993 was hij hoogleraar in de dogmatische vakken aan de Theologische Universiteit van de Christelijke Gereformeerde Kerken te Apeldoorn. Zijn bekendste boek is de \"Beknopte gereformeerde dogmatiek\", dat hij samen met prof. dr. Willem Velema schreef.\nVan Genderen trouwde te Haarlem op 11 november 1948 met Boukje Bijleveld (1926), zus van de bestuurder en predikant ds. Berend Bijleveld (1922-1994). Hij overleed te Apeldoorn op een leeftijd van tachtig jaar."}
{"id": "9451", "revid": "1153717", "url": "https://nl.wikipedia.org/wiki?curid=9451", "title": "Spinnenweb", "text": "Een spinnenweb is een door spinnen gemaakte constructie bestaande uit spinsel \u2013 ook wel spinrag genoemd \u2013 dat meestal dient als vangnet voor vliegende of springende prooien. Een spinnenweb heeft typische eigenschappen. De draden zijn zo dun dat ze niet worden opgemerkt door vliegende insecten. Spinnen die een spinnenweb maken vangen vooral vliegen en muggen, vliegende kevers als lieveheersbeestjes en net- en grootvleugeligen. De vorm en positie van het web hangt samen met de prooikeuze van de spin. Spinnen als de kruisspin hebben zich meer op vliegende prooien gespecialiseerd en bouwen het web aan de toppen van planten. De wespspin daarentegen jaagt op sprinkhanen en maakt een web dicht bij de bodem.\nDe spin produceert de draden voor het web zelf, dit materiaal wordt spinsel genoemd. Deze draad bestaat uit een mengsel van eiwitten, en de spin bepaalt afhankelijk van de functie of de draad moet kleven of niet. Spindraad komt uit de spintepels in het achterlijf van de spin. Het wordt geproduceerd door verschillende klieren en elke klier produceert een bepaald type spinsel.\nMeestal zijn de draden van het spinnenweb voorzien van kleefstof. Als de prooi in het web vliegt blijft deze aan de webdraden plakken. De spin heeft zelf weinig last van de kleverige draden. De draden van het web zijn niet volledig met lijm bedekt, maar met druppels. De spin loopt als het ware tussen de lijmdruppels door. Ook zijn er in een spinnenweb loopdraden aanwezig zonder lijmdruppels; de spin gebruikt deze draden om zich in het web te verplaatsen zonder in zijn eigen web verstrikt te raken. Een bijkomend aspect van het web is zijn elektrische lading: doordat vliegende insecten door hun vleugelslag een positieve elektrische lading krijgen, wordt de kans groter dat ze in de kleefstof van het negatief of neutraal geladen web terechtkomen.\nVeel spinnen maken een web zonder kleefstof. Het is dan meestal een platte constructie van fijne struikeldraden die prooien doen verstrikken en de spin alert maken op een maaltijd. De kruisspin ruimt ook zijn eigen afval op. Achtergebleven delen van insecten die niet eetbaar zijn, of rondvliegend vuil wat in het web achterblijft, wordt op een vernuftige wijze verwijderd. De spin breekt een deel van zijn web af en laat het vuil vallen. Daarna herstelt hij zijn web weer voor een volgende prooi.\nEen groot aantal spinnen maakt helemaal geen web, maar jaagt actief op prooien of leeft van andere spinnen die in hun eigen web verstrikt raken.\nToepassingen.\nSpindraad is een relatief zeer sterk materiaal dat zijn eigenschappen nog niet volledig heeft prijsgegeven. Spinrag van sommige soorten is sterker dan staaldraden van gelijke dikte. Naar gewicht kan spindraad tot vijf keer sterker zijn dan staal en tot drie keer taaier dan Kevlar. Men ziet dan ook veel mogelijke toepassingen voor dit unieke materiaal: zeer lichte kabels voor bijvoorbeeld bruggen, of soepele kogelwerende vesten. Een nadeel is wel dat spinrag krimpt als het nat wordt.\nHet is echter nog niemand gelukt om spinnendraad te melken; daarom hebben wetenschappers onderzoek gedaan naar het genetisch modificeren van geiten om zo de grondstoffen van spinnenzijde in hun melk te verwerven. Dit bleek echter niet op grote schaal toepasbaar."}
{"id": "9452", "revid": "113115", "url": "https://nl.wikipedia.org/wiki?curid=9452", "title": "Gas (natuurkunde)", "text": ""}
{"id": "9453", "revid": "231402", "url": "https://nl.wikipedia.org/wiki?curid=9453", "title": "Vaste stof", "text": "Vaste stof is materie die zich in de vaste aggregatietoestand bevindt. In microscopische zin wordt deze toestand gekenmerkt door een dichte opeenstapeling van de samenstellende deeltjes (hoge dichtheid), in macroscopisch opzicht door onvervormbaarheid: anders dan vloeibare materie neemt vaste materie onder invloed van haar gewicht niet spontaan de vorm van het vat aan.\nOp microscopische schaal komt het vaste karakter van de materie tot uiting in het feit dat haar atomen of moleculen niet vrij onderling bewegen, maar slechts geringe schommelingen vertonen ten opzichte van een gemiddelde onderlinge afstand. Wanneer de atomen of moleculen gerangschikt zitten in een regelmatige roosterstructuur, is sprake van een kristal of een \"kristallijne\" vaste stof; als de posities weliswaar vast, maar onregelmatig zijn, is de vaste stof amorf.\nDe vaste aggregatietoestand in het dagelijks leven en in de natuur.\nAlle voorwerpen bestaan minstens voor een deel uit vaste stof, daardoor kunnen we ze vastpakken. Alles uit het dagelijks leven waar we op kunnen lopen, tegenaan kunnen leunen, op kunnen zitten enzovoorts bestaat geheel of gedeeltelijk uit vaste materie. Alledaagse voorbeelden van materie in de vaste aggregatietoestand zijn metalen en plastic gebruiksvoorwerpen, textiel en aardewerk. In de natuur komt de vaste aggregatietoestand voor in de vorm van stenen, maar ook plantaardig materiaal is vaak vast, zoals hout. Zand is niets anders dan heel kleine stukjes steen en is dus ook vaste stof.\nStructuur.\nNatuurkundig gezien bestaat vaste stof uit atomen die, anders dan bij gasvormige en vloeibare materie, een \"vaste\", onveranderlijke positie ten opzichte van elkaar innemen. Dat kan zijn in een regelmatig kristalrooster, of in een onregelmatige structuur zoals bij glas. De bestudering van kristalstructuren van vaste materialen (bijvoorbeeld legeringen) en van vaste scheikundige stoffen vormt het domein van de vastestoffysica en de kristallografie, twee vakdisciplines binnen de natuurwetenschappen.\nOrganische weefsels hebben verschillende inwendige structuren. Sommige onderdelen van het menselijk lichaam zijn geheel vaste stof, met name kalk in botweefsel. Bloed is 'vloeibaar weefsel': vaste deeltjes (bloedcellen) die zich in suspensie in het bloedplasma bevinden. De meeste cellen in de plantaardige en dierlijke weefsels bestaan voor meer dan twee derde uit water, en kunnen in natuurkundige zin nog het beste als een gel van water en eiwitten worden beschreven. In de biochemische kristallografie worden specifieke eiwitten als droge stof uit celmateriaal ge\u00efsoleerd om hun kristalstructuur te onderzoeken.\nEnkele eigenschappen.\nElasticiteit.\nVaste stof vertoont een veel grotere weerstand tegen vervorming dan vloeistof of gas. Echter onder hoge belastingen kan er tijdelijke, elastische dan wel blijvende, plastische vervorming optreden, of kan vast materiaal zelfs breken. Bij materiaal dat uit korrels of andersoortige losse delen bestaat kan, bijvoorbeeld bij zijdelingse belasting, liquefactie (vervloeiing) optreden, vooral als het geheel gemengd is met een vloeistof. De cohesiekrachten tussen de korrels worden dan verbroken en het geheel gaat zich gedragen als een vloeistof. Drijfzand, sommige lawines en aardverschuivingen maar ook het bijna weerstandsloos glijden van een schaatser zijn verschijnselen waarbij vervloeiing optreedt.\nDichtheid.\nSommige stoffen en materialen in de vaste aggregatietoestand blijven drijven op water, andere zinken. Dit heeft te maken met de soortelijke massa (dichtheid) die voor iedere soort vast materiaal en vaste scheikundige stof specifiek is. Als deze dichtheid groter is dan die van water (1000\u00a0kg/m\u00b3) zal de vaste stof zinken. De zwaarste vaste stoffen zijn metalen zoals uranium, met een dichtheid van 18950\u00a0kg/m\u00b3 en iridium met een dichtheid van 22650\u00a0kg/m\u00b3. Het lichtste vaste materiaal is door mensen gemaakt en heet aerogel, dit heeft een dichtheid van 1,9\u00a0kg/m\u00b3, dus 526 keer zo licht als water. Hierbij is sprake van vermenging van vaste stof met een gas. Dit geldt ook voor kurk maar veel minder voor balsahout dat een dichtheid van 40 tot maximaal 300\u00a0kg/m\u00b3 kan hebben.\nGeleiding.\nIndividuele stoffen en materialen worden ook gekenmerkt door hun specifieke elektrische geleidbaarheid: de mate waarin ze, in de vaste aggregatietoestand, elektriciteit geleiden. Metalen zijn elektrisch geleidend, materialen als plastic, hout en steen zijn dat niet of nauwelijks. Ook de mate van warmtegeleiding verschilt per soort vaste stof.\nVastestoffysica.\nDe vastestoffysica tracht macroscopische eigenschappen van vaste stoffen zoals elasticiteit, hardheid, thermische en elektrische geleidbaarheid en kleur te verklaren aan de hand van het gedrag van de materie op de schaal van individuele atomen en moleculen. Op die schaal speelt de kwantummechanica een doorslaggevende rol.\nIn de 20ste eeuw kreeg de vastestoffysica een dubbele impuls enerzijds door belangrijke ontdekkingen in de atoom- en molecuulfysica, anderzijds door het commerci\u00eble belang van halfgeleiders in de elektronica en later bij de bouw van computers en digitale communicatienetwerken.\nFasen.\nTerwijl het onderscheid tussen de vloeibare en de gasvormige aggregatietoestand vervaagt bij hoge druk en temperatuur (zie kritisch punt (thermodynamica) en kritische temperatuur), is er bij de meeste stoffen, en bovendien over een ruim drukbereik, wel sprake van een tamelijk scherp afgelijnde smelt- en sublimatietemperatuur. Dat is de temperatuur waarbij de kinetische energie van de samenstellende deeltjes hoog genoeg is om hun kristalstructuur 'uiteen te botsen' , waardoor de vaste stof \u00f3f \"smelt\" (overgaat in een vloeistof), \u00f3f \"sublimeert\" tot een gas. Bij het stollingsproces naar de vaste aggregatietoestand onderscheidt men verder nog de glastemperatuur: als vloeibare materie tijdens het stollen te snel afkoelt voor de vorming van een regelmatig kristalrooster, raakt ze onderkoeld en gaat vervolgens bij nog lagere temperatuur over in een amorfe vaste stof: de glasovergang.\nBinnen de vaste toestand kunnen verschillende rangschikkingen van de atomen optreden, die vaak andere macroscopische eigenschappen opleveren. Zo bestaan de kristallijne stoffen grafiet en diamant allebei uitsluitend uit koolstofatomen, maar door hun verschillende kristalstructuur verschillen beide \"allotropen\" van koolstof wat betreft hun hardheid.\nBij vast water (ijs) onderscheiden wetenschappers 18 verschillende kristallijne fasen, naast \u00e9\u00e9n amorfe vorm. Deze vaste fasen van een samengestelde stof met een verschil in kristalstructuur worden polymorfen genoemd.\nEnkele bijzondere vaste stofklassen.\nBepaalde groepen van stoffen die vast zijn bij normale druk en temperatuur, vormen een onderzoeksgebied op zich omwille van specifieke eigenschappen of toepassingen.\nMetalen.\nMetalen zijn enkelvoudige stoffen met relatief geringe elektronegativiteit. Ze vormen het grootste deel van het periodiek systeem, ruwweg een driehoek in de linker onderhoek van de tabel van Mendelejev. Op het vloeibare kwik na zijn ze bij normale druk en temperatuur allemaal vast.\nHet kristalrooster wordt samengehouden door elektronen in de valentieband, die met grote vrijheid kunnen bewegen over veel langere afstanden dan de onderlinge afstand tussen twee atoomkernen.\nMetalen worden gekenmerkt door een hoge elektrische en thermische geleidbaarheid.\nMineralen.\nMineralen zijn in de natuur voorkomende vaste stoffen die gevormd worden door geologische processen, vaak onder hoge druk en temperatuur in de diepere lagen van de aardkorst. De meeste gesteenten bestaan in hoofdzaak uit kristallijne verbindingen van silicium en zuurstof (kwarts en silicaat), aangevuld met metaalionen zoals magnesium, aluminium, ijzer en calcium.\nKeramiek.\nKeramische materialen bestaan uit anorganische verbindingen, vaak oxiden, en worden gekarakteriseerd door hoge thermische weerstand, een hoog smeltpunt, geringe geleidbaarheid en chemische inertheid. Omwille van die laatste eigenschap wordt keramiek al sinds de prehistorie gebruikt voor het opslaan van voedsel.\nOrganische vaste stoffen.\nDe organische chemie bestudeert chemische verbindingen bestaande uit koolwaterstofketens en functionele groepen van andere elementen. De traditioneel in toepassingen populairste organische vaste stof is hout, een dichte opeenstapeling van cellulosevezels in een ligninematrix, gevormd door een groot aantal planten. Rubber was lange tijd gegeerd omwille van zijn hoge elasticiteit. Sinds de twintigste eeuw produceert de polymeerchemie een groot aantal synthetische vaste organische stoffen.\nHalfgeleiders.\nEen halfgeleider in ruime zin is een vaste stof waarvan de elektrische geleidbaarheid tussen die van de metalen en die van de isolatoren (bijvoorbeeld keramieken) in ligt. In nauwere zin is het een vaste stof die een aantal uitzonderlijke macroscopische elektrische eigenschappen vertoont ten gevolge van een bijzondere onderlinge ligging van de moleculaire energieniveaus: verandering van de geleidbaarheid onder invloed van licht; opwekking van elektriciteit onder invloed van licht; stijging van de elektrische geleidbaarheid bij stijgende temperatuur; verschillende geleidbaarheid naargelang van de zin van de elektrische stroom."}
{"id": "9454", "revid": "86479", "url": "https://nl.wikipedia.org/wiki?curid=9454", "title": "Vloeistof", "text": "Vloeistof is een van de aggregatietoestanden waarin materie kan voorkomen. Een vloeistof is een stof die gemakkelijk vormveranderingen ondergaat, maar zich verzet tegen volumeverandering onder invloed van druk. Hierin onderscheiden vloeistoffen zich van vaste stoffen, die hun vorm behouden, en gassen en plasma's, die samendrukbaar zijn. Op microniveau bestaat een vloeistof uit deeltjes die voortdurend in een willekeurige beweging zijn, maar slechts een vrije weglengte hebben in de ordegrootte van de diameter van de deeltjes.\nDe dichtheid van een vloeistof is vergelijkbaar met die van een vaste stof. Om deze reden worden vloeibare en vaste stoffen gecondenseerde materie genoemd. Anderzijds hebben zowel vloeistoffen als gassen het vermogen om te \"vloeien\". Ze worden hierom flu\u00efda genoemd. Hoewel vloeibaar water overvloedig aanwezig is op aarde, is het de zeldzaamste aggregatietoestand in het universum. Vrijwel alle materie in het heelal is in gasvorm, met sporen van detecteerbare vaste materie.\nAlgemeen.\nSamen met vaste stoffen, gassen en plasma's zijn vloeistoffen een van de vier primaire aggregatietoestanden. De benaming flu\u00efdum groepeert de begrippen vloeistof, gas en plasma. In tegenstelling tot vaste stoffen hebben de moleculen in een vloeistof meestal een grote bewegingsvrijheid. De deeltjes waaruit een vloeistof bestaat worden bij elkaar gehouden door tijdelijke intermoleculaire krachten, waardoor een vloeistof het vermogen heeft te vloeien en de vorm van het reservoir aan te nemen.\nIn tegenstelling tot een gas is een vloeistof moeilijk samendrukbaar, wat betekent dat ze een constant volume behoudt, zelfs onder hoge druk. Een vloeistof vult niet spontaan alle beschikbare ruimte van een vat op, zoals bij gassen. Niet alle vloeistoffen kunnen mengen met andere vloeistoffen. Deze eigenschappen maken een vloeistof geschikt voor toepassingen in de hydraulica.\nWanneer een vloeistof wordt verwarmd, zullen de moleculen sterker gaan vibreren waardoor de intermoleculaire afstanden toenemen. Zodra het kookpunt wordt bereikt, bewegen de moleculen zo snel dat ze aan elkaars aantrekkingskrachten ontsnappen. De vloeistof verandert dan in zijn gasvormige toestand (tenzij kookvertraging optreedt). Bij verlaging van de temperatuur zullen de moleculen stabiliseren en dichter op elkaar gaan zitten. Wanneer de vloeistof het vriespunt bereikt, zetten de moleculen zich vast in een specifieke configuratie: kristallisatie. De vloeistof verandert in zijn vaste toestand (tenzij superkoeling optreedt).\nDe aanduiding smelt wordt gebruikt voor de vloeibare fase van (mengsels van) stoffen die tot ruim boven kamertemperatuur (&gt;200\u00a0\u00b0C) vast zijn, zoals de meeste zouten en metalen. Ook wordt het gebruikt voor de semi-vloeibare fase van metalen, glas en kunststoffen.\nEigenschappen van vloeistoffen.\nViscositeit.\nDe (dynamische) \"viscositeit\" van een flu\u00efdum is de mate waarin het flu\u00efdum weerstand biedt tegen vervorming door schuifspanning. Ze wordt uitgedrukt in pascalseconden (Pa.s). Vloeistoffen met een lage viscositeit stromen gemakkelijk en vertonen turbulentie (wervelend); vloeistoffen met hoge viscositeit zijn stroperig en stromen laminair. Honing heeft bijvoorbeeld een hogere viscositeit dan water.\nBij toenemende temperatuur verandert de viscositeit van de meeste vloeistoffen van stroperig naar dun vloeibaar. Sommige stoffen of mengsels worden bij zeer lage temperatuur supervloeibaar, dat wil zeggen dat hun viscositeit 0 wordt. Viscositeit is in veel toegepaste gebieden een belangrijk concept, bijvoorbeeld in de smeermiddelindustrie. Een manier om de viscositeit te controleren is door twee of meer vloeistoffen met verschillende viscositeiten in precieze verhoudingen te mengen.\nOppervlaktespanning.\nHet oppervlak van een vloeistof gedraagt zich als een membraan met een lichte rekspanning. Daardoor neemt een gewichtloze hoeveelheid vloeistof spontaan een bolvorm aan (druppel): het meetkundig lichaam met de kleinste oppervlakte voor een gegeven volume. De oppervlaktespanning is een materiaalconstante en wordt uitgedrukt in newton per meter (N/m). Vloeistoffen met sterke intermoleculaire krachten hebben meestal een hoge oppervlaktespanning.\nOppervlaktespanning is verantwoordelijk voor een breed scala aan fysische verschijnselen, zoals oppervlaktegolving, capillariteit en bevochtigingseffecten. Het gedrag van vloeistoffen op microscopische schaal is voor een belangrijk deel te beschrijven aan de hand van oppervlaktespanning. Bij een microscopische hoeveelheid vloeistof bevindt een groot deel van de moleculen zich namelijk aan de oppervlakte.\nDe oppervlaktespanningen van gewone vloeistoffen beslaan een relatief smal waardenbereik, wat sterk contrasteert met de enorme variatie die wordt waargenomen in andere mechanische eigenschappen, zoals viscositeit.\nCohesie en adhesie.\nDe moleculen waaruit een vloeistof bestaat trekken elkaar aan door middel van vanderwaalskrachten. Deze onderlinge aantrekkingskracht wordt cohesie genoemd. Het zijn precies deze krachten die het karakter van een vloeistof bepalen, omdat ze de onderlinge afstand tussen de moleculen klein houden waardoor het volume van de vloeistof niet spontaan uitdijt en slechts in geringe mate afhangt van de druk.\nCohesie onderscheidt zich van adhesie; de aantrekking tussen ongelijksoortige moleculen, in dit geval tussen de vloeistof en een andere stof zoals het kristalrooster van de beker of de fles. Wanneer de adhesie sterker is dan de cohesie, vertoont de vloeistof nabij de wand van de beker een opstaande rand. In een smalle buis veroorzaakt dit de capillaire werking. Wanneer de cohesie sterker is, ontstaat er juist een neerwaartse rand.\nFaseovergangen.\nDe overgang van de vaste naar de vloeibare toestand heet smelten, het omgekeerde heet stollen. De overgang van vloeistof naar gas is verdamping, het omgekeerde condensatie. Bij de meeste stoffen vertegenwoordigt de vaste toestand een lagere energie dan de vloeibare, en de vloeibare toestand een lagere energie dan de gasvormige; daarom moet er bij het smelten en het verdampen energie worden toegevoegd (smeltwarmte resp. verdampingswarmte), terwijl een even grote hoeveelheid energie terug vrijkomt bij condenseren en stollen.\nVloeistoffen kunnen niet voorkomen beneden een bepaalde druk (tripelpunt), die afhangt van de stof; bij lagere druk gaat de vaste stof wanneer de temperatuur toeneemt, over in gas (sublimatie) zonder eerst vloeibaar te worden.\nOp de grens tussen vloeibaar en vast.\nSommige mengsels van vaste stoffen met hoge viscositeit, bijvoorbeeld bitumen (een mengsel van natuurlijke of van industrieel vervaardigde macro-polymere koolwaterstoffen), blijken zich onverwacht toch als vloeistof te gedragen, zoals aangetoond door het pekdruppelexperiment. Ten slotte gedragen veel macropolymere (thermoplastische) kunststoffen zich op grote tijdschaal als een vloeistof; een extreem voorbeeld daarvan is Silly Putty.\nDrijven en zinken.\nIn een vloeistof die zich in een zwaartekrachtveld bevindt, heerst een inwendige druk die groter is dan de eventuele gasdruk (bijvoorbeeld atmosferische druk) aan het oppervlak. Die overdruk heet hydrostatische druk. Als het zwaartekrachtveld en de vloeistof zelf homogeen zijn, dan neemt de hydrostatische druk evenredig toe met de diepte:\nwaar formula_2 de massadichtheid van de vloeistof is, formula_3 de sterkte van het zwaartekrachtveld en formula_4 de diepte onder het oppervlak. De hydrostatische druk plant zich in alle richtingen voort en wordt ook uitgeoefend op de wanden en de bodem van een vat.\nAls een voorwerp geheel of gedeeltelijk is ondergedompeld in de vloeistof, veroorzaakt het drukverschil tussen de bovenste en de onderste delen een opwaartse stuwkracht, archimedeskracht genoemd, die gelijk in grootte en tegengesteld is aan het gewicht van de door het voorwerp verplaatste vloeistof:\nwaar formula_6 het volume is van het ondergedompelde gedeelte van het voorwerp, en formula_2 nog steeds de massadichtheid van de vloeistof (dus \"niet\" die van het voorwerp).\nAls de massadichtheid van het voorwerp kleiner is dan die van de vloeistof, dan bestaat er een gedeeltelijk ondergedompeld volume formula_6 waarvoor de opwaartse stuwkracht gelijk is aan het gewicht van het voorwerp: het voorwerp drijft. Pogingen om het voorwerp nog verder onder te dompelen worden tegengewerkt doordat de stuwkracht groter wordt dan het gewicht.\nAls de massadichtheid van het voorwerp groter is dan die van de vloeistof, dan blijft de opwaartse stuwkracht kleiner dan het gewicht van het voorwerp zelfs bij volledig onderdompelen: het voorwerp zinkt. Een voorwerp waarvan de massadichtheid precies gelijk is aan die van de vloeistof, bevindt zich in een onverschillig evenwicht: het \"zweeft.\"\nPraktische toepassingen van vloeistoffen.\nVloeistoffen worden op veel gebieden toegepast als:\nWaar komen vloeistoffen voor?\nVloeistoffen in de natuur.\nOp aarde is water veruit de meest voorkomende natuurlijke vloeistof. Andere voorbeelden van op aarde natuurlijk voorkomende vloeibare materie zijn magma in de aardkorst, en lava, magma dat het aardoppervlak heeft bereikt. Het buitenste deel van de aardkern bestaat uit vloeibaar nikkelijzer. In levende wezens komen naast water ook organische vloeistoffen voor, met name plantaardige oli\u00ebn. Buiten de aardse natuur komen veel andere stoffen in vloeibare aggregatietoestand voor, bijvoorbeeld vloeibare waterstof op de planeten Jupiter en Saturnus.\nScheikundige stoffen.\nOmdat de vloeibare toestand in het fasediagram van een stof tussen de vaste en de gasfase ligt, en bovendien pas vanaf een bepaalde minimumdruk voorkomt (tripelpunt), moet het als een toeval beschouwd worden wanneer een zuivere stof bij standaardomstandigheden (kamertemperatuur en bij een druk van \u00e9\u00e9n atmosfeer) vloeibaar is.\nSlechts \u00e9\u00e9n element uit het periodiek systeem voldoet hieraan: kwik. Enkele vloeibare anorganische verbindingen zijn water, koolstofdisulfide en zwavelzuur. De meeste andere bekende voorbeelden zijn organische verbindingen, zoals alcohol, aceton, benzeen en een aantal alkanen (van pentaan af tot en met hexadecaan).\nGeluidsgolven in vloeistoffen.\nDe enige stijfheid van een vloeistof bestaat in haar verzet tegen volumeverandering. De compressiemodulus is een materiaalconstante die de drukverhoging beschrijft bij een relatieve afname van het volume. Door een plotse samendrukking van een vloeistof op \u00e9\u00e9n plaats ontstaat een drukgolf die zich voortplant doorheen de vloeistof: een \"geluidsgolf.\"\nDe snelheid van het geluid in een vloeistof bedraagt\nwaar formula_2 de dichtheid van de vloeistof is, en formula_11 de compressiemodulus. Zuiver water heeft een compressiemodulus van 2,183 GPa en een maximale dichtheid (bij 4\u00a0\u00b0C) van 1000\u00a0kg/m2, wat een geluidssnelheid van net geen 1500\u00a0m/s oplevert: ruim vier keer zo snel als het \"gewone\" geluid in lucht. Warmer water heeft een lagere dichtheid, waardoor het geluid zich nog sneller voortplant. Zeewater heeft een hogere dichtheid, wat de snelheid dan weer verlaagt. Een bekende toepassing van onderzeese geluidsgolven is sonar.\nOplossingen.\nHoewel ook oplossingen in gassen en in vaste stoffen bestaan, denkt men bij oplosmiddelen vooral aan vloeistoffen. Een mengsel van een vloeistof met een andere (niet noodzakelijk vloeibare) stof is een oplossing als de menging zo fijn is, dat de opgeloste stof niet door filtering kan gescheiden worden en niet visueel waarneembaar is. Op dat kleinschalige niveau treden interacties op tussen de opgeloste moleculen en de moleculen van het oplosmiddel. Naargelang van de elektronische structuur van het oplosmiddel onderscheiden we:\nEen detergent zoals zeep bestaat uit moleculen die langs \u00e9\u00e9n kant water aantrekken, en langs de andere kant vetten. De reinigende kracht van zeep bestaat er dan ook in dat ze vetten onrechtstreeks oplosbaar maakt in water."}
{"id": "9455", "revid": "68098303", "url": "https://nl.wikipedia.org/wiki?curid=9455", "title": "Molecuul", "text": "Een molecuul of molecule is het kleinste deeltje van een moleculaire stof dat nog de chemische eigenschappen van die stof bezit. Wanneer een molecuul opgedeeld zou worden in nog kleinere deeltjes, dan gaat zijn chemische identiteit verloren. 'Molecuul' is afgeleid van het Latijnse \"molecula\": kleine massa.\nCovalente binding tussen atomen.\nEen molecuul is opgebouwd uit atomen die in een vaste rangschikking van covalente bindingen met elkaar verbonden zijn. Een moleculaire stof is gedefinieerd door de atomen van de een of meer chemische elementen waaruit het molecuul bestaat, en de onderlinge chemische bindingen tussen deze atomen. De molecuulmassa is gelijk aan de gezamenlijke massa van de atomen die het molecuul vormen. De molecuulmassa wordt uitgedrukt in atomaire massaeenheden (u). Uitgedrukt in kilogram is dat:\nDe afmetingen van moleculen liggen in de orde van grootte van nanometers (1\u00a0nm = 1\u00a0\u00d7\u00a010\u22129 m, \u00e9\u00e9n miljoenste millimeter).\nMolecuulformule.\nDe samenstelling van een molecuul uit de verschillende atomen wordt weergegeven met een molecuul- of brutoformule. In een molecuulformule wordt van elk element dat in het molecuul voorkomt, het aantal atomen gegeven.\nDe elementen hebben ieder een eigen symbool, dat bestaat uit \u00e9\u00e9n hoofdletter, eventueel gevolgd door een of twee kleine letters. Het juiste gebruik van hoofdletters en kleine letters is van groot belang: Pb geeft het element lood aan, terwijl PB zou duiden op een verbinding van fosfor en boor.\n\"Voorbeelden van molecuulformules:\"\nHet is gebruikelijk dat de elementen C, H, O, N en S als eerste genoemd worden, gevolgd door de overige elementen op alfabetische volgorde. Als voorbeeld de molecuulformule van mosterdgas: C4H8SCl2.\nStructuurformule.\nEen molecuulformule geeft alleen een opsomming van de atomen in een molecuul, een structuurformule geeft weer hoe die atomen met elkaar verbonden zijn, in een schema waarin alle atomen staan waaruit het molecuul bestaat en de bindingen tussen die atomen.\nAls voorbeeld dient de structuurformule van boterzuur:\nDe afbeelding laat zien dat de vier koolstofatomen op een rij met elkaar verbonden zijn, dat de twee zuurstofatomen beide verbonden zijn met hetzelfde koolstofatoom, dat het tegenoverliggende koolstofatoom verbonden is met drie waterstofatomen, dat er \u00e9\u00e9n waterstofatoom verbonden is met een zuurstofatoom en dat de resterende waterstofatomen twee aan twee verbonden zijn met de twee middelste koolstofatomen.\nMerk op dat deze structuurformule alleen de bindingen weergeeft, maar niet de ruimtelijke vorm van het molecuul.\nOm ook de ruimtelijke vorm van een molecuul weer te geven, kan gebruikgemaakt worden van lijnen met verschillende diktes, zoals in onderstaande structuurformule van fructose:\nIn deze structuurformule is onder andere te zien, dat twee OH-groepen zich aan dezelfde kant van de ring bevinden en dat de derde OH-groep zich aan de tegenovergestelde kant bevindt.\nCovalente binding nader beschouwd.\nDe lewistheorie is een van de oudste theorie\u00ebn over de covalente binding. Gilbert Newton Lewis, naast andere Europese chemici, merkte al in 1902 op dat de stabiliteit van de zogenaamde edelgassen samenhing met de aanwezigheid van acht elektronen in de buitenste sfeer van het atoommodel van Thomson. \nIeder scheikundig element heeft een maximaal aantal chemische bindingen dat atomen van dat element met andere atomen kunnen aangaan, de zogenaamde valentie. De valentie van een atoom, het maximaal aantal bindingen dat een atoom kan aangaan, wordt bepaald door het aantal elektronen van de buitenste elektronenschil: de valentie-elektronen.\nDe elektronenconfiguratie van de elektronen rond de atoomkern bestaat uit verschillende energieniveaus van de elektronen, in de vorm van elektronenschillen. In iedere 'schil' bevindt zich een vaststaand aantal elektronen. Het is energetisch het meest gunstig wanneer de buitenste schil, de valentieschil, bestaat uit twee of acht elektronen, naargelang de plaats van het element in het periodiek systeem. Dit noemt men de edelgasconfiguratie of octetstructuur.\nEen waterstofatoom heeft bijvoorbeeld \u00e9\u00e9n elektron. Wanneer twee waterstofatomen een chemische binding aangaan, ontstaat er een situatie waarin beide atomen in de energetisch gunstigere situatie van twee elektronen komen:\nIn een waterstofmolecuul H2 hebben de twee waterstofatomen een gedeeld elektronenpaar.\nWanneer twee atomen in een molecuul samen een gedeeld elektronenpaar hebben is sprake van een enkele covalente binding, bij een molecuul dat bestaat uit een dubbele covalente binding zijn er twee gedeelde elektronenparen. Bij een drievoudige binding hebben twee atomen drie gedeelde elektronenparen. Dit geldt voor alle moleculen: die van enkelvoudige, en van samengestelde stoffen. Deze energetisch meest gunstige situatie wordt bereikt, wanneer een atoom een binding aangaat met een of meer andere atomen, waarbij de beide valentieschillen in elkaar opgaan. Het zuurstofatoom in water deelt met ieder waterstofatoom een elektronenpaar, waardoor de drie atomen in het watermolecuul in de edelgasconfiguratie komen.\nStoffen waarvan de moleculen een of meer dubbele covalente bindingen hebben, worden onverzadigde verbindingen genoemd. Stoffen waarvan de moleculen alleen enkelvoudige covalente bindingen bevatten, worden verzadigde verbindingen genoemd.\nValentie.\nDe valentie is het maximaal aantal bindingen dat een atoom aan kan gaan met andere atomen. Het aantal valentie-elektronen van een atoom is in grote mate bepalend voor het aantal elektronenparen dat een atoom kan vormen, en dus voor het aantal bindingen dat een atoom kan aangaan.\nMerk op dat het aantal valentie-elektronen en de valentie opgeteld altijd acht of twee zijn. Dit is de octetregel.\nRadicalen.\nAls niet alle valentie-elektronen benut zijn, dus als een molecuul vrije elektronen heeft, spreken we van een radicaal. De energetische configuratie van radicalen is zeer ongunstig en deze deeltjes zijn dan ook zeer reactief.\nIsomerie.\nTwee moleculen die uit dezelfde atomen bestaan in een andere rangschikking, worden isomeren genoemd. Als van twee isomeren zelfs alle paarsgewijze bindingen tussen de atomen gelijk zijn en de verschillen liggen in de ruimtelijke indeling, wordt gesproken van stereo-isomeren.\nDe enige overeenkomst die isomeren hebben, zijn brutoformule en molecuulgewicht, alle andere eigenschappen zijn vaak totaal anders. Een voorbeeld van twee isomeren met totaal verschillende eigenschappen wordt gevormd door di-ethylether en 1-butanol (&lt;chem display=\"inline\"&gt;H5C2-O-C2H5&lt;/chem&gt;, &lt;chem display=\"inline\"&gt;H3C-C2H4-CH2OH&lt;/chem&gt;). Beiden hebben als brutoformule &lt;chem display=\"inline\"&gt;C4H10O&lt;/chem&gt;.\nStereo-isomeren hebben in de meeste gevallen dezelfde of vergelijkbare chemische eigenschappen, maar andere optische en biologische eigenschappen, zoals glucose en galactose. Beide suikers (hexose &lt;chem display=\"inline\"&gt;C6H12O6&lt;/chem&gt;) komen voor in het menselijk lichaam, maar ze hebben een andere biologische functie.\nZie ook\nPolariteit.\nAls twee atomen met een sterk verschillende elektronegativiteit een binding hebben in een molecuul, zal die binding een asymmetrische ladingsverdeling hebben: de statistische kans dat de bindingselektronen zich op het elektronegatieve atoom bevinden, is groter dan de statistische kans dat de bindingselektronen zich op het minder elektronegatieve atoom bevinden. Als een sterk elektronegatief element een binding heeft met een minder sterk elektronegatief element, ontstaat een polaire binding.\nVoorbeelden van sterk elektronegatieve elementen zijn zuurstof, stikstof en chloor. Typische voorbeelden van polaire bindingen zijn C=O, H-O en C-Cl.\nAls een molecuul polaire bindingen bevat, hoeft dat niet te betekenen dat het molecuul als geheel polair is. Een molecuul is polair als:\nAls voorbeeld nemen we de stereo-isomeren 1,2-\"trans\"-dichlooretheen en 1,2-\"cis\"-dichlooretheen (zie afbeelding). De eerste is apolair en de tweede is polair. Dat komt doordat in het eerste molecuul de twee polaire bindingen tegengesteld gericht zijn waardoor ze elkaar opheffen.\nDe mate van polariteit van een molecuul wordt het dipoolmoment genoemd. In structuurformules wordt de polariteit van bindingen aangegeven met de Griekse letter \u03b4 (delta). Stoffen met een min of meer gelijke polariteit zijn over het algemeen mengbaar: polaire stoffen mengen goed met polaire stoffen, apolaire stoffen mengen goed met apolaire stoffen.\nIntermoleculaire krachten.\nIn vaste stoffen en vloeistoffen worden moleculen bijeengehouden door vanderwaalskrachten.\nIn een vloeistof bewegen de moleculen vrij binnen een vast volume, in een vaste stof trillen de moleculen alleen zonder van positie te veranderen. In een gas kunnen de moleculen los van elkaar bewegen. De kinetische energie van de moleculen is bepalend voor de temperatuur van de stof, en daarmee voor de fase waarin die zich bevindt.\nWaterstofbruggen.\nEen waterstofbrug is een aantrekkingskracht tussen een sterk elektronegatief atoom van het ene molecuul en een zure waterstof van een ander molecuul. Waterstofatomen die een binding met een elektronegatief element hebben, worden \"zure waterstofatomen\" genoemd, bijvoorbeeld waterstofatomen die een binding hebben met zuurstof, zoals in water of in alcoholen.\nWaterstofbruggen zorgen ervoor dat er in polaire stoffen sterkere intermoleculaire krachten aanwezig zijn dan in apolaire stoffen. Daardoor hebben polaire stoffen vaak een hoger kook- en smeltpunt, dan op grond van hun molecuulgewicht te verwachten zou zijn. Apolaire stoffen met een molecuulgewicht dat in dezelfde orde van grootte ligt als dat van water (18 g/mol), zijn bij kamertemperatuur gasvormig, zoals methaan (16 g/mol).\nZie ook\nGeschiedenis van de molecuultheorie.\nOudheid.\nDe Griekse wijsgeer Leucippus was de grondlegger van het atomisme: de theorie die zegt dat alle materie is opgebouwd uit ondeelbare, niet-vernietigbare deeltjes, atomen genaamd. Deze theorie is verder uitgewerkt door zijn leerling Democritus. Daarmee waren zij de eerste geleerden die stelden dat materie uit deeltjes bestaat, waarmee zij ook de basis voor de molecuultheorie legden.\nRenaissance.\nMoleculen die opgebouwd waren uit atomen, zijn een vinding uit de 17e eeuw, hoewel de begrippen niet een op een vertaald moeten worden naar wat we daar nu onder verstaan. Het atoomidee werd onafhankelijk van elkaar door de Nederlander Isaac Beeckman (1620) en de Fransman S\u00e9bastien Basson (1621) verder ontwikkeld. Beeckman vroeg zich af waarin metalen van elkaar verschillen. Hij zag een klomp goud als een verzameling onzichtbaar kleine individuen, goudwezentjes, die hij \"homogenea\" noemde. Die waren opgebouwd uit vier atoomsoorten: water, vuur, aarde en lucht. De homogenea van verschillende metalen hadden verschillende aantallen van die atoomsoorten, en dat gaf ze specifieke eigenschappen. Tot dan toe meenden onderzoekers dat de verschillende metalen in elkaar konden overgaan via een soort evolutie van onedel naar edel. Maar die 'evolutietheorie' kon niet verklaren hoe legeringen, mengsels van verschillende metalen, dan waren opgebouwd. Beeckmans theorie kon dat wel. De inzichten van Beeckman kregen invloed via zijn leerlingen Descartes en Chr. Huygens, en ze leidden tot de:\nNegentiende eeuw.\nIn 1808 werd de atoomtheorie opnieuw leven ingeblazen door de Britse schei- en natuurkundige John Dalton. In zijn werk \"A new system of chemical philosophy\" stelde hij dat materie is samengesteld uit kleine, ondeelbare deeltjes. De Italiaanse geleerde Amedeo Avogadro maakte vervolgens in 1811 het onderscheid tussen atomen en moleculen. Hij publiceerde zijn inzicht in het \"Journal de Physique\", dat niet breed werd opgemerkt. In de gehele eerste helft van de negentiende eeuw was er onder chemici grote verwarring over het molecuulbegrip, samenhangend met het feit dat in een enkelvoudige stof zoals zuurstofgas een molecuul opgebouwd is uit twee identieke atomen. Dalton kon dat niet accepteren; voor water kwam hij daarom bijvoorbeeld uit op de molecuulformule HO, voor ammoniak op NH. Pas na het grote congres van chemici in Karlsruhe in 1860 vonden door de pleidooien van de jonge Italiaanse chemicus Cannizzaro de inzichten van Avogadro langzamerhand algemeen ingang.\n1857 was het jaar waarin Friedrich Kekul\u00e9 ontdekte dat het koolstofatoom vierwaardig is (tetra\u00ebder CH4, lineair CO2, ion CO32-); zonder meer een mijlpaal gezien het feit dat de hedendaagse organische chemie grotendeels op die ontdekking gebaseerd is.\nTwintigste eeuw.\nIn de eerste decennia van de twintigste eeuw is door onder anderen Ernest Rutherford en Niels Bohr de inwendige structuur van het atoom opgehelderd. Is miniscule positieve kern met er omheen elektronenbanen in -schillen en -orbitalen. Dankzij hun werk konden ook veel vragen over de ruimtelijke vorm van moleculen beantwoord worden.\nBronnen.\nFast, J.D. (1984): \"Materie en leven - Samenhang der natuurwetenschappen\", 2de ed.. Natuur en Techniek| Malmberg, Maastricht| Den Bosch, 198 pp.. ISBN 9027477590\nKubbinga, H. (2003): \"De molecularisering van het wereldbeeld,\" Deel I: \"De weerspannigheid van de feiten\". Verloren, Hilversum. 356 pp. "}
{"id": "9456", "revid": "67125122", "url": "https://nl.wikipedia.org/wiki?curid=9456", "title": "Jeep", "text": "Jeep is een van oorsprong Amerikaans automerk. Daarnaast wordt de term ook vaak gebruikt om 4\u00d74-terreinwagens te omschrijven: de zogenaamde SUV's (sports utility vehicles).\nAutotype.\nDe Jeep is een vierwielig door een motor aangedreven voertuig met een voor- en een achterbank, ongeveer ter grootte van een personenauto, van oorspronkelijk Amerikaanse origine.\nEr bestaan verschillende verhalen over het ontstaan van de naam Jeep:\nHet oorspronkelijke model Jeep is ontstaan als gevolg van een \"ontwerpwedstrijd\" uitgeschreven door het Amerikaanse leger. Doel van de wedstrijd was het ontwerp voor een licht (1/4 ton) verkenningsvoertuig. Het leger had een lijst van specificaties opgesteld waaraan het voertuig diende te voldoen, zoals:\nHet voertuig was open uitgevoerd met een naar voren neerklapbaar windscherm (voorruit). Het bood plaats aan een chauffeur en drie passagiers, \u00e9\u00e9n voorin en twee achterin, maar kon ook gebruikt worden voor vervoer van allerlei andere zaken.\nDe inschrijvingen kwamen van Ford, Willys-Overland en American Bantam. Het winnende ontwerp kwam van American Bantam maar door politiek spel, het was ook een kleine producent met onvoldoende capaciteit om het voertuig in voldoende aantallen te fabriceren, viel de uiteindelijke keuze toch op het model van Willys-Overland. De oorlog leidde tot een grote behoefte aan jeeps en Ford werd ook bij de productie betrokken. Willys leverde Ford alle informatie met betrekking tot de jeep waardoor de jeeps van beide fabrikanten bijna identiek zijn. De jeep werd in de Tweede Wereldoorlog aan geallieerde zijde veel gebruikt. Ford heeft er tijdens de oorlog 278.000 geproduceerd en Willys-Overland ruim 335.000.\nVan 1955 tot 1958 werd de Willys M38A1 jeep in Nederland geassembleerd door Nekaf.\nAutomerk.\nNa de oorlog ging Willys-Overland door met het produceren van de Jeep voor het leger. Men produceerde in 1948 de Jeepster, wat men een vroege voorloper van de SUV kan noemen; het was een auto met het uiterlijk van een Jeep maar met een conventionele achterwielaandrijving. Omdat Willys-Overland druk was met de productie voor het leger, werd de productie van de Jeepster stopgezet. Willys-Overland werd in 1953 overgenomen door Kaiser-Frazer. Tegenwoordig is Jeep een onderdeel van Stellantis.\nIn de tussentijd zijn er ook Jeeps gebouwd door:"}
{"id": "9457", "revid": "873027", "url": "https://nl.wikipedia.org/wiki?curid=9457", "title": "Fietscomputer", "text": "Een fietscomputer is een elektronisch apparaat dat de snelheid, de afgelegde afstand en andere grootheden van een fiets aangeeft en op het stuur van de fiets wordt gemonteerd. Een lcd-display maakt uitlezing mogelijk en met een aantal toetsen kunnen de instellingen worden gewijzigd. Ondanks de naam is een fietscomputer een eenvoudig apparaat. Typische computermogelijkheden zoals het up- en downloaden van gegevens zijn niet mogelijk.\nOnderdelen.\nEen fietscomputer bestaat uit de volgende delen:\nDe sensor, het snoer en de houder zijn vaak een geheel. Bij draadloze fietscomputers is de verbinding tussen fietscomputer en sensor radiofrequent.\nGetoonde gegevens.\nUit de in de instellingen ingevoerde wielomtrek, het aantal omwentelingen van het wiel en de tijd berekent en toont de computer, afhankelijk van het type, de volgende gegevens geheel of gedeeltelijk:\nMet extra sensoren kan worden getoond:\n\u2020 vanaf het moment dat op de resetknop werd gedrukt\nVeel fietscomputers schakelen de tijdmeting uit als de fiets stilstaat (auto pause) zodat een pauze geen invloed heeft op de gemiddelde snelheid en de ritduur.\nDe hodometer is een indicatie voor het gebruik van de fiets, overeenkomend met de kilometerteller van een auto. Bij de meeste fietscomputers gaat deze waarde echter verloren als de batterij wordt vervangen. Het is wel mogelijk de waarde na het vervangen van de batterij te herstellen, maar de juiste waarde is dan zelden bekend.\nSommige fietscomputers hebben een verlicht scherm. Om de batterij te ontzien brandt de verlichting enkele seconden nadat op een knop is gedrukt.\nWerking.\nDe sensor neemt bij elke omwenteling van het wiel de passage van de magneet waar.\nDe nauwkeurigheid is in de regel groter dan 99% en wordt be\u00efnvloed door factoren als bandenspanning, aard van het wegdek en het op de zijkant van de band rijden in bochten.\nInstelling.\nBij ingebruikname en meestal na het vervangen van de batterij moeten een aantal gegevens worden ingesteld. Allereerst de over de band gemeten omtrek van het wiel. Het aantal omwentelingen van het wiel is zo gerelateerd aan de afgelegde afstand. \nVerder worden de kloktijd en een aantal voorkeurswaarden ingesteld: klok in 12-uurs of 24-uurs notatie, afstand in Engelse mijlen of kilometers en als de fietscomputer een thermometer bevat, ook de temperatuur in Celsius of Fahrenheit.\nDiefstalbeveiliging.\nOm diefstal te voorkomen kunnen bijna alle fietscomputers met een eenvoudige handbeweging van de houder verwijderd worden. Anders is dat met de houder en de sensor, die tegenwoordig vaak met elastiekjes zijn bevestigd. \nEr zijn echter ook fietscomputers die, samen met de houder, aan het stuur kunnen worden vastgeschroefd, wat voor de gebruiker handiger is en ook een goede diefstalbeveiliging geeft. \nDaarbij moet ook worden gezegd dat een gestolen fietscomputer niet erg waardevol is als men de sensor en de houder achterlaat.\nBeperkingen en storingen.\nBij een ligfiets is de afstand tussen sensor en computer vaak groter dan de lengte van het snoer of het bereik van de radiofrequente verbinding. Een snoer moet dan bij montage worden doorgeknipt en verlengd. \nDraadloze fietscomputers kunnen door interferentie afwijkingen in de metingen laten zien als meerdere fietsen met overeenkomstige fietscomputers dicht bij elkaar rijden. Ook andere zenders die een radiosignaal gebruiken kunnen snelheidsafwijkingen geven, tot zelfs de maximale aanduiding van 99,9\u00a0km/h, waarbij ook de afstandmeter meedraait.\nVoeding.\nEen fietscomputer wordt in de regel van energie voorzien door een knoopcel. Een draadloze fietscomputer heeft ook een batterij in de sensor.\nGps-ontvanger.\nEen gps-ontvanger en een smartphone met een sports-tracking-app zoals Endomondo, Runkeeper of Strava kunnen ook als draadloze fietscomputer gebruikt worden. Een voordeel hiervan is dat er vooraf een route ingevoerd kan worden en dat de gereden route achteraf geanalyseerd kan worden."}
{"id": "9458", "revid": "46715", "url": "https://nl.wikipedia.org/wiki?curid=9458", "title": "Ruimtegroep", "text": "In de kristallografie en de groepentheorie, een deelgebied van de wiskunde, geeft een ruimtegroep of Fedorov-groep een beschrijving van de symmetrie van een kristal. Het is een groep van symmetrie-bewerkingen, die de ruimte vult. Ruimtegroepen bestaan uit een combinatie van rotatie-, spiegel- en translatiesymmetrie\u00ebn. \nGeschiedenis.\nDe ruimtegroepen in drie dimensies werden voor het eerst in 1891 door Evgraf Fedorov geclassificeerd en kort daarna en onafhankelijk daarvan, in 1894, door de geoloog William Barlow en door de wiskundige Arthur Moritz Schoenflies. Deze eerste classificaties bevatten nog verschillende kleine fouten. De correcte lijst van precies 230 ruimtegroepen in drie dimensies kwam tot stand in een correspondentie tussen Fjodorov en Sch\u00f6nflies.\nKlassificatie van de 230 ruimtegroepen.\nDe 230 ruimtegroepen, dus ook de kristallen, die de symmetrie-elementen van een van deze hebben, kunnen naar de zeven kristalstelsels, of naar de 14 bravaisroosters, en naar de 32 kristallografische puntgroepen worden onderverdeeld. Omgekeerd genereren de 14 bravaisroosters en de 32 puntgroepen samen de 230 ruimtegroepen. Er zijn mogelijke combinaties, maar dit aantal wordt vanwege isomorfisme tot 230 verschillende ruimtegroepen teruggebracht.\nVoor de classificatie van de ruimtegroepen wordt gebruikgemaakt van de internationale notatie, dit is de verkorte vorm van de hermann-mauguinnotatie. De symbolen voor de bravaisroosters zijn daarbij gecombineerd met de symbolen voor de puntgroepen. Omdat er in de loop der jaren kleine, meestal per land land bepaalde notatieverschillen zijn ontstaan, is omwille van de eenduidigheid aan iedere ruimtegroep een officieel nummer gegeven van 1 t/m 230."}
{"id": "9459", "revid": "264532", "url": "https://nl.wikipedia.org/wiki?curid=9459", "title": "Infrarood", "text": "Infrarood of infrarode straling, is voor het menselijk oog niet waarneembare elektromagnetische straling, met golflengten tussen circa 780 nanometer (nm) en 1 millimeter (106\u00a0nm), dus tussen het (zichtbare) rode licht en de microgolven.\nVeelal wordt het golflengtegebied van 780\u00a0nm tot 10 micrometer aangeduid met nabij-infrarood, van 10 tot 30\u00a0\u00b5m met middel-infrarood, van 30\u00a0\u00b5m tot 300\u00a0\u00b5m met ver-infrarood en van 300\u00a0\u00b5m tot 1\u00a0mm met sub-millimetergebied. Infrarood betekent 'onder het rood', omdat de frequentie van infraroodstraling iets lager ligt dan die van zichtbaar rood licht.\nGeschiedenis.\nInfrarode straling is voor het eerst beschreven in 1737 door \u00c9milie du Ch\u00e2telet. William Herschel ontdekte in 1800 infrarode straling. Hij deed dat door met een thermometer de temperatuur te meten van het spectrum van licht dat door een prisma viel. Hij stelde vast dat de temperatuur in het rode deel van het spectrum hoger was dan in het blauwe deel. In het deel van het spectrum dat voorbij het rood lag mat hij een nog hogere temperatuur. Op grond hiervan concludeerde hij dat er in dit deel van het spectrum licht bestaat dat niet voor het menselijk oog waarneembaar is.\nHij noemde de straling \"Calorific Rays\". De term infrarood werd voor het eerst gebruikt door Edmond Becquerel in 1867.\nISO 20473.\nDe ISO-standaard 20473:2007 definieert het golflengtebereik van bepaalde soorten lichtstraling. In het infrarode deel van het spectrum onderscheidt hij de volgende drie spectraalbanden:\nDetectie.\nInfraroodstraling is onzichtbaar voor het menselijk oog, maar door de huid waarneembaar wegens haar warmtewerking; ze be\u00efnvloedt ook speciale fotografische emulsies en kan zichtbaar worden gemaakt met een warmtebeeldkijker: thermografie. Dit is een speciale camera met een detector, gebaseerd op halfgeleidermateriaal, zoals germanium. Digitale camera's zijn eveneens gevoelig voor infrarood, zoals dat wordt uitgestraald door een afstandsbediening. Bij de scherpstelling moet rekening gehouden worden met dispersie: de brandpuntsafstand van een lens is afhankelijk van de golflengte van het licht, en infraroodlicht heeft een extreme golflengte.\nDetectoren die infraroodstraling waarnemen door hun warmtewerking worden bolometers of passieve infrarood-(PIR)-detectoren genoemd.\nAlle lichamen geven infraroodstraling af. De golflengte daarvan is afhankelijk van de temperatuur volgens de Wet van Wien. Vaste lichamen zenden een continu spectrum uit, gassen een lijnenspectrum. Voorwerpen op kamertemperatuur hebben een stralingsmaximum bij ca. 10\u00a0\u00b5m; hete voorwerpen geven een sterke infraroodstraling af; een gewone gloeilamp geeft bijvoorbeeld 20 % meer dan zichtbaar licht.\nWaterdamp in de aardatmosfeer absorbeert infrarood licht met een golflengte boven 14\u00a0\u00b5m zo sterk, dat de straling over een afstand van 1\u00a0km bijna is uitgedoofd. Ook infrarood met kleinere golflengten wordt in bepaalde banden van het spectrum geabsorbeerd; daartussen liggen zogenaamde infraroodvensters, waarvan de voornaamste tussen 3\u00a0\u2013\u00a04\u00a0\u00b5m, 4,5\u00a0\u2013\u00a05\u00a0\u00b5m en 7\u00a0\u2013\u00a014\u00a0\u00b5m liggen.\nDe temperatuur van de detector kan van invloed zijn op zijn gevoeligheid. De halfgeleiderdetectoren van de laatste generatie zijn echter vrijwel volledig thermisch ge\u00efsoleerd van de behuizing waarin ze zijn gemonteerd en worden daarom niet actief gekoeld. Met dit type detectoren kunnen objecten met temperaturen tot \u221240 \u00b0C worden gemeten.\nDegelijke detectoren nemen vrijwel onmiddellijk de temperatuur aan van het object dat wordt waargenomen op een gevoelig oppervlak. Op deze manier zijn bewegende infraroodbeelden mogelijk.\nZeer gevoelige detectoren, die in de astronomie worden gebruikt, moeten door middel van vloeibaar helium worden gekoeld. Ook de telescoop en de spiegel moeten zo koel en schoon mogelijk zijn, om storende invloeden te voorkomen. In het infrarood is het goed mogelijk om gas- en stofwolken rondom\npas gevormde sterren waar te nemen.\nInfraroodzintuig.\nOok dieren kunnen infrarood waarnemen. Groefkopadders met als bekende vertegenwoordigers de ratelslangen hebben speciale groefjes tussen neusgat en oog waarmee ze warme prooien kunnen detecteren. De groeven bevatten een grote dichtheid aan warmtereceptoren die gevoelig zijn voor temperatuur. Door de komvormige constructie krijgt de slang een beeld van de omgeving en kan zij haar prooi lokaliseren. Net zoals de ogen stellen de gepaarde groeven de slang in staat ook diepte waar te nemen, zodat ze warme prooien met redelijke precisie in het donker kan bijten. Voor een groefkopadder zijn knaagdieren en vogels, die slechts een fractie warmer zijn dan de achtergrond, heel duidelijk waar te nemen. Slangen kunnen temperatuursverschillen tot 0,003\u00a0K waarnemen.\nOok boa's hebben onafhankelijk van groefkopadders warmtegevoelige organen ontwikkeld.\nBolometrische magnitude.\nDe helderheid van sterren wordt uitgedrukt als magnitude. Om de invloed van de afstand uit te schakelen, berekent men de denkbeeldige helderheid van de ster als ze op een standaardafstand van 10 parsec zou staan: de absolute magnitude. Maar zelfs daarin zit subjectieve informatie verwerkt over de gevoeligheid van het menselijk oog voor diverse soorten straling; met name koele sterren, die een groot deel van hun straling in het infrarood uitzenden, en ook bijzonder hete sterren, die veel ultraviolet licht uitzenden, worden door de \"visuele\" magnitude onderschat.\nDe \"bolometrische\" lichtkracht is de helderheid die de ster zou hebben als geen onderscheid wordt gemaakt tussen de energie die wordt uitgestraald in verschillende golflengten. Het nulpunt is arbitrair vastgelegd door de Internationale Astronomische Unie zodat de zon een bolometrische magnitude van +4,74 heeft. De \"bolometrische correctie\" is het getal (meestal negatief) dat bij de absolute visuele magnitude van een ster moet worden geteld om haar bolometrische magnitude te bekomen. Rode M0-sterren hebben een bolometrische correctie \u22121,21; dit komt overeen met een helderheidsverhouding 3:1 en betekent dat ze ruwweg twee keer meer infrarode straling uitzenden dan zichtbaar licht.\nInfraroodastronomie.\nEr bestaat ook een heel vakgebied van wetenschappers die zich toeleggen op het waarnemen en interpreteren van infrarode straling uit het heelal. In het nabije infrarood zijn daarbij zelfs ongeveer dezelfde instrumenten bruikbaar als bij waarnemingen in zichtbaar licht.\nInfrarode straling dringt makkelijker dan zichtbaar licht door kosmische stofwolken (absorptienevels) heen, en daarom zijn bepaalde objecten beter of uitsluitend waarneembaar in het infrarood. In de spectroscopie van verafgelegen sterrenstelsels blijken, door de grote verwijderingssnelheid, een aantal belangrijke absorptielijnen te verschuiven van het ultraviolet naar het infrarood (roodverschuiving ten gevolge van het dopplereffect).\nNiet alle delen van het infrarood zijn even goed waarneembaar vanaf het aardoppervlak, omdat waterdamp voor veel golflengtes ondoordringbaar is. Voor de \"ontbrekende\" delen van het spectrum gebruiken astronomen satellieten zoals de Wide-field Infrared Survey Explorer.\nInfraroodspectroscopie.\nInfraroodspectroscopie is spectroscopie in infrarood licht, een techniek die scheikundigen gebruiken om moleculen te identificeren.\nDoor de lagere energie van infrarood-fotonen (in vergelijking met zichtbaar licht) kan infraroodspectroscopie informatie geven over de trillingen van chemische bindingen, en dus over de structuur van moleculen. De hogere energie van zichtbaar licht levert daarentegen meer informatie op over de energieniveaus van de elektronen, wat identificatie van individuele atoomsoorten toelaat.\nEen infraroodspectrograaf wordt meestal gekoppeld aan een interferometer en een computerprogramma dat fouriertransformatie toepast; de combinatie heet FTIR-spectrograaf (\"Fourier Transform InfraRed\") en levert relatief snel spectra met hoge resolutie.\nInfraroodlaser.\nInfraroodlasers zijn lasers die een infrarode lichtbundel produceren. Ze hebben twee voordelen ten opzichte van klassieke lasers in visueel licht, die hun voor bepaalde toepassingen bijzonder geschikt maken.\nEnerzijds is de onzichtbaarheid van de bundel zonder speciale infraroodkijker een voordeel in de context van beveiliging van gebouwen of in militaire operaties. Een na\u00efeve tegenstander is er zich niet meteen van bewust dat hij wordt waargenomen.\nAnderzijds is een koolstofdioxidelaser een relatief goedkope oplossing voor lasers die continu een hoog vermogen moeten leveren, bijvoorbeeld in snijmachines of in de geneeskunde. Ook de diodelaser in een CD-speler gebruikte (nabij-)infraroodlicht. Bij latere ontwikkelingen zoals de Dvd en de Blu-ray worden daarentegen optische lasers gebruikt om een hogere ruimtelijke resolutie te bereiken.\nToepassingen.\nInfrarode straling wordt gebruikt in bijvoorbeeld infraroodcabines. De NASA heeft berekend dat de golflengte van de straling zo dicht mogelijk bij de 10\u00a0\u00b5m moet liggen, wil het goed worden opgenomen door het lichaam."}
{"id": "9460", "revid": "641451", "url": "https://nl.wikipedia.org/wiki?curid=9460", "title": "Isomeer", "text": "Isomeren (van het Grieks \"isos\" = gelijk, \"meros\" = deel) zijn stoffen die met elkaar \"overeenkomen\" doordat hun moleculen hetzelfde aantal en dezelfde soort atomen bevatten, maar die van elkaar \"verschillen\" door de wijze waarop die atomen onderling zijn verbonden of geschikt. Anders gezegd, isomeren zijn stoffen met \"dezelfde\" molecuulformule (brutoformule), maar een \"andere\" structuurformule.\nDe chemische eigenschappen van isomeren zijn doorgaans verschillend.\nSoorten isomerie.\nIndien twee isomeren snel in elkaar over kunnen gaan, noemt men de twee stoffen tautomeren.\nIsomeren kunnen door rotatie als geheel of van de groepen verbonden door een enkele binding niet bedekt worden. De ene isomeer kan dus niet met de andere \"samenvallen\". Als dit wel zo is, dan is geen isomeer, maar hetzelfde molecuul.\nVoorbeelden.\nEthanol (een alcohol) en dimethylether bijvoorbeeld bestaan elk uit 6 waterstofatomen, twee koolstofatomen, en een zuurstofatoom; alleen de volgorde van de bindingen is verschillend."}
{"id": "9461", "revid": "1157677", "url": "https://nl.wikipedia.org/wiki?curid=9461", "title": "Stereo-isomeer", "text": "Stereo-isomeren zijn isomeren die dezelfde molecuulformule en volgorde van atomen hebben, maar met een andere ruimtelijke structuur, dus met een andere structuurformule.\nVormen.\nEr bestaan twee vormen van stereo-isomerie: \nCis-trans-isomerie.\nCis-trans-isomerie doet zich voor bij verbindingen met een dubbele binding tussen koolstofatomen of benzeenringen, doordat in beide gevallen de koolstof-koolstofbinding in tegenstelling tot een 'gewone' enkele binding niet vrij kan roteren. Overeenkomstige groepen aan weerszijden van een dubbele binding of zijgroepen van de ring kunnen zich aan dezelfde kant, de cisvorm, of aan de tegenoverliggende kant, de transvorm, van het molecuul bevinden. \nOptische isomerie.\nOptische isomerie of enantiomerie is een vorm van stereo-isomerie die optreedt zodra een molecuul een asymmetrisch chiraal centrum bevat. Zijn de moleculen elkaars spiegelbeeld, dan wordt ze enantiomeren genoemd. Zijn de moleculen niet elkaars spiegelbeeld dan wordt gesproken van diastereomeren.\nHet verschil tussen enantiomeren en diastereomeren kan met het volgende voorbeeld worden uitgelegd:\nBiochemie.\nDe complexe processen in levende organismen zijn vaak op een stereospecificiteit gebaseerd. De verdeling tussen de verschillende isomeren is zodoende niet willekeurig."}
{"id": "9462", "revid": "107", "url": "https://nl.wikipedia.org/wiki?curid=9462", "title": "Contraceptie", "text": ""}
{"id": "9466", "revid": "271", "url": "https://nl.wikipedia.org/wiki?curid=9466", "title": "Voorbehoedsmiddel", "text": ""}
{"id": "9467", "revid": "207191", "url": "https://nl.wikipedia.org/wiki?curid=9467", "title": "Vruchtbaarheid", "text": "Vruchtbaarheid, fertiliteit, fecunditeit of voortplantingscapaciteit is het vermogen van een organisme \u2013 een dier of plant \u2013 om zich geslachtelijk voort te planten. Hiertegenover staat onvruchtbaarheid. \nDieren.\nIn een populatie van een soort is het geboorteoverschot het verschil tussen vruchtbaarheid \u2013 het aantal nakomelingen of eieren per vrouwelijk individu in een tijdseenheid \u2013 en mortaliteit \u2013 de afname door sterfte van het aantal individuen in een tijdseenheid. De populatieomvang wordt bepaald door het geboorteoverschot en het emigratieoverschot. Hoewel alle recente organismen in potentie in staat zijn zich voort te planten met een snelheid die minstens gelijk is aan de snelheid waarmee individuen van de soort te gronde gaan (anders waren ze al uitgestorven, net zoals de organismen die daartoe niet in staat waren) verschilt het aantal mogelijke nakomelingen per cyclus en de daarvoor benodigde generatietijd enorm. \nBacteri\u00ebn hebben geen geslachtelijke voortplanting, dus er kan niet gesproken worden van vruchtbaarheid. Bacteri\u00ebn kunnen zich onder gunstige omstandigheden elke 20 minuten delen, en dus hun aantal verdubbelen. \nGrote zoogdieren zoals walvissen, olifanten en de mens hebben voor een populatieverdubbeling 10 tot 20 jaar nodig.\nMenselijke vruchtbaarheid.\nDe vruchtbaarheid van de man hangt samen met de hoeveelheid zaadcellen in het spermavocht, of ze correct gevormd zijn en met de activiteit van deze zaadcellen, of ze beweeglijk zijn of niet. Samen is dit de kwaliteit van het sperma. Zelfs bij een zeer vruchtbare man zijn lang niet alle zaadcellen beweeglijk genoeg om een bevruchting tot stand te brengen. Bij de vrouw rijpt vanaf de puberteit eenmaal per menstruatiecyclus van ongeveer 4 weken \u00e9\u00e9n eicel, die gedurende een periode van ongeveer 24 uur bevrucht kan worden. Mocht er geen bevruchting volgen, dan wordt alles wat als voorbereiding is opgebouwd weer afgebroken. Dit resulteert in de menstruatie.\nPlanten.\nGeslachtelijke voortplanting.\nBloeiende of vruchtdragende planten zijn in het algemeen fertiel, terwijl planten zonder bloemen of vruchten steriel zijn. Planten hebben fertiele of vruchtbare organen als deze de functie bij de geslachtelijke voortplanting in de loop van de evolutie niet verloren hebben. Daartegenover staan de steriele organen zoals de staminodia, dit zijn steriele meeldraden. \nOngeslachtelijke voortplanting.\n\"Fertiel\" slaat bij mossen en varens op de aanwezigheid van sporenkapsels of sporendoosjes, organen voor de ongeslachtelijke voortplanting. Varens hebben \"fertiele\" (sporofyllen) en \"steriele\" bladeren (trofofyllen), afhankelijk van de aan- of afwezigheid van sporangia. Sporangia vaak gegroepeerd in sporangi\u00ebnhoopjes."}
{"id": "9472", "revid": "67154380", "url": "https://nl.wikipedia.org/wiki?curid=9472", "title": "Cis-trans-isomerie", "text": "\"Cis\"-\"trans\"-isomerie, ook wel bekend als Z/\"E-\"isomerie of geometrische isomerie, is een vorm van stereo-isomerie. Het concept wordt zowel in de organische als anorganische chemie toegepast. De woordelementen \"cis\" en \"trans\" komen uit het Latijn, waarin \"cis\" betekent 'aan dezelfde kant' en \"trans\" 'aan de andere kant' of 'eroverheen'. \"Cis\"-\"trans\"-isomerie komt zowel voor in organische verbindingen als in anorganische co\u00f6rdinatieverbindingen.\nOrganische chemie.\nDubbele binding.\nFunctionele groepen die aan weerszijden van een dubbele binding of aan weerszijden van een ringstructuur liggen, kunnen of aan dezelfde kant (de \"cis\"-vorm), of aan tegengestelde kanten van elkaar (de \"trans\"-vorm) liggen. Dit komt doordat een dubbele koolstof-koolstofbinding, in tegenstelling tot een enkele, niet vrij kan roteren.\nIn de tegenwoordige scheikundige nomenclatuur wordt echter gebruikgemaakt van de Z/E-aanduiding. Hiertoe worden de atoomnummers van de eerstgebonden atomen aan de dubbele binding met elkaar vergeleken. Indien de twee atomen met het hoogste atoomnummer aan dezelfde zijde van de dubbele binding zitten, wordt gesproken van de \"Z\"-configuratie (van het Duitse \"zusammen\"). In het andere geval is sprake van de \"E\"-configuratie (van het Duitse \"entgegen\"). In ringsystemen wordt enkel gebruikgemaakt van de \"cis\"- en \"trans\"-notatie. \n1,2-dichlooretheen kan bijvoorbeeld voorkomen als \"cis\"- of als \"trans\"-1,2-dichlooretheen (ook aangeduid als respectievelijk \"Z\"- en \"E\"-1,2-dichlooretheen):\nIn de natuur komen veel onverzadigde en meervoudig onverzadigde vetzuren voor, die in het algemeen de \"cis\"-configuratie hebben. Transvetzuren komen vooral in chemisch geharde vetten voor.\nCyclische verbindingen.\nIn tweevoudig gesubstitueerde cyclische verbindingen treedt ook \"cis\"/\"trans\"-isomerie op, zoals in de voorbeeldverbinding 1,2-dichloorcyclohexaan. De twee substituenten kunnen zich beiden aan dezelfde kant bevinden, de structuur wordt dan als \"cis\" beschreven. Bevinden de twee of juist ieder aan een kant, dan wordt van een \"trans\"-verbinding gesproken.\nIn structuurformules is dit duidelijk te zien, omdat de ringen dan plat in het vlak van de tekening worden weergegeven. De chloor-atomen kunnen voor het vlak van de tekening liggen, de binding wordt aangegeven door de breder wordende getrokken streep. Liggen de chlooratomen achter het vlak van de tekening, dan wordt de binding aangegeven door een steeds breder wordende arcering.\nIn de ruimtelijke molecuulmodellen is een en ander lastiger te zien door de draaiing tussen de delen van het molecuul.\nHet cis-1,2-dichloorcyclopentaan zal stabieler zijn dan het overeenkomstige trans isomeer.\nAnorganische chemie.\nDe aanduiding \"cis\" en \"trans\" wordt vooral toegepast bij complexen van metaalionen om aan te geven hoe de liganden ten opzichte van elkaar geplaatst zijn.\nIn complexen met een zesvoudige omringing zijn de liganden doorgaans gerangschikt volgens een octa\u00ebdrische moleculaire geometrie. Voor tetra-amminedichlorokobalt(III), een co\u00f6rdinatieverbinding met de formule CoCl2(NH3)4+, kunnen de twee chloorliganden \"trans\", op twee tegenover elkaar liggende zijden een plaats vinden, of \"cis\", op twee naast elkaar liggende vlakken, ten opzichte van elkaar staan."}
{"id": "9473", "revid": "780746", "url": "https://nl.wikipedia.org/wiki?curid=9473", "title": "Thalidomide", "text": "Thalidomide (\u03b1-N-[phtalimido]glutarimide) is een geneesmiddel dat door Chemie Gr\u00fcnenthal, een in Stolberg gevestigd Duits farmaceutisch bedrijf, op 1 oktober 1957 als slaapmiddel, sedativum, pijnstiller en als middel tegen zwangerschapsbraken op de markt kwam. In 1960 werd het in meer dan veertig landen gebruikt. Het was populair als slaapmiddel en als middel tegen ochtendmisselijkheid. Het is bekend onder merknamen zoals \"Softenon\" (Nederland en Belgi\u00eb), \"Contergan\" (Duitsland), \"Distaval\", \"Neurosedyn\", \"Isomin\", \"Kedavon\", \"Telergan\" en \"Sedalis\". Nadat bleek dat het middel ernstig schadelijk was voor de ongeboren vrucht van moeders die het gebruikten, werd het in 1961 in de meeste landen voor de oorspronkelijk bedoelde indicatie van de markt gehaald. Bijna 10.000 kinderen waren inmiddels geboren met een aandoening ten gevolge van de medicatie, de helft daarvan in West-Duitsland, het middel was daar zonder recept verkrijgbaar.\nAangeboren afwijkingen door thalidomide.\nHet eerste geval van schade door thalidomide betrof een baby die op 25 december 1956 zonder oren werd geboren. Dit was tien maanden voor de introductie van het middel en kon gebeuren door een medewerker van Gr\u00fcnenthal die het aan zijn zwangere vrouw gaf. Op 18 november 1961 legde de Duitse arts-geneticus Lenz het verband tussen thalidomide en ernstige afwijkingen bij pasgeborenen. In december 1961 volgde de bevestiging van dit verband door de Australische gynaecoloog McBride. De stof thalidomide bleek teratogeen. Aangedane baby's hadden ontbrekende of onderontwikkelde ledematen (focomelie). Deze foetale afwijkingen waren onvermijdbaar als de moeder in het eerste trimester van de zwangerschap tussen dag 35 en 49 na de laatste menstruatie thalidomide gebruikte. Eind 1961 werd thalidomide in de meeste landen uit de handel genomen. Opvallend is dat de Verenigde Staten gespaard bleven; de FDA, de beoordelende instantie, liet thalidomide nooit op de Amerikaanse markt toe, op aandringen van Frances Oldham Kelsey.\nDat een geneesmiddel zulke schadelijke effecten teweegbracht, schokte de medische en farmaceutische wereld. Het schandaal maakte de testeisen voor kandidaatgeneesmiddelen strenger en sindsdien wordt zwangere vrouwen aangeraden geneesmiddelen tot een minimum te beperken, hoewel de middelen waarvan bekend is dat ze de ongeboren vrucht schaden in de minderheid zijn. Ook staat tegenwoordig in elke registratietekst de invloed van het geneesmiddel op het embryo beschreven.\nOp 31 augustus 2012 bood de firma Gr\u00fcnenthal voor het eerst excuses aan. Een week later maakte de firma bekend opnieuw schadevergoeding te gaan betalen, vijftig jaar nadat er een bedrag van 100 miljoen Duitse mark in een stichting was gestort.\nFonds voor thalidomideslachtoffers in Belgi\u00eb.\nIn maart 2010 bereikte de Belgische minister van Volksgezondheid Laurette Onkelinx (PS) in de regering-Leterme II een akkoord met de slachtoffers van thalidomide om een fonds voor hen op te richten. Door de val van de regering-Leterme II kwam daar echter niets van terecht. De thalidomideslachtoffers trokken daarop eind 2011 naar de burgerlijke rechtbank van Brussel om de Belgische Staat aansprakelijk te stellen voor hun leed. Volgens hen was de overheid nalatig geweest omdat ze te lang gewacht had met het verbieden van de verkoop van het geneesmiddel. De toenmalige minister van Volksgezondheid en Gezin Joseph Custers (CVP) wou namelijk niet ingrijpen voor er zekerheid bestond over de schadelijkheid van het middel, waardoor Belgische apotheken het nog tot midden 1963 verkochten. Pas in 1969 werd thalidomide volledig verboden in Belgi\u00eb.\nDe burgerlijke rechtbank verklaarde hun klacht tegen de Belgische Staat echter onontvankelijk wegens verjaring. In 2012 tekenden veertien thalidomideslachtoffers beroep aan tegen dit vonnis in eerste aanleg. Het hof van beroep van Brussel veroordeelde de Belgische Staat daarop in 2018 tot het oprichten van een fonds van vijf miljoen euro voor de slachtoffers. In november 2018 werd bekend gemaakt dat Belgisch minister van Volksgezondheid Maggie De Block (Open Vld) een wetsontwerp zou indienen om een dergelijk fonds op te richten voor de thalidomideslachtoffers. Tegelijk gaf minister De Block aan het arrest van het Brusselse hof van beroep aan te vechten bij het Hof van Cassatie. Volgens haar verplicht het arrest de overheid om een wetgevend initiatief te nemen, wat een schending van de scheiding der machten zou inhouden.\nIn februari 2019 keurde de federale ministerraad het voorstel van minister De Block goed. Het voorstel voorziet een fonds van vijf miljoen euro voor de thalidomideslachtoffers. De rechtstreekse slachtoffers (waarvan er naar schatting nog 35 in leven waren begin 2019) zullen een eenmalige forfaitaire uitkering van 125.000 euro krijgen, terwijl de nog levende ouders van een kind dat overleden was aan de gevolgen van thalidomide recht zullen hebben op een eenmalige forfaitaire uitkering van 30.000 euro. De bedragen zullen belastingvrij worden toegekend en geen invloed hebben op de toekenning van andere uitkeringen. Om de uitkering aan te vragen hoeven de slachtoffers geen bijkomend medisch onderzoek te ondergaan; de beslissing zal genomen worden op basis van het bestaande bewijsmateriaal. De slachtoffers zullen twee jaar de tijd krijgen om hun aanvraag in te dienen. Het geld dat daarna nog over is in het fonds zal worden toegekend aan vzw's die de thalidomideslachtoffers ondersteunen. Het cassatieberoep tegen het arrest van het Brusselse hof van beroep bleef evenwel staande.\nMechanisme.\nThalidomide is een racemisch mengsel, dus bestaande uit gelijke delen van de R-enantiomeer en de S-enantiomeer (zie Optische isomerie). Men heeft onderzocht of de teratogene werking door een van de twee enantiomeren werd veroorzaakt. Voor veel verbindingen zou dit betekenen dat door een selectieve synthese van de actieve en niet-schadelijke enantiomeer de problemen kunnen worden voorkomen. Bij muizen bleek de S-enantiomeer de veroorzaker, bij konijnen beide enantiomeren. Het lijkt erop dat de onderzoekers een bijzondere eigenschap van thalidomide over het hoofd hebben gezien: in het lichaam gaat de ene enantiomeer heel snel over in de andere en ontstaat het mengsel van de S- en de R-vorm, waardoor het onmogelijk is een definitieve uitspraak te doen over welke enantiomeer de teratogeniciteit veroorzaakt.\nIn 2009 is beschreven dat de teratogeniciteit van thalidomide hoogstwaarschijnlijk afkomstig is van het effect van een ge\u00efdentificeerd metaboliet. Dit is onderzocht door experimenten met een variant van het metaboliet, CPS-49 genoemd, dat werkt als angiogeneseremmer en een soortgelijk teratogene werking lijkt te hebben als thalidomide. Een recente publicatie laat zien dat thalidomide de werking van het SALL4 eiwit verstoort. De genetische verschillen die sommige diersoorten ongevoelig voor thalidomide maken, blijken zowel in het SALL4- als in het CRBN-gen te kunnen zitten.\nAndere gebruiksmogelijkheden.\nKort na de ontdekking van de schadelijke effecten van thalidomide, kwam men op het idee dat het middel weleens tegen kanker gebruikt zou kunnen worden. De eerste onderzoeken leverden echter niets op. Het middel bleef op de markt omdat bij een aantal andere aandoeningen positieve effecten werden gezien.\nGeschiedenis van ontstaan thalidomide.\nTwee onafhankelijk van elkaar werkende onderzoekers beweren, dat thalidomide niet is ontstaan in de laboratoria van Chemie Gr\u00fcnenthal, maar al eerder werd ontwikkeld door onderzoekers in nazi-Duitsland. Het werd volgens dr. Martin Johnson van Thalidomide Trust onder leiding van nazi-wetenschapper Otto Ambros ontwikkeld als een mogelijk middel tegen zenuwgassen als sarin. Ambros werkte bij IG Farben en kwam na de oorlog bij Chemie Gr\u00fcnenthal werken. Een auteur van een boek over nazi-wetenschappers, Carlos DeNapoli, zegt dat in een memo van IG Farben aan het hoofd van Hitlers euthanasie-programma, Karl Brandt, wordt gesproken over een stof waarvan de chemische formule lijkt op die van thalidomide. Volgens hem is de stof getest in concentratiekampen.\nDe firma Chemie Gr\u00fcnenthal, in 1946 opgericht door de broers Alfred en Herman Wirtz, heeft altijd volgehouden, dat de stof door het bedrijf is ontwikkeld. Volgens haar was dr. Heinrich M\u00fcckter een van de uitvinders. M\u00fcckter was een farmacoloog die tijdens de oorlog experimenten deed op Poolse gevangenen om een middel tegen buiktyfus te vinden.\nWetgevende reacties.\nOp Europees niveau werd Richtlijn 65/65/EEG van de Raad van 26 januari 1965 betreffende de aanpassing van de wettelijke en bestuursrechtelijke bepalingen inzake farmaceutische specialiteiten aangenomen die in een aantal minimumvereisten voorzag voor geneesmiddelen."}
{"id": "9475", "revid": "52298", "url": "https://nl.wikipedia.org/wiki?curid=9475", "title": "Teratogeen", "text": "Teratogeen (Grieks \"teras\" = monster, \"gennan\" = voortbrengen) is de eigenschap van een stof of een ziekte om bij de foetus afwijkingen te veroorzaken als de moeder tijdens de zwangerschap met de stof in aanraking komt, deze inademt of inneemt, dan wel de ziekte doormaakt.\nVan een groot aantal chemische stoffen en van sommige geneesmiddelen is bekend dat zij aangeboren afwijkingen kunnen veroorzaken. Het slaapmiddel thalidomide (merknaam Softenon) en DES, dat vroeger werd gegeven om miskramen te voorkomen, zijn hiervan bekende voorbeelden. \nOok alcoholgebruik tijdens de zwangerschap, roken en vele drugs hebben aangetoonde nadelige gevolgen voor de vrucht. Verder kan besmetting met een virus dit verschijnsel veroorzaken, zoals rodehond.\nGeneesmiddelen tijdens zwangerschap.\nHet gebruik van geneesmiddelen tijdens de zwangerschap is niet altijd te voorkomen. Via het bloed van de moeder kan het geneesmiddel via de placenta in het kind terechtkomen. Normaal gesproken houdt de placenta schadelijke stoffen tegen die van het bloed van de moeder naar het bloed van de foetus proberen te komen, maar sommige stoffen zijn echter zo klein dat ze door de placenta heen kunnen komen. \nInzicht in de wijze waarop geneesmiddelen aangeboren afwijkingen kunnen veroorzaken is nog gering. Of een geneesmiddel veilig kan worden gebruikt hangt niet alleen af van het gebruikte middel en de gebruikte hoeveelheid, maar ook van het stadium waarin de zwangerschap zich bevindt. \nGeneesmiddelen kunnen in drie categorie\u00ebn worden ingedeeld:\nIn de praktijk worden middelen uit groep 2 af en toe toch bij zwangeren gebruikt, hetzij door een vergissing, hetzij omdat de toestand van de moeder zo ernstig is dat er geen andere manier is. Als nadelige effecten op de vrucht ook dan uitblijven zal een middel uit groep 2 langzamerhand naar groep drie verhuizen."}
{"id": "9476", "revid": "2653", "url": "https://nl.wikipedia.org/wiki?curid=9476", "title": "Rodehond", "text": "Rodehond of rubella is een meestal onschuldige virale kinderziekte die door het rubellavirus wordt veroorzaakt. Ze kenmerkt zich na een incubatietijd van 14 tot 21 dagen door opgezette lymfeknopen achter de oren, gevolgd door huiduitslag met rode vlekjes. Deze uitslag begint op het gezicht en in de hals, waarna hij zich tot op de romp en ledematen verspreidt. Tevens doen zich koorts, oogbindvliesontsteking en gewrichtsklachten voor. Over het algemeen worden ge\u00efnfecteerde mensen nauwelijks ziek en is de ziekte snel over.\nDe kans op complicaties of een ernstig verloop is zeer klein. Niettemin wordt in Nederland van rijkswege iedereen tegen rubella inge\u00ebnt, omdat het doormaken van de ziekte in het begin van de zwangerschap tot ernstige aangeboren afwijkingen van de vrucht kan leiden:\nHet bekendste voorbeeld van dergelijke complicaties in Nederland betreft prinses Christina, die een oogafwijking opliep doordat haar moeder, prinses Juliana, tijdens de zwangerschap met het virus besmet raakte.\nOm aangeboren afwijkingen te voorkomen werden in Nederland sinds 1974 meisjes in hun elfde levensjaar tegen rodehond inge\u00ebnt. Vrouwen die een kinderwens hadden en nog niet waren inge\u00ebnt kregen de mogelijkheid zich te laten vaccineren.\nMet deze maatregelen werd rodehond echter niet geheel uitgeroeid in Nederland. Dit komt doordat er mensen zijn die na vaccinatie nog geen antistoffen maken en dus niet beschermd zijn (non-responders). Verder missen sommige meisjes de vaccinatie en jongens werden niet gevaccineerd. Hierdoor bleven er zoveel niet-immune mensen in de bevolking bestaan dat het optreden van rodehond-epidemie mogelijk bleef. Daarom worden sinds 1987 in Nederland alle kinderen, jongens en meisjes, al als baby gevaccineerd. Hiermee is het percentage niet-vatbare personen in de populatie zo hoog geworden dat het virus zich niet meer kan handhaven en ook de weinige niet-beschermde individuen dus profiteren van de groepsimmuniteit.\nRond de jaarwisseling 2004-2005 trad in de Nederlandse Bijbelgordel, waar relatief veel mensen wonen die zich uit religieuze motieven niet laten inenten, een dergelijk epidemie op met minstens 128 serologisch bevestigde gevallen. Meer dan 90% van hen (118) was om religieuze redenen niet gevaccineerd. Geen van de bevestigde gevallen was wel gevaccineerd. Het werkelijke aantal zal vele malen hoger gelegen hebben, aangezien er vaak geen serologisch onderzoek wordt verricht en de ziekte vaak ook onopgemerkt verloopt. Naderhand berichtte het RIVM dat er tot juli 2005 29 bevestigde gevallen bij zwangeren waren gemeld met minstens 1 geval vancongenitaal rubellasyndroom als resultaat.\nBehandeling van pati\u00ebnten van wie de moeder tijdens de zwangerschap besmet raakte.\nEr zijn mogelijkheden voor de jonge kinderen:"}
{"id": "9477", "revid": "86479", "url": "https://nl.wikipedia.org/wiki?curid=9477", "title": "Kinderziekte", "text": "Een kinderziekte is een infectieziekte die zo besmettelijk is dat de meeste mensen ze al vroeg in hun leven als kind een keer doormaken. Hierna bestaat in het algemeen volledige immuniteit wat inhoudt dat herhaling van de ziekte over het algemeen niet voorkomt. Voorbeelden van kinderziekten zijn:\nRoodvonk is in dit rijtje een buitenbeentje doordat ze door een bacterie wordt veroorzaakt en ook vaker tot ernstige complicaties aanleiding geeft. Aangezien de antibacteri\u00eble immuniteit typespecifiek is, kan men meerdere keren door verschillende streptokokkentypen ge\u00efnfecteerd worden. Hierbij wordt wel een toenemende immuniteit tegen een of meerdere erytrogene toxines gevormd, waardoor roodvonk na het zesde levensjaar minder voorkomt. \nAndere betekenissen.\nWanneer een nieuw product nog gebreken vertoont, noemt men deze fouten ook \"kinderziekten\"."}
{"id": "9478", "revid": "34450", "url": "https://nl.wikipedia.org/wiki?curid=9478", "title": "John Lennon", "text": "John Winston Ono Lennon (geboren als John Winston Lennon), (Liverpool, 9 oktober 1940 \u2013 New York (New York), 8 december 1980) was een Britse popmusicus en -componist, vredesactivist en oprichter van de Liverpoolse popgroep The Quarrymen, die na enkele wijzigingen in de bezetting evolueerde tot de wereldwijd succesvolle The Beatles. Samen met Paul McCartney, George Harrison en Ringo Starr had Lennon met deze band niet alleen groot commercieel succes, maar ook een belangrijke en richtinggevende rol in de popmuziek.\nNog voor het einde van The Beatles richtte Lennon samen met zijn tweede vrouw Yoko Ono de Plastic Ono Band op. Hij was toen al een van de belangrijkste gezichten van de hippiebeweging. Behalve door zijn muzikale bijdragen werd Lennon ook bekend door zijn politieke en levensbeschouwelijke stellingname als vredesactivist en vrijdenker, in zijn muziek, zowel als lid van The Beatles, met de Plastic Ono Band, als solo-artiest: met name met de nummers \"Give Peace a Chance\", \"Power to the People\", \"Happy Xmas (War is over)\" en \"Imagine\".\nLevensloop.\nGeboorte en afkomst.\nLennon werd op 9 oktober 1940 als John Winston Lennon geboren in een kraaminrichting aan Oxford Street te Liverpool als enig kind van de steward Alfred Lennon en Julia Stanley. De familienaam van Lennon komt van \u00d3 Leann\u00e1in of \u00d3 Lionn\u00e1in, een veel voorkomende naam in de Ierse graafschappen Fermanagh en Galway. Lennons in Dublin geboren Ierse grootvader Jack Lennon had een groot deel van zijn leven in de Verenigde Staten gewoond en had zich teruggetrokken en was naar Liverpool verhuisd, waar Fred geboren werd. Toen Fred negen was, in 1921, overleed zijn vader, waardoor hij tot zijn vijftiende in een weeshuis opgroeide. Lennons moeder Julia kwam volgens een van haar vier zusters, Mimi, uit een individualistische familie met een moeder die haar afkeer van conventies op haar kinderen overdroeg. De familie behoorde tot de kleinere middenstand en voelde zich verheven boven Fred Lennon, met wie Julia desondanks in december 1938 trouwde.\nFred was vaak maanden op zee en was na een kort verblijf aan wal ook op zee toen Julia in de zomer van 1940 zwanger bleek te zijn. Fred bleef geld zenden voor haar onderhoud, maar toen Lennon anderhalf was stopte de toelage: Fred had het schip verlaten en was spoorloos verdwenen. Hiermee was het huwelijk voorbij, hoewel de scheiding pas een jaar later werd uitgesproken. Na 1942 verdween Fred uit haar leven en de vier zusters van Julia hielpen met het verzorgen van de baby. Toen Julia enkele jaren later een andere man leerde kennen, namen zijn kinderloze tante Mimi en haar man George Smith Lennon op in hun boerderij in de voorstad Woolton, een plattelandsdorpje vijf kilometer ten noordoosten van Liverpool. Toen Lennon vier was, moet zijn vader hem bij Mimi hebben opgehaald en mee hebben genomen naar Blackpool, vanwaar hij en de jongen naar Nieuw-Zeeland zouden gaan. Julia kon dit verhinderen, waarna Lennon zijn vader twintig jaar niet meer zou zien.\nJeugd.\nMimi voedde Lennon op als haar zoon, ze was streng en duldde geen onzin. Zij strafte hem, indien nodig, door hem te negeren, wat hij vreselijk vond. Haar man was geneigd Lennon te verwennen en gaf hem zijn eerste mondharmonica.\nVanaf vierjarige leeftijd doorliep Lennon de Dovedale Primary School, vlak bij Penny Lane, waar hij een voorliefde ontwikkelde voor sport, lezen en schrijven, alsmede tekenen: als zevenjarige schreef hij een soort boeken met tekeningen en spotprenten. Met de hulp van George kon hij binnen vijf maanden al schrijven, al hanteerde hij wel een eigenzinnige spelling. De bovenmeester vond hem erg slim: 'Hij kan alles, als hij zelf maar kan bepalen wat hij doet. Hij wil geen stereotiepe dingen doen.' Vanaf zijn twaalfde bezocht hij de Quarry Bank Grammar School. Gedurende zijn eerste jaar daar overleed zijn oom George onverwacht aan een inwendige bloeding.\nNa het eerste jaar werd Lennon onhandelbaarder en gingen zijn schoolprestaties achteruit. Zijn schoolvriend Pete Shotton herinnerde zich dat Lennon eenmaal voor de godsdienstles van kartonnetjes priesterboordjes had gemaakt voor de hele klas. De bewaard gebleven lijst van misdragingen vermeldt onbeleefdheid, spijbelen, niet melden bij de administratie en gokken. Zijn schoolschriften krabbelde hij vol met cartoons, spotprenten van de leraren, gedichten en woordspelletjes.\nOp 15 juli 1958 werd Lennons moeder Julia bij het oversteken van Menlove Avenue doodgereden door een politieman die op dat moment geen dienst had.\nThe Beatles.\nLennon is een markant figuur in de popmuziek gebleken. Toen The Beatles in het midden van de jaren zestig besloten zich meer uit te spreken over maatschappelijke vraagstukken en de gebeurtenissen in de wereld (bijvoorbeeld de Vietnamoorlog), tegen de wens van manager Brian Epstein in, ontwikkelde Lennon zich tot een spreekbuis van een generatie.\nJohn Lennon veroorzaakte een internationale rel en een boycot van The Beatles door een interview met de Evening Standard. \u201cThe Beatles zijn populairder dan Jezus Christus\u201d, beweerde hij, wat hem niet alleen kwam te staan op een platenboycot in de VS, maar ook op een etherboycot door de NCRV. In november 2008 werd hem deze bewering officieel vergeven door het Vaticaan.\nLennon kwam meer en meer onder invloed van de avant-garde-kunstenares Yoko Ono. Hij verliet zijn toenmalige vrouw Cynthia Powell en trouwde in maart 1969 met Ono. \nOnder invloed van Ono werd Lennon radicaler. Toen hij aan Paul zijn nieuwe liedjes voor \"The White Album\" liet horen, vond McCartney die \u201crauw, weinig melodieus en opzettelijk uitdagend.\u201d Hij nam bijvoorbeeld in 1968 \"Revolution\" met The Beatles op. De harde singleversie (de B-kant van \"Hey Jude\") is al duidelijk uitgesproken, maar in de zachtere elpeeversie op \"The White Album\" (die eerder was opgenomen) toonde hij zijn twijfel over de richting waarin hij ging. \u201cWe all want to change the world/but when you talk about destruction/don't you know that you can count me out\u201d waarbij in het nummer het laatste woord veranderde in \"in\". In november van dat jaar gaven John en Yoko (ze zagen zich als een eenheid) de elpee \"Two Virgins\" uit met een naaktfoto als hoes. De muziek werd steeds obscuurder. \"The White Album\" bevat al een ontoegankelijke geluidscollage van Lennons hand (\"Revolution 9\"); \"The Wedding Album\" (1969) bevat opnames van hun hartslagen met om en om hun voornamen geschreeuwd; \"Life with the Lions\" (1969) bevatte opnames van alleen maar stilte.\nToen The Beatles langzaam ophielden te bestaan, ging Lennon alleen verder en sprak hij zich nog meer uit. In maart 1969 bleven John en Yoko bij wijze van huwelijksreis een week lang (van 25 maart tot en met 31 maart) in bed in kamer 702 in het Amsterdamse Hilton Hotel (de Bed-In), zij wilden hiermee wereldvrede promoten en protesteren tegen de oorlog in Vietnam. De beelden haalden voorpagina's van kranten over de hele wereld.\nIn juli 1969 werd de anti-oorlogsmantra \"Give Peace a Chance\" uitgebracht, die opgenomen is tijdens hun tweede Bed-In (volgens sommigen hun derde, na een mislukte Bed-In op de Bahama's) in het Queen Elizabeth Hotel in Montreal (Canada). In oktober bracht John met de Plastic Ono Band de klassieker \"Cold Turkey\" uit nadat de overige Beatles lieten weten niet ge\u00efnteresseerd te zijn in de song, en in november stuurde hij zijn MBE-medaille (Lid in de Orde van het Britse Rijk) terug uit protest tegen de oorlog in Biafra. In december verscheen \"Live Peace in Toronto\", een in Canada opgenomen live-album met Eric Clapton op gitaar. De muziek, waarvoor de repetities plaatsvonden in het vliegtuig naar Canada, bestaat uit een mix van oude rock-'n-rollcovers en recente nummers van Lennon. In februari 1970 schoor Lennon zijn lange haren af en bracht \"Instant Karma!\" uit.\nSolo.\n1970\u20131975.\nNadat The Beatles in april 1970 definitief uit elkaar waren gegaan, ging Lennon door op de weg die hij al met hen was ingeslagen. In het klassieke album \"John Lennon/Album Plastic Ono Band\", was Lennon op zoek naar zichzelf in plaats van naar John in The Beatles. In die tijd was hij daarvoor in therapie bij de Amerikaanse psycholoog Arthur Janov, die meende dat opgebouwde frustraties konden worden bevrijd door schreeuwen: de 'oerschreeuw'. In \"Mother\" schreeuwt Lennon dan ook om het verlies van zijn moeder. In \"God\" verklaart hij uiteindelijk \u201cI don't believe in Beatles/I just believe in me/ Yoko and me/And that's reality/The dream is over.\u201d\nLater, in 1971, bracht Lennon \"Imagine\" uit. Het gelijknamige album bereikte wereldwijd de top van de hitlijsten. Met de dood van Lennon negen jaar later werd dit album opnieuw erg populair.\nIn 1972 verscheen Lennon in de \"MDA Telethon\" gepresenteerd door acteur/komiek Jerry Lewis.\nDe volgende elpees gingen volgens vele critici in niveau achteruit. Het album \"Mind Games\" (1973), dat aan het begin van Lennons \"lost weekend\" (een periode waarin hij gescheiden was van Ono en samenleefde met zijn assistente May Pang) was opgenomen, verkocht slechts matig en de titeltrack bereikte met moeite de top 20 in de VS en strandde op plaats 26 in het VK. Het daaropvolgende album \"Walls and Bridges\" (1974) leverde hem zijn enige nummer 1-hit op tijdens zijn leven: \"Whatever Gets You Thru the Night\", een duet met Elton John (een goede vriend van Lennon). John Lennon en Elton John zongen het lied live in Madison Square Garden, samen met \"Lucy in the Sky with Diamonds\" en \"I Saw Her Standing There\". Dit optreden, tevens het laatste liveoptreden van Lennon, belandde op Eltons live-album \"Here and There\". \nIn 1975 bracht Lennon nog \"Rock and Roll\" uit, een verzameling rock-'n-roll-nummers. Op dit album werden twee nummers opgenomen van Big Seven Music Corp, als genoegdoening dat \"Come Together\" uit 1969 wel erg veel leek op het nummer \"You Can't Catch me\" van Chuck Berry.\nIn het begin van de jaren zeventig besloten John en Yoko zich te vestigen in New York en ze vroegen een verblijfsvergunning aan. Ze kwamen in aanvaring met de regering-Nixon die Lennon als een politiek gevaar beschouwde en hem liet schaduwen door de geheime dienst. Een jarenlange juridische strijd volgde. Nadat Nixon in 1974 wegens het Watergateschandaal het veld moest ruimen, werd Lennon in 1976 definitief een Green Card toegekend.\n1975\u20131980.\nIn 1975 schreef Lennon nog, met David Bowie, het nummer \"Fame\". Hierna kwam hij terug bij Ono en trok hij zich terug om zich te richten op de opvoeding van zijn zoon Sean. Hij schreef nog wel wat songs en maakte enkele demo's, maar nam niet actief nieuwe nummers op. Samen met Yoko maakte hij verre reizen en nam hij de tijd om zijn kapitaal verstandig te beleggen. Hij leerde ook zeilen, iets wat hij altijd al had willen doen.\nIn 1979 kondigde Lennon echter aan weer een plaat te willen maken. Die verscheen in het najaar van 1980. Het album, \"Double Fantasy\", deed aanvankelijk weinig. Critici verwachtten een Lennon zoals ze zich die herinnerden en die hoorden ze niet, ook al omdat Lennon had aangekondigd weer de straat te willen opgaan om te demonstreren. De plaat toont echter een Lennon die zijn wilde haren is kwijtgeraakt, die liedjes zingt over zijn liefde voor Yoko Ono (\"Dear Yoko\", en \"Woman\") en hun zoontje Sean (\"Beautiful Boy (Darling Boy)\"). Hij zong over hoe en waarom hij uit de muziekwereld stapte (\"Watching the Wheels\"). De titel van het album (\"Double Fantasy\") had John gehaald bij de naam van een bloem die op de Bahama's groeit.\nLaatste interviews.\nBegin december 1980 gaf Jonn Lennon een uitgebreid interview aan het blad \"Rolling Stone\", dat een coverstory had moeten worden. Op vrijdag 5 december 1980 sprak hij meer dan negen uur met redacteur Jonathan Cott in zijn appartement aan de Upper West Side van New York en in de opnamestudio van Record Plant. Drie nachten erna zou Lennon worden vermoord, terwijl hij na een mengsessie thuiskwam. Dit interview was oorspronkelijk gepland als het coververhaal van het eerste nummer van het blad in 1981. Na de moord op Lennon schreef Cott in plaats daarvan een herdenkingsartikel voor Lennon en gebruikte hij uiteindelijk weinig van hun gesprekken. 30 jaar later publiceerde het blad eind 2019 alsnog de volledige tekst van wat het laatste grote interview van Lennon zou blijken te zijn geweest, afgenomen toen hij zich voorbereidde op zijn voorgenomen terugkeer in de schijnwerpers na zich vijf jaar te hebben teruggetrokken in zijn priv\u00e9leven met zijn echtgenote Yoko en hun jonge zoon Sean.\nOp 8 december 1980 had hij zijn laatste interview samen met Yoko Ono, na een fotosessie met Annie Leibovitz die opnamen maakte voor de cover van het komende januari-nummer van het blad waarin het interview van Cott was gepland te verschijnen.\nMoordaanslag en overlijden.\nIn de middag van 8 december 1980 maakten de Lennons thuis in het Dakota-gebouw aan 72nd Street een reportage met fotograaf Annie Leibovitz. Dit zouden de laatste foto's worden waarop het paar samen te zien is. Later die dag gingen ze naar studio The Hit Factory om aan opnamen te werken. Bij het verlaten van het appartement signeerde Lennon een exemplaar van \"Double Fantasy\" voor Mark David Chapman, terwijl een andere fan een foto nam. Bij terugkeer werd Lennon om 22.50 uur voor zijn huis door Chapman neergeschoten met vier van de vijf kogels (\u00e9\u00e9n schot miste en de kogel ging door een ruit van het gebouw) uit een .38 Charter Arms Special-revolver. Twee schoten raakten hem in de rug, waardoor hij omdraaide, de andere twee troffen zijn linkerschouder. Omdat Lennon hevig bloedde, wachtten gearriveerde politieagenten niet op een ambulance, maar ze brachten hem in een politieauto naar het Mt. Sinai West Hospital. Hoewel nog een bloedtransfusie werd geprobeerd, overleed hij enkele minuten na aankomst. Om 23.07 uur werd hij doodverklaard; omstreeks 23.15 uur werd zijn vrouw hiervan in kennis gesteld. John Lennon werd op 10 december gecremeerd in Ferncliff Crematory in Ardsley, New York.\nPaul McCartney reageerde aanvankelijk door thuis de telefoon van de haak te leggen en zich zodoende onbereikbaar te houden. Later verklaarde hij: \u201cIk kan het nu nog niet verwerken. John was een geweldige kerel. Hij zal door de hele wereld worden gemist, maar in de herinnering blijven voortleven wegens zijn kunst, muziek en bijdragen tot de wereldvrede.\u201d\nYoko Ono heeft Lennons as uitgestrooid in Central Park, waar later het Strawberry Fields memorial is aangelegd.\nPostuum.\nNa de moord op Lennon steeg \"Double Fantasy\" wereldwijd naar de top van de verkooplijsten. Twee singles van het album, \"(Just Like) Starting Over\" en \"Woman\", werden grote hits, evenals het oudere \"Imagine\". Van Johns soloplaten werden, enkel en alleen al in de Verenigde Staten, 14 miljoen exemplaren verkocht. De moord op Lennon bracht geruchten op gang dat deze het werk was van de Amerikaanse overheid die beducht zou zijn voor de invloed die Lennon nog zou hebben op het publiek.\nNa de moord verschenen nog oude opnamen van Lennon. In 1984 onder meer \"Nobody told me\" van het album \"Milk and Honey\" en in 1992 \"Instant Karma!\" ter gelegenheid van een reclamecommercial voor Nike-sportschoenen.\nIn 2007 werd de film \"Chapter 27\", over de moord op Lennon vanuit het oogpunt van de moordenaar, uitgebracht. Lennon-fans protesteerden tegen deze film, omdat ze bang waren dat Chapman de wereld in zou gaan als een held. De film had geen succes.\nIn 2009 verscheen de film \"Nowhere Boy\", die beschrijft hoe Lennon The Quarrymen oprichtte. Ook laat de film zien hoe Lennon werd verscheurd door enerzijds de loyaliteit aan zijn tante, bij wie hij sinds zijn vijfde levensjaar in huis woonde, en anderzijds liefde voor zijn labiele moeder.\nKinderen.\nJulian en Sean Lennon, de zonen van John, hebben met wisselend succes een muzikale carri\u00e8re, die echter volledig wordt overschaduwd door de artistieke erfenis van hun vader. Zij kregen overigens weinig persoonlijke steun van hem. Toen Julian, een zoon van Lennons eerste vrouw Cynthia Powell, een kleine jongen was, verliet John zijn moeder om niet terug te keren. Sean, een zoon uit Lennons huwelijk met Yoko Ono, was vijf jaar oud toen John werd vermoord."}
{"id": "9482", "revid": "12885", "url": "https://nl.wikipedia.org/wiki?curid=9482", "title": "Parelhoenders", "text": "Parelhoenders (Numididae) zijn hoenderachtige vogels. Ze worden ook wel \"poelepetaten\" of stipkippen genoemd (van poule-pintade, in het Frans heet een parelhoen een pintade). De familie telt zes soorten en diverse ondersoorten.\nKenmerken.\nHet parelhoen komt oorspronkelijk uit Afrika en lijkt enigszins op de kalkoen. Het heeft een kale kop met lellen en witte stippen op het verenkleed.\nParelhoenders worden vooral als siervogels gehouden, bijvoorbeeld op kinderboerderijen.\nLeefwijze.\nHet voedsel bestaat uit allerlei soorten zaden, oud brood, insecten, miereneieren en groenvoer. \nVoortplanting.\nHet legsel bestaat meestal uit 24 tot 26 cr\u00e8mekleurige eieren, die in ongeveer 25 dagen worden uitgebroed.\nGastronomie.\nParelhoenders worden ook gefokt voor hun vlees. Parelhoen heeft een lichte wildsmaak. Voor de bereiding komen alle fazantenrecepten in aanmerking.\nTaxonomie.\nHet volgende cladogram is gebaseerd op een onderzoek uit 2021. Uit dit onderzoek blijkt dat de familie van de parelhoenders rond 40 miljoen jaar geleden is ontstaan en dat de huidige soorten zich in de afgelopen 10 miljoen jaar hebben ontwikkeld. \nTullepetaon.\nTijdens het carnaval staat het West-Brabantse Roosendaal bekend als Tullepetaonestad. Het woord Tullepetaon, zoals de Roosendaler zich met carnaval noemt, is door letteromzetting en klankomwisseling ontstaan uit het woord Poelepetaat (gebaseerd op poule pintade, het Franse woord voor parelhoen). Op De (Oude) Markt in de stad staat een standbeeld van De Tullepetaon door kunstenaar L\u00e9on Vermunt, dat een Parelhoen met Carnavalssteek en boerenkiel voorstelt. "}
{"id": "9483", "revid": "768491", "url": "https://nl.wikipedia.org/wiki?curid=9483", "title": "Fazantachtigen", "text": "De fazantachtigen (\"Phasianidae\") is een familie van kleurrijke vogels. Tot deze familie behoren behalve de fazanten onder andere de kalkoen, kwartels, patrijzen, de pauw en de kip. \nEen grote groep kwartels en hoenders uit Noord- en Zuid-Amerika die sterk op de fazantachtigen lijken, behoren niet tot deze familie, maar vormen een eigen familie: de Odontophoridae.\nVerspreiding en leefgebied.\nHet zijn bijna allemaal vogels van Eurazi\u00eb en Australazi\u00eb. Een paar geslachten komen uitsluitend voor in Noord- en Midden-Amerika zoals \"Meleagris\" (kalkoenen), \"Bonasa\" (kraaghoen), \"Centrocercus\" (waaierhoenders), \"Dendragapus\" (grauw- en blauw sneeuwhoen) en \"Tympanuchus\" (prairiehoenders) of zowel Noord-Amerika als Noord-Azi\u00eb (\"Lagopus\" en \"Falcipennis\"). \nTaxonomie.\nDe familie van de fazantachtigen wordt soms onderverdeeld in onderfamilies zoals kalkoenen, patrijzen, kwartels, frankolijnen, pauwen en fazanten, maar over deze onderverdelingen bestaat geen consensus.\nDe familie telt 54 geslachten volgens de IOC World Bird List:\nCladogram.\nHet volgende cladogram is gebaseerd op een onderzoek uit 2021."}
{"id": "9484", "revid": "6224", "url": "https://nl.wikipedia.org/wiki?curid=9484", "title": "Metal", "text": ""}
{"id": "9485", "revid": "425170", "url": "https://nl.wikipedia.org/wiki?curid=9485", "title": "Hoatzin (soort)", "text": "De hoatzin (\"Opisthocomus hoazin\") of, in Suriname, stinkvogel of Canjefazant, is een vogel die de enige soort is uit de familie Opisthocomidae, voorheen een van de families van de orde koekoeksvogels. Vroeger werd hij tot de hoendervogels gerekend, en nu vaak tot een aparte orde, Opisthocomiformes. De precieze verwantschap is zeer omstreden.\nKenmerken.\nHij is bruin/zwart van kleur en lijkt wat op een hokko. De jonge vogels hebben klauwtjes aan hun vleugels, waarmee ze beter in bomen kunnen klimmen. De klauwen duiden echter niet op een nauwe verwantschap met \"Archaeopteryx\" of andere oude vormen met klauwen: ze zijn een terugkeer naar de oude toestand. De hoatzin is hiermee een voorbeeld van een diersoort die de wet van Dollo ontkracht.\nLeefwijze.\nIn de vroege ochtend of tijdens de avondschemering zoekt de hoatzin naar eten tussen de bomen die dicht bij het water staan. Deze vogel hoeft nauwelijks te drinken omdat zeventig procent van zijn plantaardig voedsel uit water bestaat. Hij eet het liefst enorme aronskelken of mangroven, al lust hij de bladeren van wel vijftig planten. Om zijn voedsel te verteren zit er voor zijn maag een enorme krop vol met unieke bacteri\u00ebn die de plantencellen afbreken en deze via gisting omzetten in suikers voor energie. De krop heeft een dikke, gespierde wand en een hoornachtige bekleding die als een mixer bewegen om het plantaardig voedsel af te breken.\nStinkvogel.\nStinkvogels worden ze in Suriname genoemd omdat hun vlees stinkt. Er wordt waarschijnlijk daarom niet op ze gejaagd. Ze komen langs de Corantijn voor, bijvoorbeeld bij Apoera. Ze eten graag de bladeren van de mokomoko, die ze in hun krop verteren.\nVerspreiding en leefgebied.\nHij komt voor in het Amazonebekken en is vaak in bomen te vinden.\nBedreiging.\nVeel van het leefgebied van de hoatzin gaat verloren als gevolg van de drooglegging van mangroven om land voor de mens vrij te maken. In sommige gebieden die geschikt zijn gemaakt voor de landbouw, heeft de vogel het niet overleefd. In Guyana kan de hoatzin zich echter handhaven. De vogel broedt niet in gevangenschap en pas zeer recent heeft een hoatzin het langer dan vijf jaar in gevangenschap uitgehouden.\nSymbool.\nDe Hoatzin is de nationale vogel van Guyana."}
{"id": "9488", "revid": "1334889", "url": "https://nl.wikipedia.org/wiki?curid=9488", "title": "Beurs", "text": ""}
{"id": "9491", "revid": "1316882", "url": "https://nl.wikipedia.org/wiki?curid=9491", "title": "Condoom", "text": "Een condoom is een anticonceptiemiddel in de vorm van een hoesje, dat wordt gebruikt om de penis gedurende de geslachtsgemeenschap te omhullen met als doel:\nGewoonlijk wordt het condoom gemaakt van latex. Voor mensen met een latexallergie zijn er ook condooms van kunststof of (schapen)darm.\nCondooms vallen onder de medische hulpmiddelen.\nHet condoom is opgenomen in de lijst van essenti\u00eble medische hulpmiddelen van de WHO.\nHistorie.\nDe Italiaanse anatoom Gabriele Falloppio maakte in zijn postuum verschenen werk Morbo Gallico (1564) als eerste gewag van \"een linnen kapje, gedrenkt in een kruidenlotion of bevochtigd met speeksel, dat op de top van de fallus moet worden aangebracht\". De pogingen om condooms te maken uit geweven stoffen zijn echter op niets uitgelopen. \nDe eerste condooms die wel effectief werkten, werden gemaakt van schapendarm of andere materialen van dierlijke oorsprong. Er zijn nog steeds condooms van dit type te koop voor mensen met een allergie voor rubber, en ook omdat ze beter in staat zouden zijn om gevoel en lichaamswarmte over te dragen dan condooms gemaakt van synthetische stoffen. Ze zijn echter niet zo effici\u00ebnt als contraceptiemiddel of om seksueel overdraagbare aandoeningen te voorkomen.\nDe productie van condooms in latex was een grote stap voorwaarts omdat ze zowel veel doeltreffender als betaalbaarder waren dan de versie gemaakt van natuurlijke materialen. In de eerste helft van de 20e eeuw was, bijvoorbeeld om religieuze redenen, op veel plaatsen de verkoop van condooms verboden, en later werd de verkoop vaak alleen toegestaan als een \"methode om ziekte te voorkomen\".\nEen verdere verbetering van het condoom werd gevonden in het \"topje\" (reservoir) dat ruimte gaf voor het sperma na ejaculatie. Een andere poging om het condoom te verbeteren: de \"korte kap\" die alleen de \"eikel\" afdekte, was een ernstige mislukking.\nIn de laatste 20 jaar zijn condooms verschenen in verschillende maten, kleuren, vormen, geuren en smaken. Sommige varianten worden verkocht voor extra stimulatie gedurende de geslachtsgemeenschap, andere zijn speciaal bedoeld voor orale seks of anale seks. De meeste condooms bevatten een glijmiddel met tegenwoordig vaak een zaaddodende werking, maar dit is geen afdoend alternatief voor het gebruik van een apart zaaddodende pasta.\nEr zijn ook condooms van polyetheen en polyurethaan. Hoewel deze niet hetzelfde gebruikscomfort hebben als de latex uitvoering zijn deze wel nuttig voor mensen met een latexallergie.\nHet vrouwencondoom.\nSinds 1920 is het \"vrouwencondoom\" ontwikkeld. Dit is groter dan het mannencondoom en heeft een versterkte ringvormige opening. Het is ontworpen om voor de gemeenschap in de vagina te worden aangebracht. Een vrouwencondoom is dus niet bruikbaar bij anale seks.\nMaatschappelijke ontwikkelingen.\nSinds de onderkenning van het gevaar van aids wordt er door vele organisaties wereldwijd gehamerd op het gebruik van condooms als een middel om de verspreiding van aids tegen te gaan. Condooms worden vaak in kleine projecten gratis aangeboden om het aantal geslachtsziekten terug te dringen. Veelal wordt een specifieke groep benaderd, zoals dragers van het hiv.\nStandpunt van de Katholieke Kerk.\nVerschillende religies, waaronder het katholicisme, verbieden het gebruik van kunstmatige contraceptie en dus ook van het condoom als contraceptief middel. De Katholieke Kerk verbiedt dit omdat het volgens haar de band tussen de huwelijksdaad en de mogelijkheid tot voortplanting op een ongeoorloofde wijze verbreekt. Ook in de strijd tegen aids propageert zij niet het massaal verstrekken van condooms omdat dit veeleer aanleiding zou geven tot losbandigheid (in de zin van \"vrije seks\") met een averechts effect tot gevolg. Om deze ziekte tegen te gaan propageert zij veeleer de abc methode (abstinence, be faithful en character of condom).\nOverigens kan het gebruik van het condoom om een ziekte te voorkomen in bepaalde omstandigheden geoorloofd zijn. De encycliek \"Humanae Vitae\" preciseert :\nEffectiviteit.\nAls anticonceptiemiddel hebben condooms het voordeel dat ze vrijwel geen bijwerkingen hebben. Bovendien bieden ze bescherming tegen seksueel overdraagbare aandoeningen.\nDe theoretische bescherming die een condoom biedt is heel hoog (bij gebruik gedurende \u00e9\u00e9n jaar wordt 96% van de vrouwen niet zwanger), maar in de praktijk wordt een veel slechter resultaat gezien. Dit komt doordat veel mensen het condoom niet op de juiste manier gebruiken. Zelfs het aanraken van de vrouwelijke geslachtsdelen met dezelfde hand die gebruikt is om het condoom te verwijderen, zonder deze goed te wassen, kan tot een zwangerschap leiden. Veel mannen blijken verder niet goed te weten hoe een condoom omgedaan moet worden; dit kan resulteren in afglijden of breken van het condoom gedurende het geslachtsverkeer.\nEen nadeel van condooms is het verminderd gevoel van het lichaamscontact. Sommige mannen voelen zelfs helemaal niets meer met een condoom. Hierdoor verdwijnt de erectie weer snel en wordt een geslachtsdaad zo goed als onmogelijk. Met name besneden mannen ervaren dit probleem. Hun eikel is stukken minder gevoelig dan die van een onbesneden man, waardoor het condoom een grote belemmering vormt bij de geslachtsdaad. Soms -maar niet altijd- helpt het om een dunner exemplaar te gebruiken.\nBij het gebruik van condooms wordt doorgaans rekening gehouden met de volgende zaken:\nSoorten condooms.\nTegenwoordig is er niet enkel meer een standaard condoom verkrijgbaar maar zijn ze te koop in diverse soorten en maten. Zo zijn er onder andere de volgende condoomsoorten:\nOnline verkoop.\nBuiten het zeer brede aanbod van condooms bij de diverse drogisterijen, apothekers, en andere winkelketens bestaan er voor een grote groep mensen die moeite hebben om condooms en andere seksgerelateerde artikelen in een winkel te kopen tevens websites waar men artikelen kan bestellen. Vooral webwinkels staan er om bekend om condooms tegen lagere prijzen aan te bieden en bieden ook grootverpakkingen condooms aan. Bij veel webwinkels is het assortiment condooms ook veel breder dan in de winkels.\nStealthing.\nStealthing is het tijdens de seks afdoen van een condoom zonder instemming van de ander. Omdat de ander hiermee blootgesteld wordt aan eventuele soa's of ongewenste zwangerschappen kan dit gelden als een schending van de lichamelijke integriteit. In sommige landen zoals Zwitserland, Duitsland en het Verenigd Koninkrijk is het anno 2020 strafbaar als seksueel geweld. "}
{"id": "9494", "revid": "67739912", "url": "https://nl.wikipedia.org/wiki?curid=9494", "title": "Florence (stad)", "text": "Florence of Firenze is een stad in Itali\u00eb. Het is de hoofdstad van de regio Toscane en de metropolitane stad Florence. De stad telt circa 382.000 (2017) inwoners en ligt aan de rivier de Arno. Het is de bakermat van de renaissance en daarmee een van de bekendste cultuursteden van Europa. Florence was van 1865 tot 1871 de hoofdstad van het Koninkrijk Itali\u00eb.\nGeschiedenis.\nFlorence werd in het jaar 59 v.Chr. gesticht door Julius Caesar als nederzetting voor afgezwaaide Romeinse soldaten onder de naam 'Florentia' (Latijn voor 'bloei'). De stad werd opgezet als een militair Romeins kamp, wat nog altijd te zien is aan het rechthoekige stratenplan met de bij het huidige \"Piazza della Repubblica\" elkaar kruisende \"cardo\" en \"decumanus\". Gelegen aan de \"Via Cassia\", de hoofdroute tussen Rome en het noorden, en in de vruchtbare vallei van de Arno werd de nederzetting al snel een belangrijk commercieel centrum. Keizer Diocletianus maakte Florence tot hoofdstad van de zevende regio, die Toscane en Umbri\u00eb omvatte. Na de Romeinse periode werd de stad vaak het slachtoffer van de strijd in de Gotische Oorlog tussen de Ostrogoten en het Byzantijnse Rijk waardoor de bevolking tot een magere 1000 inwoners terugviel. Tijdens de bezetting door de Longobarden in de 6e eeuw herstelde de stad en begon zelfs weer te groeien. Karel de Grote veroverde de stad in 774 en maakte haar onderdeel van het hertogdom Toscane met als hoofdstad Lucca. De bevolking groeide nog meer en de handel floreerde toen Florence rond het jaar 1000 de hoofdstad werd van Toscane. Toen aartsrivaal Pisa in belang achteruitging kreeg Florence nog meer belang als handelscentrum en begonnen de Florentijnse kooplieden en bankiers zelfs handelsnetwerken en filialen op te zetten in o.a. Vlaanderen en Engeland.\nDe Florentijnse Republiek bestond van 1115 tot 1531. In de nadagen van de republiek bekleedde Niccol\u00f2 Machiavelli belangrijke functies in de politiek maar moest met lede ogen aanzien hoe Florence en andere stadstaten hun macht lieten afbrokkelen. In ballingschap schreef hij zijn beroemdste werk, \"Il principe\". De stad werd vanaf 1434 geregeerd door het bankiersgeslacht Medici, van wie de meesten een grote belangstelling hadden voor schilderkunst, beeldhouwkunst, architectuur en literatuur. Sinds de 15e eeuw werd Florence, mede door de Medici, een belangrijk financieel centrum. Het belang van Florence als handelsstad blijkt onder meer uit het feit dat de plaatselijke munt, de \"fiorino d'oro\" of gouden florijn, zijn naam leende aan veel andere munten, zoals de Hongaarse forint en de Nederlandse gulden, die aanvankelijk ook gulden (= gouden) florijn heette. De bankiers financierden voor een groot deel de middeleeuwse Europese handel en industrie en de huurlegers van de koningen. Via huwelijken met de Europese aristocratie waren nakomelingen van de Medici koning of koningin van o.a. Frankrijk, Schotland en Spanje en leverden ze ook verschillende pausen. De Medici regeerden vanaf de 15e eeuw tot 1737 toen de laatste machthebbende Medici kinderloos stierf. Tot 1799 werd de stad bestuurd door de Habsburgers, waarna het bestuur werd overgenomen door de Fransen tot 1814. In 1814 kwamen de Habsburgers terug. Zij werden echter verdreven in 1859. Vanaf dat moment hoorde Florence bij het Italiaanse koninkrijk en was tussen 1865 en 1871 de hoofdstad van het land in de periode dat Itali\u00eb nog niet helemaal herenigd was (zie \"Risorgimento\"). Nadat de Italiaanse troepen ten slotte ook de Kerkelijke Staat hadden veroverd werd Rome de hoofdstad van Itali\u00eb.\nFlorence is in zijn geschiedenis diverse malen getroffen door extreme overstromingen van de rivier de Arno. De laatste grote overstroming vond plaats op vrijdagochtend 4 november 1966. Delen van de stad werden bedolven onder een soms wel metershoge stroom water en modder. Vijfendertig mensen verloren daarbij het leven en duizenden boeken en kunstwerken werden onherstelbaar beschadigd. De vrijwilligers die vanuit de hele wereld kwamen helpen om de kunstschatten te redden, werden de \"Angeli del fango\" of \"Mud Angels\" (\"Engelen van de modder\") genoemd.\nRenaissancestad.\nFlorence is de meest uitgesproken renaissancestad van Itali\u00eb. Nergens anders in Itali\u00eb bevinden zich zoveel gebouwen en kunstwerken uit deze periode. Beroemde renaissancekunstenaars als Sandro Botticelli, Leonardo da Vinci en Michelangelo Buonarroti brachten een deel van hun leven door in de stad en deel van hun werken zijn in de stad te bezichtigen. De bouw van de \"Duomo\" werd begonnen door Arnolfo di Cambio in 1296, voortgezet door Giotto di Bondone, waarna Filippo Brunelleschi (1420-1436) de koepel plaatste. Ingewijd werd ze door paus Eugenius IV in 1436. \"Palazzo Vecchio\" werd eveneens ontworpen door di Cambio en voornamelijk gebouwd tussen 1298 en 1314. Het paleis werd bewoond door de familie de Medici totdat Cosimo I zijn zetel naar het Palazzo Pitti verplaatste. Met de \"Carmine-kerk\" werd begonnen (1268) in romano-gotische stijl. Na de brand in 1771 die een groot deel van het complex verwoestte, werd de kerk - waarvan de Corsini-kapel en een deel van de Brancacci-kapel behouden bleven, nieuw gebouwd met als grondslag een Latijns kruis. De oude \"St. Laurentius-basiliek\" stamt uit het jaar 393 en werd in de 11e eeuw in romaanse stijl vernieuwd, en later in renaissancestijl verbouwd door Brunelleschi, in opdracht van de Medici.\nCultuur.\nKeuken.\nDe Florentijnse keuken leunt sterker op de traditie van het eten op het platteland dan op het hogere koken. Net als in de overige delen van Toscane hecht men veel waarde aan het gebruik van eerlijke, weinig bewerkte ingredi\u00ebnten van hoge kwaliteit. Veel gerechten zijn gebaseerd op vlees. Traditioneel wordt het gehele dier gegeten: zo staan diverse soorten pens (\"trippa en lampredotto\") op het menu en die worden ook verkocht bij stalletjes op straat.\nTypische \"antipasti\" zijn de \"crostini toscani\", licht geroosterde ronde sneden brood met een pastei op basis van kippenlever, en gesneden rauwe ham (\"prosciutto\") en worstsoorten (\"salame\"). De prosciutto wordt in de zomermaanden vaak met meloen gegeten.\nHet typisch zoutloze Toscaanse brood wordt in de Florentijnse keuken veel gebruikt, vooral in zijn beroemde soepen: \"ribollita\" en \"pappa al pomodoro\" en in een salade van brood en verse groenten (\"panzanella\") die vaak 's zomers wordt opgediend.\nHet bekendste vleesgerecht is de \"bistecca alla fiorentina\", een soort T-bonesteak van het Chianinarund geroosterd op houtskoolvuur. Vrijwel alle hartige gerechten worden royaal besprenkeld met extra vergine olijfolie.\nSport.\nACF Fiorentina is een voetbalclub in Florence die ontstond uit een fusie tussen Libertas Firenze en CS Firenze. Fiorentina speelt haar thuiswedstrijden in het \"Stadio Artemio Franchi\". Met dit stadion was Florence speelstad bij het WK voetbal van 1934 en 1990 en het EK voetbal van 1968.\nIn 2013 werd het WK wielrennen in Florence georganiseerd. Florence is vaak etappeplaats geweest in wielerkoers Ronde van Itali\u00eb. In 2024 vond de eerste Italiaanse start van de Ronde van Frankrijk in Florence plaats. Daar startte een etappe naar Rimini.\nFlorence Golf Club Ugolino is een golfclub ten zuiden van Florence.\nVerkeer en vervoer.\nFlorence beschikt over een groot treinstation, het \"Santa Maria Novella\" niet ver van het Piazza del Duomo. Hier is ook het busstation van de busondernemingen SITA, Copit, CAP en Lazzi. Een ander station is het \"Campo Di Marte\".\nCirca vijf kilometer buiten Florence ligt de \"Aeroporto di Firenze-Peretola\".\nStedenbanden.\nDe stad Florence heeft de volgende stedenbanden\nDaarnaast heeft de stad vriendschapsbanden (\"Patti di amicizia\") met:"}
{"id": "9495", "revid": "1390", "url": "https://nl.wikipedia.org/wiki?curid=9495", "title": "Parelhoen", "text": ""}
{"id": "9496", "revid": "1125181", "url": "https://nl.wikipedia.org/wiki?curid=9496", "title": "Predestinatie", "text": "Predestinatie of voorbeschikking is een religieus begrip, betreffende de relatie tussen het begin van alle dingen en het doel van deze dingen. \nDe religieuze lading van het begrip onderscheidt het van idee\u00ebn zoals determinisme en vrije wil. De leer van de predestinatie betreft Gods besluit tot schepping en onderhoud van de schepping; ook de bestemming van ieder mens en de daarmee samenhangende uitverkiezing wordt tot de predestinatie gerekend.\nBinnen de predestinatieleer zijn verschillende varianten te onderscheiden. Het meest gangbaar is de \"enkelvoudige predestinatie\" waarbij God alleen mensen heeft uitverkoren, maar er geen afzonderlijk besluit van God is waardoor mensen worden verworpen. Het calvinisme kent de \"dubbele predestinatie\", het leerstuk dat God van tevoren heeft bepaald, welke mensen hij zal uitverkiezen en welke hij zal verwerpen. Twee varianten hiervan zijn het supralapsarisme en het infralapsarisme, die verschillen in hun visie op de logische orde van Gods besluiten tussen de predestinatie en de zondeval. Het supralapsarisme (super = voor) leert dat God eerst heeft besloten tot de predestinatie en daarna tot de zondeval. Het infralapsarisme (infra = na) leert dat God eerst heeft besloten tot de zondeval en daarna tot de predestinatie. Beide visies geloven dat God deze besluiten in de eeuwigheid heeft gemaakt, dus voordat God de wereld schiep. Herman Bavinck schreef in zijn \"Gereformeerde Dogmatiek\": \u201cNoch het supralapsarisme noch het infralapsarisme is in staat om de volle waarheid van de Schrift in zich op te nemen en ons theologisch denken te bevredigen.\u201d\nIrenaeus en Augustinus.\nDe predestinatieleer is als christelijk thema nauw verbonden aan de verzoeningsleer. Deze houdt in dat Jezus, als de Christus, met zijn kruisdood plaatsvervangend boet voor de zonden van de mens. De Bijbelse teksten over de verzoening werden omstreeks 180 voor het eerst gesystematiseerd in een verzoeningsleer als basis van het christelijk geloof door bisschop Irenaeus. Voor Irenaeus was de betekenis van de verzoeningsleer in de allereerste plaats gelegen in de vergeving van de zonde. Het zoenoffer van Jezus zag hij als een uiting van Gods oneindige liefde voor de mens.\nRuim tweehonderd jaar na Irenaeus maakte Augustinus niet Gods liefde, maar de zondigheid van de mens tot kernpunt van de verzoeningsleer. Augustinus beschouwde de mens als door en door zondig. Volgens Irenaeus was Gods genade door het zoenoffer van Jezus voor iedereen beschikbaar. Maar Augustinus meende dat slechts zeer weinig mensen mochten rekenen op Gods genade. Augustinus stond op het standpunt dat de verlossing van de zonde door het zoenoffer van Jezus een onverdiende genade was, slechts geschonken aan enkele uitverkorenen. De rest van de mensheid is volgens hem reddeloos verloren, voor eeuwig. De genadebesluiten voor de redding van enkelen, zijn door God reeds aan het begin der tijden voor alle eeuwigheid vastgelegd, en daar valt voor een mens niets meer aan af te dingen, leerde Augustinus. De opvatting dat sommige mensen uitverkoren zijn om deelachtig te worden aan de genade door het zoenoffer van Jezus, en dat de mens zelf op die uitverkiezing geen invloed kan uitoefenen, heet sinds Augustinus de predestinatieleer.\nHerbevestiging persoonlijke vrijheid.\nNa Augustinus ontstond een langzame herbevestiging van de persoonlijke vrijheid. Die ontwikkeling voltrok zich vooral onder de katholieke mystici en de katholieke filosofen.\nZo nam de Brabantse mystica Hadewych (omstreeks 1250) bewust afstand van Augustinus. In een beschrijving van een van haar visioenen vertelt ze over haar aanvankelijke verbondenheid met Augustinus. Eerst, zegt ze, wilde ze \u2018blijven in hem alleen\u2019. Maar:\nDe ervaring van de mystieke eenwording met God heeft gevolgen, aldus ook de dominicaan Meister Eckhart (ca.1260-1328):\nEen beweging naar herbevestiging van de persoonlijke vrijheid tegenover de predestinatieleer treffen we ook aan onder de katholieke filosofen. \nThomas van Aquino (1225-1274) bracht de wilsvrijheid naar voren als een van de meest fundamentele kerkelijke leerstukken. Maar daarnaast bleef hij ook de predestinatie benadrukken. Ter verzoening van deze tegenstrijdige standpunten was hij gedwongen tot uiterst ingewikkelde redeneringen, die er niet altijd van overtuigen dat bij hem werkelijk het primaat op de vrije wil lag. Maar naar de intentie was zijn theologie een breuk met Augustinus, hoe voorzichtig ook geformuleerd. De mens heeft namelijk de vrijheid, zegt Thomas, de hem door God geboden genade te weigeren. Maar tegelijkertijd is Gods steun nodig voor de wil tot de genade.\nDe franciscaan Bonaventura (1217-1274) bracht de goede werken als verdienste tegenover God pas echt weer terug. Ze zijn weliswaar niet doorslaggevend, maar toch een voorbereiding op de genade, schreef hij.\nJohannes Duns Scotus (1265-1308) benadrukte sterk de rol van de vrije wil. Hij sprak over \u2018een persoonlijk ik\u2019. De verwerkelijking van de wil is tegelijk de zelfverwerkelijking, en die vormt voor de mens de hoogste bevrediging. Duns Scotus zei zelfs dat de mens in de expressie van zijn \u2018zo-heid\u2019, dat is in zijn concrete individuele realiteit, deelnemer wordt aan het \u2018wezen van het wezen\u2019. Dat moge misschien klinken als geheimtaal (de teksten van Duns zijn uiterst moeilijk), maar het komt erop neer dat de mens in zijn wezen goed is, niet zondig zoals Augustinus beweerde, en dat de mens door die in hem aanwezige goedheid de eenheid met God zelf kan bewerkstelligen. Duns behandelde het uitverkoren of verworpen zijn in zijn Lectura I 40. Duns gebruikt de termen \"praedestinatio\" en \"praedestinatus\" voor respectievelijk \"verkiezing\" en \"verkorene\".\nDoor Willem van Ockham (1284-1347) werd de rol van de goede werken als voorwaarde tot 's mensen zaligheid zelfs geheel op de voorgrond gesteld. Ockham leerde dat de mens niet in zijn kern door de zondigheid is aangetast. Voor hem bestond de zonde alleen in de vorm van een afzonderlijke daad, die de wezenskern van de mens niet aantast.\nEn zo schoven de rooms-katholieke mystici en filosofen binnen de kaders van de kerk langzaam op in de richting van de persoonlijke vrijheid, met loslating van de predestinatieleer van Augustinus.\nHet aspect van de predestinatie versus vrijheid zou later in de geschiedenis van het christendom nog tot veel polemiek leiden. Het werd een van de belangrijkste twistpunten tijdens de reformatie tussen enerzijds Calvijn en Luther en anderzijds de Rooms-Katholieke Kerk. Rome leerde toen dat ook goede werken tot de verzoening in Christus kunnen leiden. Calvijn en Luther benadrukten, in navolging van Augustinus, dat alleen het geloof dat vermocht, en dat dan nog slechts voor de uitverkorenen. Zij meenden dat de kerk van Rome te ver was afgedreven van de predestinatieleer van Augustinus, en rechtvaardigden op grond daarvan de afscheiding door de protestanten van Rome. Calvijn vatte de nadruk die Augustinus legde op de zondigheid van de mens samen in zijn bekende uitspraak:\nLuther en Calvijn.\nZowel Maarten Luther als Johannes Calvijn leerden de dubbele predestinatie: God heeft vooraf bepaald wie zalig wordt, maar ook wie niet zalig wordt. Luther deed dit in zijn bestrijding van de leer van de vrije wil in de jaren 1520, maar kwam later nauwelijks meer terug op dit dogma. Hij heeft het niet verder uitgewerkt, maar heeft er ook nooit afstand van genomen. Onder invloed van zijn leerling Philipp Melanchthon verdween de leer van de dubbele predestinatie echter uit de lutherse theologie.\nCalvijn was jurist en schreef uitvoeriger over dit leerstuk. Hij noemde de dubbele predestinatie een \"decretum horribile\" ofwel huiveringwekkend besluit, omdat hierin ook de verwerping van sommige mensen was besloten. In de Nederlandse Republiek vormde de predestinatie in de 17e eeuw het grote geschilpunt tussen de remonstranten, die de predestinatie interpreteerden als een verkiezing van personen met voorgezien geloof en goede werken, en de contraremonstranten, die een strengere interpretatie van de predestinatie voorstonden. Bij de Synode van Dordrecht (1618 - 1619) werd de mening van de contraremonstranten doorgezet, die nu nog steeds de basis van de gereformeerde leer in Nederland vormt.\nHet geloof in predestinatie vloeit voort uit de leer van de soevereiniteit van God (aldus Calvijn). De positieve opvatting van de predestinatie kan ten diepste alleen plaatsvinden bij degenen, die van Godswege verzekerd zijn van hun verkiezing. Negatieve opvattingen over de predestinatie kunnen resulteren in fatalisme of lijdelijkheid, ook wel hypercalvinisme genoemd. Men kan immers niets meer doen dat enige relevantie voor het eigen heil heeft als alles al is vastgelegd in de verkiezing of verwerping. Ook vandaag de dag is deze lijdelijke houding in de bevindelijk gereformeerde gezindte bij veel mensen verankerd in hun manier van denken. Calvijn verwierp deze opvatting en spoorde de mensen aan hard te werken.\nDoor de eeuwen heen zijn er ten aanzien van de menselijke wil, respectievelijk het vaststaand handelen van God, uiteenlopende visies ontwikkeld. Dit is mede een gevolg van het bestaan van verschillende tegenstrijdige, of tegenstrijdig lijkende, Bijbelteksten. Zo zou men uit de Romeinenbrief 2 vers 5 - 11 kunnen lezen dat de mens wordt beoordeeld naar de praktijk van zijn leven, naar zijn eigen werken en besluiten. Een aantal hoofdstukken verder, Romeinen 8 : 28 - 30 en 9: 11 - 18 schrijft dezelfde auteur over God die wil en kiest."}
{"id": "9497", "revid": "6", "url": "https://nl.wikipedia.org/wiki?curid=9497", "title": "Orgasme", "text": "Een orgasme, ook wel climax (\"hoogtepunt\") of klaarkomen genoemd, is een ontlading van seksuele spanning in het menselijk lichaam. Een orgasme kan optreden door stimulatie van uitwendige geslachtsorganen, bijvoorbeeld door masturbatie of seksueel contact met een partner.\nHoewel er verschillen zijn tussen mannelijke en vrouwelijke orgasmes, zijn de ervaren sensaties tijdens een orgasme bij mannen en vrouwen ongeveer hetzelfde, mede omdat de penis en de clitoris dezelfde oorsprong hebben. Voorafgaand aan een orgasme maken de hersenen allerlei hormonen aan, waaronder oxytocine (het 'liefdeshormoon'), dopamine (het 'beloningshormoon') en serotonine (het 'gelukshormoon'). Dit geeft een extatisch gevoel waarna tijdens het orgasme bepaalde delen van het brein, zoals die voor logisch denken en besluitvorming, worden uitgeschakeld. Tegelijkertijd worden de hersendelen die te maken hebben met fysiek contact en controle over de spieren juist tot actie aangespoord, waardoor tijdens het orgasme een sensueel en schokkend effect optreedt.\nMannelijk orgasme.\nEen naderend orgasme bij de man leidt tot het optrekken van de zaadballen door de musculus cremaster tot hoog in het scrotum (balzak). Het orgasme wordt veroorzaakt door prikkeling van zenuwuiteinden in de penis, vooral in het gebied vanaf het frenulum tot aan het scrotum, en in mindere mate ook aan de rand van de eikel.\nEen orgasme bij een man gaat gewoonlijk gepaard met een ejaculatie. Fysiologisch bestaat deze uit snelle ritmische contracties (samentrekkingen) van de prostaat en de spieren bij de basis van de penis, waardoor het in de bijballen opgeslagen sperma via de urinebuis naar buiten wordt gestuwd. De duur en intensiteit van het voorspel kunnen invloed hebben op de orgastische sensatie. Het is ook mogelijk om een droog orgasme te hebben zonder ejaculatie. Dit komt vaak voor bij kinderen in de puberteit die nog geen sperma produceren maar al wel masturberen, maar ook bij mannen bij wie de prostaat is verwijderd.\nNa een orgasme is er voor een man meestal een refractaire periode (rustperiode) nodig voordat hij weer tot een nieuw hoogtepunt kan worden gebracht. Het slaperige gevoel daarbij komt doordat bij mannen, meer dan bij vrouwen, het 'slaaphormoon' melatonine aangemaakt wordt. Deze rustperiode kan, afhankelijk van de persoon en van zijn leeftijd, vari\u00ebren van een minuut tot meer dan een half uur. Stimulatie van de penis gedurende de rustperiode kan zeer onprettig of zelfs pijnlijk zijn.\nVrouwelijk orgasme.\nVrouwen kunnen in het algemeen tot een orgasme komen door stimulatie van de clitoris. Het vrouwelijke zwellichaam dat aan de buitenzijde slechts zichtbaar is als een knopje, loopt inwendig diep door in een vorkachtige vertakking die de vagina aan twee kanten omsluit. Het ervaren van inwendige orgasmen zou dus te maken kunnen hebben met de verborgen grootte van de clitoris.\nFrequentie en duur.\nFrequentie.\nHoe vaak mensen een orgasme hebben verschilt sterk per persoon en is onder meer afhankelijk van de libido. Jongens en jonge mannen geven vaak aan meer dan 1 orgasme per dag te hebben, middels masturbatie of door een partner bewerkstelligd. Dit neemt met de leeftijd af. Bij de vrouw lijkt het aantal orgasmes minder een autonome behoefte te zijn: het wordt in sterkere mate bepaald door de aanwezigheid van en de kwaliteit van de relatie met een partner. Het onvermogen bij vrouwen en mannen om een orgasme te krijgen wordt anorgasmie genoemd. Indien een orgasme wordt geveinsd wordt gesproken van een neporgasme. Zowel mannen als vrouwen passen dit soms toe om het genot van de ander te vergroten of de seks af te ronden.\nBij een co\u00eftus komen 30% van de vrouwen geregeld klaar, terwijl 90% van de mannen op deze manier een orgasme krijgt. Dit wordt door seksuologen de orgasmekloof of \"orgasm gap\" genoemd, een variant op de \"gender gap\". Verbreding van seksuele handelingen kan deze kloof overbruggen. Het orgasme van deze vrouwen komt dan niet voort uit de stimulans van de vagina, maar van de G-plek in de wand van de vagina waarmee vanuit het geboortekanaal de clitoris gestimuleerd wordt.\nTijdsduur.\nHoewel vrouwen minder snel een orgasme beleven dan mannen, duurt een orgasme bij vrouwen over het algemeen wel aanmerkelijk langer dan bij mannen. Waar een orgasme bij mannen meestal 3 tot 10 seconden duurt, duurt die van vrouwen doorgaans 20 tot 35 seconden. De lengte van een orgasme kan verder per persoon en situatie verschillen.\nOnbedoelde orgasmes.\nOrgasmes vinden soms ook onbedoeld plaats. Dit kan leiden tot schaamte of een afkeer van de activiteit die tot het orgasme heeft geleid. Soms vinden ze met minimale stimulatie plaats, of spontaan. Het bekendste voorbeeld is de natte droom, waarbij iemand tijdens een veelal seksueel getinte droom gedurende de slaap een orgasme krijgt.\nBepaalde activiteiten kunnen eveneens onbedoeld een orgasme uitlokken. Voorbeelden hiervan zijn fietsen, waarbij voortdurend druk op de genitali\u00ebn wordt uitgeoefend, en bepaalde gymnastiekoefeningen. In het Engels worden deze ook wel 'coregasm' genoemd: deze soort van orgasme wordt opgewekt als iemand oefeningen doet waarbij gelijktijdig de onderste buikspieren, de bekkenbodemspieren en de beenspieren aangespannen worden. \nSommige medicijnen kunnen tot gevolg hebben dat orgasmes afnemen of verzwakken, maar kunnen ook spontane orgasmes als bijwerking hebben. Deze bijwerking is onder andere bekend bij antidepressiva van het type selectieve serotonine-heropnameremmer (SSRI), zoals paroxetine.\nIn zeldzame gevallen kan ook de synthetische drug GHB een orgasmestuip (een exuberante convulsie van de vulva-regio) veroorzaken.\nIemand die onvrijwillig seksueel gestimuleerd wordt, bijvoorbeeld bij aanranding of verkrachting, kan een ongewenst orgasme krijgen."}
{"id": "9498", "revid": "573372", "url": "https://nl.wikipedia.org/wiki?curid=9498", "title": "Ejaculatie (mannen)", "text": "Ejaculatie of zaadlozing is bij mannen de uitstoot van sperma. Hierdoor kan de vrouw bevrucht worden. Deze manier van voortplanten komt bij veel diersoorten voor, zo ook bij de mensen. Antoni van Leeuwenhoek heeft in 1677 ontdekt dat het ejaculaat zaadcellen bevat (de eicellen van vrouwen zijn pas veel later ontdekt).\nEjaculeren vindt plaats bij de geslachtsgemeenschap, masturbatie of een natte droom. Meestal treedt gelijktijdig een orgasme op, maar het voorkomen van slechts een van beide is ook mogelijk. Gemiddeld ejaculeert een man 2 tot 6 milliliter sperma. De hoeveelheid wordt be\u00efnvloed door factoren zoals de tijd die is verstreken sinds de vorige zaadlozing, leeftijd en hoeveelheid stress.\nIndien men minder dan 2,0 ml sperma ejaculeert dan wordt dit hypospermie genoemd en indien men meer dan 6,0 ml sperma ejaculeert dan heet dit hyperspermie.\nFasen.\nDe ejaculatie kent drie fases, te weten: de beginfase, ook wel de coming up genoemd, deze fase komt vaak snel op. Tijdens de tweede fase, ook wel de kernfase genoemd, bereidt de penis zich voor om te gaan ejaculeren en spannen de zaadleiders zich aan om de snelheid van de ejaculatie te verhogen. De derde fase is de eindfase waarin de ejaculatie plaatsvindt waarna de penis zich weer ontspant.\nStimulatie.\nGewoonlijk leidt seksuele opwinding bij de man tot een erectie en, bij aanhoudende stimulatie, tot zaadlozing. Een erectie leidt niet noodgedwongen tot een zaadlozing, noch is hij noodzakelijk voor een ejaculatie. Ook mannen met een erectiestoornis kunnen ejaculeren.\nStimulatie door middel van geslachtsgemeenschap of masturbatie kan voldoende zijn om een ejaculatie op gang te brengen. Sommige mannen kunnen ejaculeren zonder masturbatie of geslachtsgemeenschap, door samentrekken van spieren rond de penis, door te fantaseren, al dan niet met erotische beelden of situaties, of een combinatie daarvan. De benodigde duur van de stimulatie varieert per individu. Voor de zaadlozing kan voorvocht uit de urinebuis lekken; dat voorvocht kan ook al levende zaadcellen bevatten, waardoor een vrouw bevrucht kan worden.\nHet sneller dan gewenst ejaculeren wordt voortijdige zaadlozing genoemd.\nEjaculatie.\nAls gevolg van stimulatie kan er een ejaculatie plaatsvinden. De ejaculatie wordt geregeld door het orthosympathisch zenuwstelsel. De ejaculatie duurt gewoonlijk enkele seconden en gaat veelal gepaard met een lichamelijk en geestelijk hoogtepunt, orgasme genoemd.\nDe ejaculatie begint met de zaadcellen die door peristaltische bewegingen van de zaadleiders worden voortgestuwd vanuit de bijballen, langs de zaadblaasjes en de prostaat. Bij de zaadblaasjes wordt basisch vocht toegevoegd, waardoor de zaadcellen actief worden. Ze kunnen zich dan voortbewegen met hun zweepstaart. De prostaat voegt vocht toe dat voedingsstoffen bevat voor de zaadcellen. Na dit proces is het sperma gevormd zoals het wordt ge\u00ebjaculeerd.\nEen gemiddelde ejaculatie bestaat uit 10 tot 15 samentrekkingen van de \"Musculus bulbospongiosus\", een spier in het perineum. Na de eerste samentrekking zal de ejaculatie zich voltooien onder invloed van het orthosympathisch zenuwstelsel, waarop er geen invloed uitgeoefend kan worden. De frequentie van de samentrekkingen neemt af tijdens de ejaculatie. De samentrekkingen verlopen meestal regelmatig, met aan het einde een aantal onregelmatige samentrekkingen.\nPornofilms suggereren dat bij een ejaculatie het sperma altijd met flinke kracht uit de penis spuit, dit is echter niet bij alle mannen het geval, en het is ook niet van belang voor de ervaring van de vrouw of de mogelijkheid van bevruchting. Verschillende factoren spelen een rol bij de kracht waarmee het sperma uit de penis komt. Dit verschilt van man tot man, terwijl zaken als de mate van opwinding, de leeftijd en de verlopen tijd sinds de vorige ejaculatie meespelen. Sommige mannen spuiten over enige afstand, bij anderen vloeit of druppelt het sperma uit de penis. Dit is bij geslachtsgemeenschap, waarbij de penis immers al in de vagina zit, niet van invloed op de zwangerschapskans.\nRefractaire periode.\nDe meeste mannen komen na een ejaculatie in een refractaire periode. Tijdens deze periode kunnen ze geen nieuwe erectie krijgen en voelen ze zich doorgaans verzadigd of soms slaperig. Stimulatie wordt tijdens deze periode vaak als onprettig of zelfs pijnlijk ervaren.\nDe duur van deze periode verschilt sterk en wordt be\u00efnvloed door een aantal factoren, waaronder de leeftijd. Over het algemeen duurt de refractaire periode korter bij jonge mannen.\nOntwikkeling van de zaadlozingen.\nDe eerste zaadlozing vindt bij mannen meestal plaats tussen het elfde en het zestiende levensjaar. Vanaf die eerste zaadlozing kan een jongen spermacellen maken, die echter meestal te laag in aantal zijn om een kind te verwekken.\nDieren.\nBij honden en andere roofdieren treedt er zeer snel een ejaculatie op, die blijft voortduren zolang ze gestimuleerd worden. Een man ejaculeert een bescheiden hoeveelheid in vergelijking met bijvoorbeeld een beer (mannelijk varken), die tijdens een langdurige stimulatie blijft doorpompen en zo soms wel een halve liter ejaculeert. Mannelijke blauwe vinvissen produceren het meeste sperma van het dierenrijk, met zo'n 20 liter sperma per ejaculatie. Nochtans zijn de spermacellen van walvissen even klein als die van andere zoogdieren zoals spitsmuizen."}
{"id": "9500", "revid": "264532", "url": "https://nl.wikipedia.org/wiki?curid=9500", "title": "IJshockey", "text": "IJshockey is een variant van hockey die op ijs gespeeld wordt. De sport valt onder de \"balsporten\" maar de puck waarmee gespeeld wordt is geen ronde bal, maar een platte schijf van rubber, met een diameter van 3\u00a0inch (7,62\u00a0cm) en een dikte van 1\u00a0inch (2,54\u00a0cm). De spelers gebruiken een stick met een vrij groot plat vlak. Wel is het blad van de stick gekromd waardoor er nauwkeuriger en harder geschoten kan worden. Bij rechtshandige spelers (die de stick aan de rechterkant van het lichaam houden) wijst de uiterste punt van het blad naar links, bij linkshandige spelers is dit andersom.\nGeschiedenis.\nMontreal wordt het meest genoemd als de plek waar ijshockey begonnen is, hoewel Kingston, Ontario en Halifax, Nova Scotia ook aanspraak maken op die titel. Er zijn echter meerdere schilderijen uit de Lage Landen, zoals jagers in de sneeuw van Pieter Bruegel de Oudere uit de 16e eeuw en Winterlandschap met schaatsers van Hendrick Avercamp uit het begin van de 17e eeuw, waarop schaatsers te zien zijn die een spel met typische ijshockeysticks spelen.\nToen Engeland in 1763 Canada veroverde op Frankrijk, ontwikkelden soldaten in Engeland een sport door hun kennis van hockey te combineren met de fysieke aspecten van wat de Mi'kmaq stam van Nova Scotia \"dehuntshigwa'es\" noemden (lacrosse) om de lange koude winters van Canada door te komen.\nIJshockey is sinds de Olympische Spelen in 1920 in Antwerpen een olympische sport.\nCanada werd in 2016 voor de 26e keer wereldkampioen, door Finland te verslaan.\nSpelregels.\nVerschillende spelregels.\nDe spelregels voor ijshockey zijn niet overal hetzelfde. Het grootste deel van de wedstrijden wordt gespeeld onder auspici\u00ebn van de Internationale IJshockey Federatie (IIHF), Hockey Canada en USA Hockey. De laatste twee omvatten het meeste amateurijshockey in Noord-Amerika, de IIHF omvat het professionele en amateurhockey buiten Noord-Amerika. Elke bond heeft zijn eigen set spelregels. Daarnaast heeft de National Hockey League (NHL), de professionele Noord-Amerikaanse competitie, zijn eigen regels.\nDe meeste regels zijn in hetzelfde, de verschillen zitten in de details. De regels van de IIHF wijken het meeste af. Dit komt vooral omdat het speelveld in Noord-Amerika smaller is dan daarbuiten. De afmeting in Noord-Amerika is 200 bij 85 voet, afgerond is dit 61 bij 26 meter, daarbuiten 60 bij 30 meter.\nDe onderstaande regels gelden voor alle organisaties.\nDuur en spelers.\nEen ijshockeywedstrijd bestaat uit drie zogenaamde periodes van elk 20 minuten zuivere speeltijd. Dit betekent dat bij alle spelonderbrekingen de tijd wordt stopgezet.\nTussen deze periodes is er telkens een pauze van 15 minuten.\nHet spel wordt gespeeld door twee teams. Naast de goalie mogen beide teams vijf spelers tegelijk in het veld hebben staan. Hiervan zijn er traditioneel twee verdedigers (rechtsachter en linksachter) en drie aanvallers (rechtsvoor, middenvoor en linksvoor) keeper (in de goal). Er mag vrijwel voortdurend gewisseld worden. Dit gaat gewoon tijdens het spel. Ook spelers die eerder gewisseld waren kunnen weer terug het veld in. Op het hoogste niveau hebben teams hiertoe vier aanvals- en drie verdedigingslijnen ter beschikking, die doorgaans niet langer dan een minuut op het ijs blijven.\nHet aantal spelers waaruit een team mag bestaan, hangt af van de regels waaronder gespeeld wordt; bij de NHL-wedstrijden zijn er maximaal 18 spelers en 2 keepers (totaal 20) en bij de IIHF-wedstrijden, zoals de Olympische Spelen zijn dit er maximaal 20 spelers en 2 keepers (totaal 22).\nSpeelveld.\nHet speelveld is verdeeld in 3 zones, die - afhankelijk van de speelrichting van het team - het verdedigingsvak, het neutrale vak en het aanvalsvak worden genoemd. Deze verdeling is belangrijk, omdat de toegang tot het aanvalsvak door een buitenspelregel (\"offside\", zie onder) beperkt wordt. Ook mag de puck niet lukraak van eigen helft naar de andere kant geschoten worden (Icing) De bedoeling van het spel is om te scoren door de puck in het doel van de tegenstander te schieten.\nEen ijshockeydoel heeft een afmeting van 1,83 bij 1,23 m.\nDoelman.\nDe goalie mag de puck met alle onderdelen van zijn of haar bescherming tegenhouden. Hiervoor wordt vaak de zogenoemde \"Butterfly\"-stijl gebruikt. Hierbij laat een goalie zich op de knie\u00ebn vallen en spreidt de onderbenen voor het lage deel van het doel. Met het bovenlichaam en de handschoenen worden dan de hoge schoten gestopt. Een goalie mag een puck vasthouden. Wanneer de puck langer dan 3 seconden vastgehouden wordt is er sprake van \"freezing\" en wordt het spel hervat middels een face-off. Dit mag trouwens alleen als er een reden voor is, zoals tegenstanders in de buurt. Als er geen reden voor is, kan de scheidsrechter een straf voor vertraging opleggen.\nStraffen.\nHoewel bij ijshockey meer contact is toegestaan dan bij veel andere sporten zijn er regels om het spel in goede banen te leiden. Een straf bij ijshockey heet een 'penalty'. Penalty\u2019s worden uitgedrukt in strafminuten. Voor lichte (minor) overtredingen krijgt een speler een tijdstraf van twee minuten.\nEen tijdstraf van 10 minuten kan opgelegd worden als aanvulling op een minor-penalty al naargelang de ernst van de overtreding (bijvoorbeeld bodychecken van achteren of bodychecken tegen het hoofd, hiervoor wordt een minor penalty en een 10 minuten misconduct (letterlijk wangedrag) penalty opgelegd).\nTerminologie.\nBelangrijke regels en begrippen bij ijshockey, kijk voor alle begrippen op . Kijk hier voor de uitleg over de ijshockeybaan:\nMateriaal.\nIJshockey is een harde en soms gevaarlijke sport dus dragen de spelers de nodige bescherming: een toque, helm, scheenbeschermers, elleboogbeschermers, handschoenen, speciale ijshockeybroek en bodybeschermer (schouders, borst en schouderbladen). Dit is omdat lichamelijk contact is toegestaan en de puck hard is en zeer hoge snelheden kan halen (160\u00a0km/h is geen uitzondering).\nDe goalie is bij ijshockey compleet ingepakt. In de eerste plaats is dit natuurlijk om letsel te voorkomen maar de uitrusting heeft ook een functionele kant, namelijk het tegenhouden van de puck. Een goalie-uitrusting bestaat uit de volgende onderdelen:\nIJshockey in Nederland.\nIJshockey in Nederland wordt georganiseerd door IJshockey Nederland (IJNL). De sport telt (actieve) clubs in Alphen aan den Rijn, Amsterdam, Breda, 's-Hertogenbosch, Den Haag, Dordrecht, Eindhoven, Enschede, Geleen, Groningen, Heerenveen, Leeuwarden, Leiden, Nijmegen, Tilburg, Utrecht, Zoetermeer, Alkmaar en Hoorn.\nSinds het seizoen 2007/2008 worden vrijwel alle competities op landelijk niveau georganiseerd. Op seniorenniveau zijn dat de Eredivisie, Eerste Divisie, Tweede Divisie en Derde Divisie. De junioren zijn verdeeld in een 5-tal leeftijdscategorie\u00ebn (U17, U14 en U12, welpen en mini's). De overige competities (recreanten, studenten) worden regionaal georganiseerd. In 2008 spelen 3 Nederlandse U20 teams (Dordrecht, Den Haag en Zoetermeer) samen met de Belgische eersteklassers om de \"Coupe der lage Landen\".\nEr is aparte vrouwencompetitie maar vrouwen spelen ook in de recreanten competities en in juniorenteams.\nIn 2008 telde de Nederlandse IJshockey Bond (NIJB) ca. 2050 geregistreerde spelers.\nSinds 2015 neemt de Nederlandse subtop deel aan de Beneliga competitie. De Nederlandse club Tilburg Trappers speelt met ingang van dat seizoen in Duitsland in de Oberliga. In het eerste seizoen wist de club meteen kampioen te worden maar mocht niet promoveren naar de tweede divisie.\nMondiaal neemt Nederland een plaats in de middenmoot in, zowel bij de mannen als bij de vrouwen. De mannenploeg is sinds 1990 een min of meer 'vaste waarde' in de B-groep, die sinds 2000 luistert naar de naam 'Division I'. Hoogtepunt uit de geschiedenis van het nationaal team was de deelname aan de Olympische Winterspelen van 1980 in Lake Placid (negende plaats), en het wereldkampioenschap.\nHet Nationale vrouwenteam is Internationaal sinds 2010 aan een opmars bezig. Vanaf 2010 speelt het Nationale Team mee in European Womens Competition. Ook in 2011 wordt het team Wereldkampioen in Australi\u00eb door o.a. een winnende golden goal van Julie Zwarthoed en uitstekend goalie werk van Claudia van Leeuwen. In 2012 werd de promotie gehandhaafd en in 2013 werd een zilveren medaille gehaald in een deelnameveld met enkele (ex-)top\u00a010-landen.\nIn 2012 wist Julie Zwarthoed de eerste Nederlandse olympische medaille in het ijshockey te winnen. Op de Jeugd Olympische Spelen in Innsbruck wist zij op het onderdeel Skills Challenge goud te behalen. Haar shirt welk zij bij deze prestatie droeg, werd in 2013 tentoongesteld in de wereldberoemde Hockey Hall Of Fame.\nIn april 2019 promoveert het Nederlandse vrouwenteam naar division 1A. Dit gebeurde door alle wedstrijden te winnen in reguliere speeltijd op het WK division 1B. Zij behoren nu tot de beste 16 landen ter wereld.\nHet WK waar deze prestatie plaatsvond was in Beijing.\nIJshockey in Belgi\u00eb.\nIn Belgi\u00eb wordt de sport georganiseerd door de Koninklijke Belgische IJshockey Federatie (KBIJF) gevestigd in Tremelo. Belgische clubs zijn er (onder andere) in Antwerpen-Deurne, Charleroi, Gent, Hasselt, Heist-op-den-Berg, Herentals, Leest, Leuven, Liedekerke, Lommel, Luik, Maaseik, Kortrijk en Turnhout.\nBelgi\u00eb was aanvankelijk een van de grootmachten in het internationaal ijshockey. Het werd Europees kampioen in 1913 (de kampioenschappen waren toen nog een louter Europese aangelegenheid, de Amerikanen sloten zich pas later bij de internationale bond aan) en behaalde in die jaren ook nog 3 bronzen medailles. Sindsdien heeft de sport in Belgi\u00eb een grote terugval gekend.\nIJshockey internationaal.\nInternationaal wordt georganiseerd ijshockey gespeeld in 68 landen, waarvan er 63 zijn aangesloten bij de in Z\u00fcrich zetelende Internationale IJshockey Federatie. Onder de aangesloten leden bevinden zich enkele exotische landen als Brazili\u00eb en Thailand, waar slechts \u00e9\u00e9n club is ingeschreven. Onder auspici\u00ebn van de IIHF wordt elk jaar, zowel bij de mannen als de vrouwen, een wereldkampioenschap georganiseerd.\nDe sport is vooral 'groot' in Noord-Amerika, Rusland, Tsjechi\u00eb, Slowakije, Scandinavi\u00eb en Zwitserland. In Finland is het de belangrijkste volkssport, en is de ijshockeybond de sportbond met het grootste aantal actieve leden. De belangrijkste ijshockeycompetitie ter wereld is de Amerikaans-Canadese NHL. Het grootste deel van de internationals is actief in deze league, waar overigens ook iets andere regels gelden dan elders. Zo is er iets meer fysiek contact toegestaan en het speelveld is iets kleiner."}
{"id": "9505", "revid": "231402", "url": "https://nl.wikipedia.org/wiki?curid=9505", "title": "B\u00fclent E\u00e7evit", "text": ""}
{"id": "9509", "revid": "75723", "url": "https://nl.wikipedia.org/wiki?curid=9509", "title": "Gerard van Velde", "text": "Gerard Pieter Hendrik van Velde (Wapenveld, 30 november 1971) is een voormalig Nederlands langebaanschaatser, gespecialiseerd in de sprintafstanden 500 en 1000 meter.\nSchaatscarri\u00e8re.\nAanvankelijk werd Van Velde door verslaggevers van Studio Sport betiteld als de \"Wereldkampioen van de rechte baan\". Snelheid maken op de rechte stukken ging Van Velde goed af, terwijl de bochten hem steeds opbraken. Mede daardoor ging begin jaren 90 een olympische medaille net aan zijn neus voorbij.\nAlbertville 1992.\nHoewel Van Velde op de 1000 meter slechts 0,08\u00a0s achter de winnaar (de onbekende Olaf Zinke) eindigde, werd hij hiermee slechts vierde.\nLillehammer 1994.\nAls Nederlands beste sprinter tijdens een groot deel van de jaren negentig nam Van Velde in 1994 deel aan zijn tweede olympische spelen. De beste van Nederland zijn bleek bij lange na niet genoeg om veel potten te kunnen breken. Gerard werd 9e op de 1000 meter en 21e op de 500m.\nComebackjaar 2002.\nVan Velde had zijn schaatsen al bijna aan de wilgen gehangen toen Rintje Ritsma hem vroeg als trainingsmaatje. Na een moeilijke start op de klapschaats wist hij uiteindelijk zijn oude topvorm weer te bereiken. Tijdens de Olympische Winterspelen in Salt Lake City werd hij vierde op de 500 meter. Het predicaat \"eeuwige vierde\" werd hem al bijna opgespeld maar enkele dagen later won hij goud op de 1000 meter in een destijds ongelooflijke tijd van 1.07.18, een nieuw wereldrecord\nSeizoen 2004/2005.\nOp 31 december 2004 wordt Gerard van Velde Nederlands kampioen sprint 2005 in Groningen. Een bijzondere prestatie aangezien zijn deelname aan het toernooi onzeker was geweest door een ontsteking in de liesstreek. Zijn overwinning wordt echter enigszins overschaduwd door valpartijen van medefavorieten Erben Wennemars en Beorn Nijenhuis. Met deze overwinning werd Van Velde voor de zesde maal Nederlands kampioen sprint, hetgeen een record is dat hij sinds 2008 deelt met Jan Bos en sinds 2013 ook met Stefan Groothuis. Van Velde won het Nederlands sprint-kampioenschap in 1992, 1993, 1995, 1996, 2002 en 2005. Tijdens het WK Sprint kwam Van Velde hard ten val. Hij was zichtbaar gewond aan zijn hoofd en er kwam bloed door zijn schaatspak. Hij hield er slechts een lichte hersenschudding aan over.\nSeizoen 2005/2006.\nOp 28 december 2005 eindigt Van Velde tijdens het Nederlands kampioenschap afstanden in Heerenveen op de 500 meter als gedeeld vierde samen met Jacques de Koning. Van Velde die tijdens dit kwalificatietoernooi voor de Olympische Winterspelen 2006 genomineerd was moest bij de eerste drie eindigen om zeker van kwalificatie te zijn. Hij wist zich echter niet te plaatsen, en kon zijn olympische titel in Turijn niet verdedigen.\nSeizoen 2006/2007.\nOp 21 maart 2006 werd bekendgemaakt dat Van Velde's contract bij de TVM-ploeg niet verlengd werd. Onderhandelingen met Jac Orie van de DSB-ploeg liepen op niets uit. Zonder sponsor begon Van Velde aan het seizoen en finishte tijdens de NK Afstanden 2007 als 4e op de 500 meter en als 9e op de 1000 meter. Rintje Ritsma begon ook zonder sponsor aan het seizoen en had aan zijn marathonavontuur in oktober een sponsor overgehouden, namelijk BlauweStad.nl. Ritsma benaderde zijn oude trainingsmaat Van Velde om bij zijn ploeg aan te sluiten en sinds november schaatsten ze beide voor deze schaatsploeg. In het seizoen dat volgde reed Van Velde alleen de 500 meter tijdens de Wereldbekerwedstrijden. Hij wist zich ook te plaatsen voor het WK sprint. Tijdens zijn tweede 500 meter week hij echter te veel uit naar de buitenbaan waardoor een diskwalificatie op de derde afstand gegeven werd.\nSeizoen 2007/2008.\nIn het seizoen 2007/2008 wist Van Velde zich niet te plaatsen voor internationale wedstrijden. Na het mislopen van het WK Sprint in Thialf, door een teleurstellend NK Sprint, besloot hij een punt te zetten achter zijn schaatscarri\u00e8re.\nDit maakte hij op 19 januari 2008 bekend tijdens het WK Sprint. Daar kreeg Van Velde uit handen van de KNSB de gouden speld uitgereikt.\nTrainer.\nVoor de aanvang van seizoen 2008/2009 heeft Van Velde een regionale sprintploeg opgezet. In de ploeg zitten de broers Ronald en Michel Mulder en Freddy Wennemars. Net als zijn sprintploeg nam hij op 14 februari 2009 ook zelf deel aan het NK Supersprint in Enschede. Daar wist Michel Mulder door tweemaal een 100 en 300 meter beslag te leggen op de tweede plek, achter de supersprintkampioen Jan Smeekens. Van Velde eindigde als zesde.\nMet ingang van seizoen 2009/2010 maakt Van Velde samen met zijn sprintploeg deel uit van de toenmalige APPM-formatie. Op 4 december 2009 reed zijn pupil Ronald Mulder tijdens de wereldbekerwedstrijden in Calgary zijn nationale record op de 500 meter met 7 honderdste uit de boeken: 34,52. Op 22 januari 2011 ontving Van Velde uit handen van Arie Koops het trainersdiploma 4 en is daarmee de eerste coach die dankzij een speciale verkorte cursus een diploma ontvangt. Met ingang van seizoen 2019/2020 begeleidt Van Velde voor het eerst in zijn trainersloopbaan vrouwelijke schaatsers met de komst van Jutta Leerdam en Michelle de Jong naar Team Reggeborgh.\nRecords.\nSamenvatting van het verloop van de olympische 1000 meter race.\nTitelverdediger Ids Postma reed in de derde rit al een nieuw olympisch record: 1.09,15. Vlak voor de 'dweil' leek de Canadees Patrick Bouchard Postma's olympisch record te gaan verbeteren. Maar Bouchard reed een relatief langzame laatste ronde en was met 1.09,21 net iets langzamer dan Postma. De Fries mocht zich de hele dweilpauze klassementsleider en houder van het olympisch record noemen. Maar Postma was realistisch en zei te verwachten dat er \"genoeg\" sneller zouden gaan.\nGerard van Velde trof Sergej Klevtsjenja die in eerste instantie goed bijbleef. Van Velde opende met 16,33 zelfs iets langzamer dan de Rus (16,19). Na een perfecte bocht kwam de 'laagvliegende' Van Velde over de 600 meter-passage na een nog nooit vertoond rondje van 24,67 seconden. Ook de slotronde voltooide de schaatsheld vlekkeloos: 26,18. \"Ik reed in een trance\", verklaarde Van Velde na zijn gouden race. Toen hij uit zijn roes kwam en naar het uitslagenbord keek, aanschouwde hij z'n 'onmogelijke' nieuwe wereldrecord: 1.07,18. \"Ik kon het niet geloven. Ik heb hier geen woorden voor\".\nDe overwinning van Van Velde kon allesbehalve nipt genoemd worden. Nadat hij zijn tijd op de borden had gereden, kwam niemand zelfs ook maar in de buurt. Dichterbij dan zilveren-medaillewinnaar Jan Bos kwam niemand. Bos, die tegen de Amerikaan Casey FitzRandolph uitkwam, reed eveneens een zeer sterke 1000 meter. Met 1.07,53 bleef hij niet alleen ook onder het oude wereldrecord, hij troefde bovendien 500 meter-winnaar FitzRandolph af die binnenkwam in 1.08,15.\nHet record verbroken.\nDit werd lange tijd gezien als het laatste van de toen geldende wereldrecords dat ooit verbroken zou worden. Ruim 3 jaar later tijdens de World Cup in Salt Lake City werden echter vele wereldrecords gebroken en uiteindelijk ook de onaantastbaar geachte tijd van Van Velde. Op 20 november 2005 scherpte Shani Davis de toptijd met 0.15 seconden aan tot 1.07.03.\nHelemaal onverwacht was dit wellicht toch niet aangezien Joji Kato al een dag eerder het laatste record ouder dan dat van Van Velde (die van de 500m) uit de boeken reed.\nNadat Davis en Pekka Koskela sneller gingen dan Van Velde bleef de 1.07,18 nog wel het Nederlandse record op de 1000m. Tot 16 maart 2008 ook dit Van Velde afgenomen werd. Beorn Nijenhuis reed aan het einde van het seizoen tijdens de Oval finale in Calgary een tijd van 1.07,07."}
{"id": "9510", "revid": "1061913", "url": "https://nl.wikipedia.org/wiki?curid=9510", "title": "Jochem Uytdehaage", "text": "Jochem Simon Uytdehaage (Utrecht, 9 juli 1976) is een Nederlands oud-schaatser, die in 2002 de gouden medaille won op zowel de vijf als de tien kilometer bij de Olympische Spelen in Salt Lake City. Hij was ook de eerste man die een tijd onder de 13 minuten neer zette op de 10 kilometer: 12.58,92.\nUytdehaage nam in februari 2007, tijdens het WK Allround in Thialf, officieel afscheid van de schaatssport.\nUytdehaage is tevens oprichter van de Stichting Sporttop, een stichting die jonge sporters ondersteunt. Daarnaast is hij ambassadeur van Skate4Air, een stichting die geld inzamelt voor onderzoek naar taaislijmziekte.\n2001-2002: Gouden jaar.\nIn het seizoen 2001-2002 won Uytdehaage internationaal bijna alles waar hij aan deelnam. Op voordracht van de KNSB heeft de topsportcommissie van NOCNSF besloten Uytdehaage met Martin Hersman en Erben Wennemars nog een extra wedstrijd te laten rijden om de vierde startplek van de olympische 1500 meter aan te wijzen. De skate-off vond plaats tijdens de wereldbekerwedstrijden in Heerenveen, in het weekeinde van 11 tot en met 13 januari 2002. Uytdehaage won dit in 1.49,22. In januari werd hij Europees kampioen allround in de Gunda Niemann-Stirnemann Halle in Erfurt. Een maand later beleefde Uytdehaage zijn hoogtepunt in zijn schaatscarri\u00e8re. Bij de Olympische Winterspelen in Salt Lake City won hij goud op de 5000 en 10.000 meter. Op beide afstanden schaatste hij een nieuw wereldrecord, waarbij zijn tijd op de 10.000 meter de eerste onder de 13 minuten was. Op de 1500 meter behaalde Uytdehaage de zilveren medaille, achter de Amerikaan Derek Parra. In maart voltooide Uytdehaage een trilogie. In Thialf (Heerenveen) werd hij Wereldkampioen allround met een wereldrecord puntentotaal.\nAls bekroning op dit succesvolle jaar werd hij uitgeroepen tot Nederlands sportman van het jaar en ontving hij de Oscar Mathisen-trofee.\n2002-2003: Post-Olympisch.\nHet seizoen dat volgde begon zeer stroef voor Uytdehaage. Hij plaatste zich via de NK Afstanden nog net voor de wereldbekercyclus, maar bij het NK Allround wist hij zich met een achtste plaats niet te plaatsen voor het EK Allround van 2003. Ook het WK Allround van 2003 moest Uytdehaage aan zich voorbij laten gaan. Hij kon zijn beide titels van 2002 dus niet verdedigen, doordat hij zich niet wist te plaatsen voor de toernooien. Uytdehaage kon zijn seizoen nog enigszins redden met het WK Afstanden in Berlijn. Op de 5000 meter won hij het goud. Op het podium werd hij geflankeerd door landgenoten Bob de Jong en Carl Verheijen. De Jong was minder dan een halve seconde langzamer, maar voldoende voor een goede seizoensafsluiter voor de geboren Utrechter.\n2003-2004.\nDit seizoen wist Uytdehaage zich, door goud bij het NK Allround, wel te plaatsen voor de internationale allroundkampioenschappen. In Thialf werd Uytdehaage bij het EK Allround derde achter kampioen Mark Tuitert en teamgenoot Carl Verheijen. Bij het WK allround 2004 werd Uytdehaage uit de wedstrijd gehaald wegens onsportief gedrag. Tijdens zijn zogeheten \"cooling down\" schaatste hij ruim een halve ronde lang half voor en naast zijn ploeggenoot Carl Verheijen, die op dat moment zijn 5000 meter reed. Er kwamen protesten van de Amerikanen en Uytdehaage moest de strijd staken, Verheijen behield de overwinning op de 5000 meter.\n2004-2005.\nOp 28 september 2004 werd hij opgenomen in het brandwondencentrum van Beverwijk na een ongeluk met zijn Donkervoort sportwagen op de snelweg A27 bij Hilversum.\nDoor het ongeluk presteerde Uytdehaage minder bij de NK Afstanden en wist hij zich niet te plaatsen voor de wereldbekercyclus. Met een vierde plaats bij het NK Allround kon hij wel naar het EK Allround in Heerenveen. In Thialf greep hij naar de titel voor teamgenoten Sven Kramer en Carl Verheijen. Zijn titel kwam nog in gevaar door een aanval van Kramer op de laatste afstand. Uytdehaage had een voorsprong te verdedigen van bijna 17 seconden op Kramer op de 10.000 meter. Door een zeer snelle Kramer hield Uytdehaage uiteindelijk maar 2,20 seconden van de voorsprong over.\n2005-2006.\nDe NK Afstanden werden eind december tevens gebruikt als olympisch kwalificatietoernooi. Doordat Uytdehaage zich niet in de top 4 kon rijden op een van de afstanden, mocht hij niet naar de Winterspelen in Turijn en kon zo zijn olympische titels niet verdedigen.\nUytdehaage wist zich wel te plaatsen voor het EK Allround van 2006 in Hamar. Het toernooi werd echter een deceptie. Na een matige 500 en 5000 meter, stond hij klaar voor de 1500 meter toen Carl Verheijen, die net over eindstreep kwam, voorovergebogen in de rug van Uytdehaage reed. In het toernooi eindigde Uytdehaage als elfde.\nLaatste jaren.\nVan 1998 tot aan het einde van het seizoen 2005-2006 maakte Uytdehaage deel uit van de TVM-ploeg waar hij werd getraind door Gerard Kemkers. Eind maart 2006 maakte Uytdehaage bekend dat hij \"behoefte had aan een nieuwe prikkel\" en voor Team Telfort ging rijden. Op 6 februari 2007 maakte Jochem Uytdehaage bekend dat hij een punt gezet heeft achter zijn schaatscarri\u00e8re. Dit besluit nam hij nadat hij twee seizoenen op rij zwak gepresteerd had. Hij kwam tot de conclusie dat hij niet meer op topniveau mee kon draaien.\nOp 10 februari 2007 nam hij officieel afscheid in een vol Thialf tijdens het Wereldkampioenschap schaatsen allround 2007.\nVijf jaar later, de ochtend van 12 februari 2012, reed Uytdehaage in een Controltenue mee met de natuurijsklassieker, de 11e \"Hollands Veneti\u00ebtocht\" samen met Mark Tuitert waar voor het eerst een kluungedeelte bij de Belterwijde was aangelegd.\nNa het afscheid als topsporter heeft Jochem zich ontwikkeld tot expert op het gebied van duurzame vitaliteit, hiermee geeft hij workshops en inspiratiesessies voor organisaties die willen werken aan de duurzame vitaliteit van hun onderneming. Dit doet hij vanuit zijn bedrijf https://deuytdhaaging.nl/. Ook bracht hij in 2022 zijn eerste boek uit met de titel \"Opgeladen\", waarin hij aan de hand van vier batterijen van energie, (de spirituele batterij, de emotionele batterij, de mentale batterij en de fysieke batterij) met voorbeelden uit zijn schaatsloopbaan handvatten biedt om goed in balans te functioneren als mens en professional. \nRecords.\nHij was van 9 januari 2005 tot 19 maart 2006 houder van het Nederlands record punten op de grote vierkamp (150,997). Hij verloor dit record aan Sven Kramer, die op het WK Allround 2006 148,107 punten behaalde."}
{"id": "9512", "revid": "67286233", "url": "https://nl.wikipedia.org/wiki?curid=9512", "title": "Ids Postma", "text": "Ids Hylke Postma (Deersum, 28 december 1973) is een voormalig Nederlands langebaanschaatser.\nBiografie.\nPostma liet meteen van zich spreken door in zijn debuutjaar bij de junioren (1993) een zilveren medaille te halen tijden het WK voor junioren dat werd gehouden in het Italiaanse Baselga di Pin\u00e8. Hij debuteerde een jaar later (1994) bij de senioren. In dat jaar won hij meteen de NK allround en werd hij achter Johann Olav Koss tweede bij de WK allround. In 1997 won Postma zowel het EK als het WK allround.\nZijn sportieve hoogtepunt beleefde Postma in 1998, toen hij niet alleen wereldkampioen allround werd, maar vervolgens op de Olympische Winterspelen in Nagano ook goud veroverde op de 1000 meter. Op zijn specialiteit - de 1500 meter - werd hij nipt verslagen door de Noor \u00c5dne S\u00f8ndr\u00e5l. Achteraf bleek dat de ijzers van zijn schaatsen niet in orde waren, een feit waarop hij door twee Canadese schaatsers werd gewezen . In november 1997 reed Postma in Berlijn als eerste schaatser een officieel wereldrecord op de 1500 meter onder de grens van 1.50,00. Erben Wennemars was hem die zomer voorgegaan als eerste schaatser die deze grens doorbrak, maar d\u00e1t record werd niet erkend door de ISU. Het record van Postma bleef niet lang staan, want een paar uur later reed Kevin Overland in Calgary het alweer uit de boeken.\nVanaf 2001 namen de sportieve prestaties van Postma langzaam af. Hij ging ook inline-skaten. Op 28 oktober 2004 werd bekend dat hij definitief zou stoppen met wedstrijdschaatsen om zich helemaal te kunnen gaan richten op de familieboerderij in Deersum.\nPriv\u00e9leven.\nPostma trouwde op 11 augustus 2009 met de Duitse langebaanschaatsster Anni Friesinger. Ze hebben twee dochters. Postma was de vriend van het in 1994 op 19-jarige leeftijd verongelukte schaatstalent Renske Vellinga."}
{"id": "9513", "revid": "5049", "url": "https://nl.wikipedia.org/wiki?curid=9513", "title": "Gianni Romme", "text": "Gianni Petrus Cornelis Romme (Lage Zwaluwe, 12 februari 1973) is een Nederlandse schaatstrainer en voormalig langebaanschaatser. Romme was gespecialiseerd op de lange(re) afstanden, zoals de vijf en de tien kilometer.\nBiografie.\nSchaatscarri\u00e8re.\nRomme zette zichzelf in 1998 op de kaart door iedereen te verslaan op de lange afstanden. Tijdens de Olympische Winterspelen in Nagano behaalde Romme goud op de vijf en de tien kilometer. Frank Snoeks was van mening dat zo'n talent alleen maar van Mars kon komen. Na een paar jaar vervolgde hij zijn carri\u00e8re met een matig jaar waarin hij zoekende was naar de juiste trainingsmethode, trainer en coach. Hij vond deze uiteindelijk na wat omzwervingen in de Postcodeloterij Ploeg, waar hij onder andere samen met Mark Tuitert, Erben Wennemars en Sicco Janmaat trainde. In 2000 won hij de Oscar Mathisen-trofee, de schaats-oscar in het langebaanschaatsen.\nDe enige keer dat Romme tijdens een 1500 meter in wereldbekerwedstrijdverband op het podium wist te eindigen, was in 2001. Toen pakte hij de bronzen medaille. In 2002 behaalde hij de zilveren medaille op de 10 kilometer bij de Olympische Winterspelen in Salt Lake City. Jochem Uytdehaage won het goud. Op 20 november 2004 schaatste Romme naar een persoonlijk record van 6.14,70 tijdens de wereldbekerwedstrijden op de 5000 meter in Berlijn. Romme nam afscheid als schaatser in 2006 en werd coach van de Duitse Anni Friesinger.\nIn 2006 vervulde hij een rol als coach in het tv-programma \"De Afvallers\".\nSchaatscoach.\nIn aanloop naar het seizoen 2006-2007 was Romme een trainingscollectief gestart met de Duitse schaatsster Friesinger, de Nederlander Ralf van der Rijst en de Fin Risto Rosendahl. Zelf ging hij zich toeleggen op marathonschaatsen en ging hij zich verder bezighouden met trainen. Op 3 november 2006, de eerste dag van de NK Afstanden 2007, gaf Romme aan te stoppen met langebaanschaatsen. Ondertussen had de Nederlander Arjen van der Kieft zich aangesloten bij \"Team Friesinger\" en was Van der Rijst gestopt met schaatsen.\nMet ingang van seizoen 2010/2011 werd hij bondscoach van de Italiaanse schaatsers en bleef hij daarnaast trainer van Friesinger. Nadat zij had aangegeven te stoppen met schaatsen voegde sprinter Jan Bos zich bij de ploeg. Nadat Enrico Fabris besloot te stoppen maakte Romme een seizoen later bekend per direct te vertrekken als bondscoach. In april 2013 werd bekend dat Romme aan de slag zal gaan als assistent bij Team Liga. Aanvankelijk wilde Romme na zijn vertrek uit Itali\u00eb een pauze inlassen, maar kon naar eigen zeggen het aanbod van Team Liga niet weigeren.\nPersoonlijk.\nRomme is gescheiden en heeft samen met zijn voormalig echtgenote Mari\u00eblle van Scheppingen, voormalig wielrenster, drie kinderen."}
{"id": "9514", "revid": "134630", "url": "https://nl.wikipedia.org/wiki?curid=9514", "title": "Marianne Timmer", "text": "Maria Aaltje (Marianne) Timmer, (Sappemeer, 3 oktober 1974) is een voormalig Nederlandse schaatsster. Ze was gespecialiseerd in de 500, 1000 en in het begin van haar carri\u00e8re ook in de 1500 meter.\nCarri\u00e8re.\nTimmer brak door tijdens het WK voor junioren in 1994 waar ze brons haalde. In de jaren die daarop volgden specialiseerde zij zich op de korte afstanden en schreef ze geschiedenis door als eerste Nederlandse schaatser op twee verschillende Olympische Winterspelen goud te winnen. Op beide Spelen gebeurde dat op 19 februari, de sterfdatum van haar beste vriendin Renske Vellinga ten tijde van de Olympische Winterspelen 1994 in Lillehammer.\nOp 21 januari 2008 maakte Timmer bekend haar contract bij DSB te willen verlengen tot de Winterspelen van 2010 in Vancouver. Hierover was ze in onderhandeling met DSB-directeur Toon Gerbrands en is officieel bekrachtigd op 21 februari 2008. In mei 2010 besloten Timmer, Annette Gerritsen en Margot Boer weg te gaan bij Control en een eigen ploeg te starten. De sponsor van deze ploeg werd Liga, vandaar de naam van de ploeg, Team Liga. Nadat Timmer op 28 december 2010 bekendmaakte te stoppen met de schaatssport gaf ze aan wel bij dit team betrokken te willen blijven, aangezien zij degene is die het initiatief tot het starten van het team heeft genomen. Tijdens het Wereldkampioenschap schaatsen sprint 2011 in Heerenveen nam Timmer op 22 januari 2011 officieel afscheid. Daarbij werd ze benoemd tot erelid van de KNSB.\nNagano 1998.\nTimmer won in 1998 de gouden medaille op de 1000 en de 1500 meter bij de Olympische Winterspelen in het Japanse Nagano. Ze versloeg Chris Witty op de 1000 meter en de onverslaanbaar geachte Gunda Niemann op de 1500 meter. 'Timmertje, Timmertje, wat ga je doen?' riep Studio Sport-commentator Frank Snoeks, wat Timmer de bijnaam 'Timmertje' opleverde.\nSalt Lake City 2002.\nIn 2002 tijdens de Olympische Winterspelen in Salt Lake City behaalde Timmer een achtste plaats op de 500 meter, een vierde plaats op de 1000 en een 21ste plaats op de 1500 meter.\nNagano 2004.\nOp 18 januari 2004 werd Marianne Timmer in Nagano wereldkampioen sprint, als eerste Nederlandse vrouw in de schaatsgeschiedenis. Op dit kampioenschap wist ze geen afstand te winnen, maar ze was wel de meest constante schaatsster, met drie derde plaatsen en \u00e9\u00e9n vierde.\nTurijn 2006.\nBij de Nederlandse afstandskampioenschappen (tevens kwalificatietoernooi) wist Timmer zich te plaatsen voor de Olympische 500 meter en de 1000 meter, via respectievelijk een eerste en een tweede plaats. Op de 500 meter (14 februari) werd ze in Turijn echter vanwege valse starts gediskwalificeerd. Een week later (19 februari) won ze verrassend de gouden medaille op de 1000 meter, door de favorieten Cindy Klassen en Anni Friesinger met minimaal verschil te verslaan. Door dit resultaat mocht ze tevens starten op de 1500 meter, waar ze veertiende werd.\nSeizoen 2009/2010.\nOp 13 november 2009 brak Marianne Timmer tijdens een val haar hielbeen op meerdere plaatsen. Dit gebeurde op de 500 meter sprint bij de World Cup wedstrijden in Heerenveen. Ze moest hierna 12 weken rust houden, echter, op 21 december 2009 werkte ze al een lichte training af in Thialf.\nTijdens het AKT II stond Marianne Timmer weer in wedstrijdverband op het ijs. Zij wist zich echter niet te plaatsen voor Vancouver 2010.\nSeizoen 2010/2011.\nTijdens het NK Afstanden 2011 in Thialf reed Timmer de derde tijd op de 500 meter in de eerste omloop. Bij de tweede omloop reed ze tegen Marrit Leenstra en viel zij in de eerste binnenbocht. Dankzij de tijd in haar eerste omloop plaatste Timmer zich op 36-jarige leeftijd opnieuw voor de wereldbekerwedstrijden. Op de 1000 meter een dag later werd ze slechts tiende.\nOp 19 november 2010 presenteerde Timmer een biografie \"Timmertje, Timmertje wat ga je doen?\", geschreven door Telegraaf-journalist Frank Woestenburg.\nNa een tegenvallende 500 meter trok zij zich op 27 december 2010 terug van de NK Sprint. Een dag later maakte zij bekend met onmiddellijke ingang te stoppen met wedstrijdschaatsen. Op 22 januari 2011, de eerste dag van het WK Sprint in Thialf, werd Timmer benoemd tot Erelid van de KNSB.\nOverige resultaten.\nTimmer is een recordaantal keren Nederlands sprintkampioen geworden, namelijk tien keer (1997, 1998, 1999, 2001, 2003, 2004, 2005, 2006, 2007, 2008). Op de Nederlandse afstandskampioenschappen haalde ze in totaal 13 gouden, 14 zilveren en 3 bronzen medailles op 500, 1000 en 1500 meter.\nPriv\u00e9.\nTimmer is geboren in Sappemeer. Ze groeide op in de buurtschap Achterdiep. Ze was van 2001 tot 2003 getrouwd met haar coach Peter Mueller.\nOp 4 oktober 2012 hertrouwde Timmer met voormalig voetballer Henk Timmer. Sinds 2019 zijn ze gescheiden.\nTimmer nam deel aan het in 2022 uitgezonden tv--programma \"Special Forces VIPS\", waarbij ze probeerde een door commando's opgezet trainingsprogramma te doorlopen."}
{"id": "9515", "revid": "37164", "url": "https://nl.wikipedia.org/wiki?curid=9515", "title": "Hotton", "text": "Hotton (Waals: \"Houton\") is een gemeente in de Belgische provincie Luxemburg. De gemeente ligt in de Calestienne en op 12\u00a0km van Marche-en-Famenne en telt ruim 5000 inwoners.\nGeschiedenis.\nOudheid en Middeleeuwen.\nBij het Ti-Ch\u00e2teau, een oud kampement ten oosten van het dorp Hotton, worden er regelmatig Romeinse opgravingen gedaan. Bij de huidige begraafplaats van Hotton zijn er Merovingse graven ontdekt. Waarschijnlijk was Hotton van militair belang, aangezien het door zowel de Romeinen als de Merovingers verdedigd werd.\nIn een document uit 1187 wordt de plaats aangeduid als \"Hottine\" en in latere geschriften komen spellingen als Hoton en Hotoin voor. De schrijfwijze \"Hotton\" is het eerst in 1242 geattesteerd.\nAncien r\u00e9gime.\nTot in de 16e eeuw maakte Hotton deel uit van het leen van La Roche-en-Ardenne. Daarna maakte Hotton, tot 1791, deel uit van het graafschap Montaigu. Sindsdien is het een vrij dorp.\nOp de Ferrariskaart uit de jaren 1770 is de plaats weergegeven als het gehucht \"Hotton\", ten zuiden van het dorp \"Melreux\". Op het eind van het ancien r\u00e9gime werden Hotton en Melreux gemeenten. In 1823 werd de gemeente Melreux al bij Hotton gevoegd.\nAchttiendaagse Veldtocht.\nIn de Tweede Wereldoorlog werd tijdens de Achttiendaagse Veldtocht in de middag van 11 mei 1940 Hotton ingenomen door 5de Duitse Panzerdivision, met het doel de Maas bij Dinant over te steken. Belgische en Franse soldaten probeerden tevergeefs de stalen brug over de Ourthe te vernietigen om de Duitse opmars te vertragen.\nArdennenoffensief.\nHotton en omgeving speelden een belangrijke rol tijdens het Ardennenoffensief, toen de Duitse troepen (116 Panzer Division ('Der Windhund'), 560 Volksgrenadier Division) hier het meest westelijke punt van hun opmars bereikten. Zij werden opgehouden door onder andere 84th US Infantry Division \"Railsplitters\". Na het ontzetten van het nabijgelegen dorp Verdenne (24\u201328 december 1944) werden, de speerpunten van de Duitse aanval terug gedreven. Op het Hotton War Cemetery rusten meer dan 600 gesneuvelden uit deze oorlog.\nKernen.\nOverige kernen.\nIn de deelgemeenten liggen nog verschillende andere dorpen en gehuchten, zoals Bourdon, Menil-Favay, Melreux, Monville, Deulin, Monteuville, Ny en Werpin. De status van het gehucht Fasol, gelegen tussen Marenne en Menil-Favay, is omstreden, aangezien het gehucht maar een paar huizen omvat.\nGeografie.\nOurthe.\nDe rivier de Ourthe heeft een belangrijke rol in de gemeente. Zo snijdt de rivier het dorpscentrum van Hotton in twee\u00ebn en bezorgt hij 's zomers waterpret, maar 's winters overstroomt deze rivier, hetgeen tot jaarlijks terugkerende waterschade leidt.\nAangrenzende gemeenten.\nHotton grenst aan vijf naburige gemeenten: Rendeux in het zuidoosten, \u00c9rez\u00e9e in het oosten, Durbuy in het noorden, Somme-Leuze in het westen in de provincie Namen en de gemeente Marche-en-Famenne in het zuiden.\nDemografische evolutie.\nDemografische evolutie van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nToerisme.\nHotton is een van de toeristische gemeenten in de Ardennen in het noorden van de provincie Luxemburg. De gemeente telt verschillende restaurants, hotels, campings, vakantiehuizen, gastenkamers en een bungalowpark.\nPolitiek.\nBij de gemeentelijke fusies van 1977 werden Fronville, Hampteau en Marenne deelgemeenten van Hotton.\nBurgemeesters.\nBurgemeesters van Hotton waren:\nTot de Belgische gemeenteraadsverkiezingen van 2012 bestond het bestuur van Hotton uit een coalitie van de lijst Mayeur en de MR. De Belgische gemeenteraadsverkiezingen van 2012 werden echter door de Entente Communale gewonnen, die sindsdien met Union Communale (UC) regeren. Op 3 december 2012 vond de inauguratie van Jacques Chaplier als burgemeester plaats.\nOp 4 maart 2013 maakt de lijst Mayeur bekend zichzelf te ontbinden en verder te gaan onder de naam Horizon 2018.\nVervoer.\nHotton ligt aan spoorlijn 43 en heeft \u00e9\u00e9n treinstation, station Melreux-Hotton. Hiervandaan vertrekt elk uur een trein in beide richtingen (Jemelle/Herstal). In het weekeinde en op feestdagen vertrekt er maar \u00e9\u00e9n trein per twee uur in beide richtingen. Daarnaast is Hotton aangesloten op het busnetwerk van de TEC. De belangrijke lijn 13 (\u00e9\u00e9n keer per uur in beide richtingen), verbindt het station Melreux-Hotton met La Roche-en-Ardenne.\nHet dorp Hotton ligt op het kruispunt van de N86, de N833 en de N807.\nSport.\nOp 9 mei 2006 was Hotton de aankomstplaats van de derde etappekoers van de editie 2006 van de Ronde van Itali\u00eb. Op 1 juli 2012 passeerde hier de 99ste editie van de Ronde van Frankrijk.\nVoetbalclub RFC Hottonnais is aangesloten bij de KBVB en actief in de provinciale reeksen. In de gemeente zijn ook de clubs RUS Melreux en Jeunesse Bourdon bij de KBVB actief."}
{"id": "9516", "revid": "314527", "url": "https://nl.wikipedia.org/wiki?curid=9516", "title": "Annamarie Thomas", "text": "Annamarie Thomas (Emmeloord, 15 september 1971) is een voormalig Nederlandse schaatsster, die gespecialiseerd was op de middenafstanden.\nBiografie.\nThomas nam aan zeven WK-allroundtoernooien deel. Haar eerste deelname, het WK van 1995, leverde haar meteen haar enige podiumplek op: ze werd derde. Ze hield zes afstandsmedailles over aan het WK Allround, goud op de 500 meter (1997, 1999) en 1500 meter (1997), zilver op de 500 meter (1996) en brons op de 1500 meter (1995) en 500 meter (1998).\nNaast de middenafstand heeft ze in het begin van haar carri\u00e8re ook behoorlijke allround prestaties geleverd. In 1996 won ze op zowel de 1000 als de 1500 meter goud op het eerste WK afstanden in Hamar. In 1997 en 1998 werd ze tweede op de NK sprint achter Marianne Timmer en in 2002 werd Thomas tweede achter Andrea Nuyt, maar bij het EK allround in 1995 en 1996 nam ze de zilveren medaille mee. Op 20 maart 1999 reed Thomas een wereldrecord in Calgary op de 1500 meter in 1.55,50 dat bleef staan tot 2001. Na de NK Sprint 2006 besloot ze haar carri\u00e8re te be\u00ebindigen. Op 8 januari eindigde ze op een achtste plaats in het algemeen klassement.\nIn de zomer en herfst van 2006 was zij deelnemer aan de \"Sterren dansen op het ijs\", een competitie in ijsdansen van SBS6. Op 7 oktober 2006 verloor zij de skate-off van Maud Mulder, met slechts een half procent verschil.\nMet ingang van seizoen 2015/2016 is Thomas trainster van de selectie Gewest Noord-Brabant/Limburg/Zeeland."}
{"id": "9520", "revid": "63434", "url": "https://nl.wikipedia.org/wiki?curid=9520", "title": "Warmond", "text": "Warmond is een dorp en een voormalige gemeente in Zuid-Holland, gelegen in de Bollenstreek, vlak ten noorden van Leiden, tussen Sassenheim en Oegstgeest. Per 1 januari 2006 is de gemeente met Sassenheim en Voorhout opgegaan in de gemeente Teylingen. Het inwonertal van de voormalige gemeente Warmond bedroeg op dat moment 4.915. Op telde Warmond inwoners.\nLigging.\nHet dorp Warmond ligt aan de Kagerplassen, die ook voor het grootste deel in het Warmondse deel van de gemeente Teylingen liggen. Het dorp is bekend als een welvarende locatie. Het ligt op een oude strandwal. Deze loopt parallel aan de Leede, een water dat de Kagerplassen via enkele kanalen met de Oude Rijn verbindt. Evenwijdig aan de Leede lopen de Herenweg en de Dorpsstraat. Deze beide straten worden met elkaar en met het water verbonden met een reeks smalle steegjes, die \"dammen\" worden genoemd. Het polderland aan de oostkant van de Kagerplassen (ook wel het 'Lage land' genoemd) is vanuit het dorp Warmond alleen over het water of via het grondgebied van buurgemeenten te bereiken.\nNaam.\nWarmond wordt voor het eerst, onder de naam \"Uuarmelde\", genoemd in een negende-eeuwse goederenlijst van de kerk van Utrecht. Hierin staat dat de kerk Sint Maarten te Utrecht drie \"mansi\" (boerderijen) in het dorp bezat. Volgens dr. D.P. Blok was de naam \"Uuarmelde\" oorspronkelijk de naam van een waterloop, waarschijnlijk de huidige Leede en de Hofleede, het belangrijkste water bij het huidige dorp. Toen mensen zich daar in de vroege middeleeuwen vestigden, zal de naam van de waterloop later zijn overgegaan op de nederzetting. Overdracht van een waternaam op aangrenzend land is in Nederland heel gangbaar geweest. In de 11e eeuw komt de naam voor als Warmunde en in de 14e en 15e eeuw als Wermonde en Warmonde.\nGeschiedenis.\nPrehistorie en Romeinse tijd.\nOp de plek waar nu Warmond ligt, woonden in de prehistorie al mensen. Tijdens een archeologische opgraving aan de westelijke rand van Warmond, werd ontdekt dat daar zo\u2019n 4500 jaar geleden een prehistorische nederzetting is ontstaan.\nIn het prehistorische Warmond woonden waarschijnlijk maar enkele tientallen mensen. Deze leefden van akkerbouw en van de veeteelt. Zo vonden de archeologen resten van gerst, hazelnoten, speenkruidknolletjes en bramen en vlierbessen, en ook botten van varkens, koeien, schapen en geiten. Aan deze botten was te zien dat daarin gesneden en gehakt was, en ook dat daaraan geknaagd was. Ten slotte vonden de archeologen ook botjes van zoetwatervissen.\nBij de opgraving werden ook veel potscherven gevonden. Deze waren versierd met afdrukken van nagels of met stokjes. De type versieringen op de Warmondse scherven laten zien dat de nederzetting ergens tussen 2550 en 2400 v\u00f3\u00f3r Christus bewoond is geweest.\nMisschien hebben de prehistorische Warmonders ook een beetje handel gevoerd. Dat blijkt uit het feit dat de archeologen daar, naast de lokale vuursteen, ook vuurstenen werktuigen uit andere streken vonden (uit het noorden van Nederland en ook uit Limburg). Deze vuursteen was niet aangevoerd door gletsjers. De Warmonders van toen hadden dus mogelijk contact met mensen van elders; bijvoorbeeld reizigers die leefden van de ruilhandel.\nBij andere opgravingen zijn ook sporen uit de IJzertijd (vanaf ca. 600 v\u00f3\u00f3r Christus) en uit Romeinse tijd gevonden. Het betrof echter g\u00e9\u00e9n sporen van een nederzetting, maar slechts losse vondsten. Onder meer een pot uit de IJzertijd en ook scherven en een munt uit de eerste twee eeuwen na Christus. In of bij Warmond woonden toen dus wel mensen.\nDeze vondsten worden pas begrijpelijk binnen de historisch context. Rond het jaar 20 v\u00f3\u00f3r Christus kwamen de Romeinen naar Nederland, maar pas vanaf ongeveer 40 n\u00e1 Christus kwamen zij naar de kuststreek. Om de Rijn in handen te houden, bouwden de Romeinen allerlei legerforten langs de rivier. Rond de plek waar later Leiden zou ontstaan, bouwden zij legerfort 'Matilo'. De aanwezigheid van de Romeinse soldaten zorgde voor een zekere veiligheid. In de kuststreek ontstonden dan ook allerlei dorpjes. De mensen vestigden zich hier als boeren en vissers en zij dreven handel met de Romeinen. De vondsten uit die tijd die in Warmond zijn gedaan, hebben hiermee te maken. Na het jaar 250 kwam hier een einde aan. Het Romeinse rijk begon in te storten en de Romeinen trokken zich terug naar het zuiden. Door het vertrek van de Romeinen trok de door hen beschermde bevolking ook weg. De kuststreek, waar boerderijen en akkers voor altijd verlaten waren, vulde zich langzaam met bossen.\nVroege en hoge middeleeuwen.\nPas na een paar eeuwen ontstonden in de kuststreek weer dorpjes. Vooral in verband met de Kerstening van de kuststreek vernemen we de eerste berichten over de toenmalige bevolking. In 690 kwam Willibrord aan land bij de monding van de Schelde. Bekend is zijn betrokkenheid bij de stichting van de kerk van Oegstgeest tussen 719 en 739. Deze kerk werd de moederkerk van verschillende kapellen in omringende dorpen, zoals Warmond. Het dorp Warmond wordt voor het eerst vermeld tussen 885 en 896, en zijn kapel wordt kort v\u00f3\u00f3r 1049 genoemd.\nBuiten het bestaan van een Warmondse kapel en later kerk rond het jaar 1000 (als dochterkerk van Oegstgeest) is over het vroeg- en hoog-middeleeuwse Warmond maar weinig bekend. Archiefstukken uit die tijd zijn er amper. Wel heeft de archeologie enkele sporen uit deze periode gevonden, zoals een gebouwtje waarvan een van de houten paaltjes een koolstofdatering had tussen 865 en 1042 na Chr., en ook zijn op de top van de strandwal (aan de Herenweg achter de Hervormde kerk) een groot aantal vroegmiddeleeuwse weefgewichten gevonden, wat op bewoning duidt.\nDoor een studie over de oudste belastingen die in Warmond geheven werden (met name de tijns), is ten slotte duidelijk geworden dat de kern van het dorp Warmond in de 12de eeuw al lag waar het historische centrum heden nog gelegen is: aan de oevers van de Leede. Ook is aannemelijk gemaakt, dat de Warmondse dorpskerk in de periode 1127-1156 in tufsteen werd herbouwd en toen aan St. Matthias werd gewijd.\nLate middeleeuwen.\nPas door de toenemende verschriftelijking in de 13de eeuw is er meer bekend over het dorp. Het zijn dan vooral de heren van Warmond (en andere Warmondse edelen) die zich manifesteren. De eerste heer van Warmond van wie de naam bekend is, was heer Frank van Warmond. Op 20 februari 1201 was hij bij de graaf van Holland op bezoek. De graaf schonk toen landerijen aan een abdij en vroeg de heer van Warmond om getuige te zijn.\nDe heren van Warmond woonden eerst in een kasteel naast de dorpskerk (bij de huidige Oude Toren). Pas na 1300 woonden zij op het Huys te Warmont. Het dorp had nog meer kastelen, zoals Alkemade, Endepoel, Oud Teylingen/Lockhorst en Dirks Steenhuis. Deze zijn allemaal verdwenen. Alleen het kasteel van de heren van Warmond bestaat nog.\nDe heren van Warmond waren ridders en ze worden vermeld op verschillende slagvelden, zoals ridder Jacob van den Woude (\u20201302), de kleinzoon van Frank van Warmond. In 1301 vond een groot veldslag plaats tussen Holland en Utrecht, en Jacob van den Woude leidde het Hollandse leger samen met vier andere edelen. Een latere heer van Warmond, Jan van den Woude (\u20201417), was ook zo\u2019n stoere vechtersbaas. In 1396 ging hij samen met de graaf van Holland tegen de Friezen vechten. Voor de strijd sloeg de graaf de heer van Warmond ook tot ridder. In 1402 werd de inzet van de heren van Warmond beloond: de graaf verhief Warmond tot \u2018hoge en vrije heerlijkheid\u2019. Daardoor werd Warmond een zelfstandig gebied, een \u2018staat in de staat\u2019. De heren van Warmond waren dus steeds machtiger geworden. Toch moesten zij het soms ook ontgelden: in 1420 en 1426 werd hun kasteel, het Huys te Warmont, aangevallen en in brand gestoken.\nIn de geest van hun tijd waren de heren van Warmond vrome ridders. Jan van den Woude, die met de graaf in Friesland had gevochten, stichtte in Warmond in 1410 en 1413 twee kloosters. Het eerste was het mannenklooster Mari\u00ebnhaven dat stond op de plek waar in Warmond nu de woonwijk De Kloosterwei is gelegen. Het tweede klooster, vrouwenklooster St. Ursula, stond aan de noordzijde van de Oude Toren. Die plek is nu een weiland.\n16e eeuw.\nVoor Warmond was deze eeuw er een van verwoesting, want buiten het vergroten van de dorpskerk in 1525-1527 vallen alleen rampen te noemen. In 1509 brak de Spaarndammerdijk door en alle landerijen in Warmond stonden onder water. In 1514 gebeurde het nog een keer. Zelfs het bos van het Huys te Warmont stond blank. In 1545 vond weer een ramp plaats: het mannenklooster Mari\u00ebnhaven werd door brand verwoest.\nHet belangrijkste hoofdstuk in de verwoestingen van de 16de eeuw kwam met de Tachtigjarige Oorlog (1568-1648). Spaanse troepen vielen de Nederlanden binnen en belegerden verschillende steden, zoals Haarlem en Alkmaar. In 1573 dreigde Leiden op zijn beurt te worden aangevallen. Om te voorkomen dat de Spanjaarden in de grote gebouwen rondom de stad zouden gaan zitten, lieten de Leidenaren deze gebouwen slopen. In augustus 1573 kwamen zij naar Warmond, waar zij de dorpskerk in brand staken. Ook de kloosters gingen in vlammen op. Daarom kennen we de kerk nu als een ru\u00efne. De kloosters zijn zelfs helemaal verdwenen, omdat de bakstenen werden gebruikt om het Huys te Warmont te herbouwen. Want ook het kasteel was een ru\u00efne geworden. Tijdens het beleg van Leiden woonde de heer van Warmond trouwens niet op zijn kasteel, want hij verdedigde de stad met zo\u2019n 150 soldaten tegen de Spanjaarden.\nEind 1574 werd Leiden eindelijk bevrijd. De heer van Warmond \u2013 dat was toen Johan van Duvenvoirde \u2013 werd beloond voor zijn inzet bij de verdediging van de stad. De prins van Oranje benoemde hem tot \u2018Admirael ende oversten\u2019 van alle oorlogsschepen op het Haarlemmermeer.\nDaarmee waren de verwoestingen helaas nog niet voorbij. In 1576 waren troepen van de prins van Oranje in Noordwijk gelegerd, maar deze soldaten werden slecht betaald. In november kwamen de soldaten Warmond plunderen. Ze namen alles mee wat ze konden stelen.\nUit een document uit 1579 blijkt hoe zwaar het dorp onder de eerste oorlogsjaren geleden heeft. Net als elders waren de velden in Warmond door de soldaten vertrapt, de huizen verbrand, en de oogsten en dieren geroofd. Warmond moet er troosteloos hebben uitgezien, maar het leven kwam weer op gang. Nieuwe boerderijen werden gebouwd, en in de ru\u00efne van de kerk bij de Oude Toren werd het koor hersteld. Voortaan hielden de protestanten daar hun eredienst. De katholieken kerkten elders. De Reformatie was een feit.\nGouden Eeuw.\nIn de 17de eeuw woonde de beroemde schilder Jan Steen (1626-1679) in Warmond. In het bekende \u2018Jan Steenhuis\u2019 aan de Warmondse Jan Steenlaan 34-36 woonde hij niet. Maar Jan Steen heeft dat huis wel gekend, want hij woonde daar schuin tegenover, in een huis dat al lang verdwenen is. Twee jaar lang woonde hij daar. Warmond heeft Jan Steen wel ge\u00efnspireerd. Hij schilderde bijvoorbeeld \u2018de Hoenderhof\u2019, waarop het Warmondse kasteel Oud Teylingen/Lockhorst op de achtergrond te zien is. Volgens de Leidse archivaris W.J.J.C. Bijleveld is op Jan Steens schilderij \u2018Soo gewonne, so verteert\u2019 een deel van het interieur van kasteel Oud Teylingen/Lockhorst afgebeeld. Heel bijzonder is ook het schilderij \u2018Kermis te Warmond\u2019, waarop een herberg te zien is, met daaromheen heel veel mensen die lol maken. Toch is het de vraag of dit schilderij echt Warmond laat zien. Het schilderij kreeg zijn titel 'Kermis te Warmond' namelijk pas laat: in 1789. Bovendien lijkt de op het schilderij afgebeelde poort meer op die van het Huis Ter Weer in Wassenaar, dan op die van een Warmonds kasteel. Er heerst dus twijfel.\nIn dezelfde periode woonde in het dorp nog zo'n beroemdheid: de Nederlandse natuurkundige Antoni van Leeuwenhoek (1632-1723). In zijn kinderjaren was hij in Warmond leerling op een kostschool. Onbekend is waar deze school toen precies in het dorp lag.\nHet midden van de 17de eeuw betekende voor Warmond net als voor de rest van het land vooral het einde van de Tachtigjarige Oorlog. In 1648 werd de vrede getekend. Bij deze vrede speelde Warmond indirect een rol. Want een van de mensen die bij de vredesonderhandelingen namens Nederland optraden, was een Warmonder: Hi\u00ebronymus van Beverningh (1614-1690). Hij woonde op kasteel Oud Teylingen/Lockhorst, hetzelfde kasteel dat Jan Steen schilderde.\nDat Hi\u00ebronymus van Beverningh in het landelijke Warmond kwam wonen, past bij de Gouden Eeuw, daar men toen steeds meer verlangde naar de rust van het buitenleven. Stedelingen trokken naar het platteland en gingen wonen in \u2018buitenplaatsen\u2019: statige huizen omgeven door mooie tuinen. In Warmond ontstond toen een huis dat alle Warmonders goed kennen: Oostergeest. De Warmondse baljuw Cornelis van Roosenburgh bouwde deze buitenplaats in 1651. Daarna werden in Warmond nog meer buitenplaatsen gebouwd, zoals Groot Leerust (Burgemeester Ketelaarstraat 1), Leevliet (Jan Steenlaan 13) en Middendorp (Middendorplaan 10-12).\nVerlichting.\nDe jaren na 1700 staan bekend als de tijd van de verlichting. Dankzij de vooruitgang in de wetenschap begonnen mensen te denken, dat het mogelijk was om alles te begrijpen en te verbeteren. Verlichte denkers kregen nieuwe idee\u00ebn over godsdienst, de politiek, de economie en over de samenleving.\nZulke verlichte denkers waren in Warmond aanwezig. Een van hen was Johan Conrad Amman. Hij was in 1669 in Zwitserland geboren, maar kwam na zijn studie medicijnen naar Amsterdam, waar hij zich als arts vestigde. Hij ging zich daar bezighouden met onderwijs aan doofstommen. Hij was de eerste dokter in Nederland die het voor elkaar kreeg om dove kinderen te leren praten. In 1715 kwam Amman in Warmond wonen. Hij woonde op huis Oostergeest. Hij stierf daar in 1724.\nDoor hun zucht naar kennis waren verlichte denkers vaak grote verzamelaars, zoals te zien is bij latere bewoners van Oostergeest, onder wie Abraham Edens, een Rotterdamse koopman die het huis in 1746 wist te kopen. Hij was een groot verzamelaar van boeken, prenten, kaarten, tekeningen en allerlei wis- en natuurkundige gereedschappen zoals telescopen, microscopen en barometers. Edens stierf in 1765.\nMaar de grote denkers uit de 18de eeuw waren niet alleen op huis Oostergeest te vinden. Op het Huys te Warmont was de laatste heer van Warmond uit het geslacht Van Wassenaer in 1774 overleden, zonder kinderen te hebben. Het kasteel werd verkocht aan de schatrijke Cornelis Pieter baron van Leyden. Op een gegeven moment raakten zijn vrouw en zijn zoon bevriend met de schrijfsters Betje Wolff (1738-1804) en Aagje Deken (1741-1804). De dames werden vaak en regelmatig uitgenodigd om de zomers op het kasteel door te brengen. Met de Van Leydens praatten Betje en Aagje graag over kunst en cultuur, en vermoedelijk ook over godsdienst en politiek. Dat was een genot. Vanuit het Huys te Warmont schreef Betje aan een vriend: \u2018De plaats is overheerlyk; verstant, geest en hart hebben hier niets te wenschen, ons verblijf alhier is als eene Leevendige waterwel in de dorre zandwoestyne van het woeste Arabi\u00eb\u2019. Voor de bewoners van het Huys te Warmont brachten deze jaren zorgen. In 1795 werd Nederland bezet door de Fransen, die hier hun idealen van vrijheid, gelijkheid en broederschap meebrachten. De macht van de adel en de kasteelheren werd nu ernstig bedreigd.\nIndustrialisatie.\nDe 19de eeuw begon met de Franse tijd: Keizer Napoleon Bonaparte heerste over Europa. In Nederland stelde hij zelfs zijn broer Lodewijk Napoleon als koning aan. Deze had het beste met de Nederlanders voor. Maar hij kon niet voorkomen dat de keizer de Nederlanders in zijn oorlogen meesleepte. In 1812 moesten mannen uit Warmond naar Rusland vertrekken om daar strijd te leveren. Velen verloren het leven. Na de Russische veldtocht waren acht Warmondse jongens vermist.\nIn 1815 werd Napoleon Bonaparte nogmaals verslagen en begon de tijd van burgers. Er kwam meer democratie. Warmond was eeuwenlang een zelfstandig gebied waar de heer van Warmond over leven en dood van zijn onderdanen beschikte. Maar dat was nu voorbij. De heren van Warmond mochten het dorp nog besturen, maar dit recht raakten zij in 1848 definitief kwijt. Voortaan werd het dorp bestuurd door het gemeentebestuur zoals dat tegenwoordig nog bestaat: een burgemeester, een paar wethouders en een gemeenteraad.\nIn de 19de eeuw was het geloof nog altijd belangrijk. Daarin speelde Warmond een rol, want daar was sinds 1799 een Groot Seminarie. Dit zat in de gebouwen die Warmonders nu kennen als Mari\u00ebnhaven en Mari\u00ebngaerde. Het Seminarie was heel belangrijk. Niet alleen hebben veel pastoors daar hun opleiding gehad, het Seminarie werd voor de Warmonders ook een bron van inkomsten. Vooral priesterkleermakers en kaarsenmakerijen (zoals Pap\u00f4t, vanaf 1856 op Dorpsstraat 112) werkten voor het Seminarie.\nDe 19de eeuw was ook de tijd van de Industri\u00eble revolutie. Dat kwam vooral dankzij de stoommachines. In Warmond was het letterlijk zo, want in 1842 kreeg het dorp een treinstation. Station Warmond lag aan de allereerste spoorlijn van Nederland, waarvan de bouw vijf jaar eerder was begonnen. Dit stationsgebouw bestaat niet meer: het stond naast het huidige spoorwegviaduct, schuin tegenover restaurant Het Stationskoffiehuis. Al binnen een jaar na de bouw van het station vond in Warmond al een treinongeluk plaats. De spoorbrug over de Leede was niet goed dichtgegaan, waardoor de locomotief en de kolenwagen ontspoorden en neerstortten. De bestuurder van de locomotief verloor het leven en twee andere machinisten raakten gewond, maar de reizigers bleven ongedeerd. Door deze droevige gebeurtenis kreeg Warmond wel een primeur, want dit was het allereerste spoorwegongeval van Nederland. Ook in 1874 vond er bij Warmond een spoorongeval plaats waarbij twee doden vielen.\nBinnen de industri\u00eble revolutie past ook de bouw tussen 1843 en 1845 van het gemaal De Leeghwater. Het gemaal, gelegen aan de zuidrand van de Haarlemmermeer (toen nog Warmonds grondgebied), werd gebouwd voor de droogmaking van het Haarlemmermeer. Het was een prestatie van formaat, want het gemaal was toen de grootste stoommachine ter wereld.\nOndanks de industri\u00eble revolutie was Warmond toen vooral een boerendorp. Er zijn tegenwoordig weinig boerderijen in Warmond, maar in 1815 waren er bijna vijftig. Op deze boerderijen waren veel dieren te vinden, waarvan de meeste werden gegeten. Elk jaar werden in Warmond honderden koeien, schapen en varkens geslacht. Daarnaast produceerden de Warmondse boeren vooral rogge en aardappelen, en daarnaast ook haver, gerst, erwten, bonen en kaas. Omdat Warmond aan het water ligt, waren de boerderijen daar bijzonder: het waren vaarboerderijen. Men noemde ze zo, omdat de boeren hun dieren met de boot naar de weilanden brachten. Vanwege de waterrijke omgeving kende Warmond ook scheepmakerijen. De Scheepsbouw was in het dorp een van de belangrijkste ambachten.\nHet is eeuwen lang zo geweest, maar vanaf 1880 ging het Warmondse boerenlandschap er langzaam maar zeker heel anders uitzien. Op de zandgronden kon men heel goed bollen kweken en dat leverde veel geld op. De akkers verdwenen helemaal uit het landschap. Zij maakten plaats voor tulpen, hyacinten en later ook narcissen. Tegen 1900 had Warmond bijna 100 hectaren bollengrond. En er werden bollenschuren gebouwd, waar de bloembollen werden opgeslagen. Middenin het dorp staan nog mooie bollenschuren, zoals de houten schuur achter Dorpsstraat 62a en het grote huis op Dorpsstraat 19.\nDe wereldoorlogen en Warmond.\nDe 20ste eeuw werd de eeuw van de wereldoorlogen. Op 3 augustus 1914 verklaarde Duitsland de oorlog aan Frankrijk. Zo begon de Eerste Wereldoorlog (1914-1918). De Duitsers vielen Belgi\u00eb binnen om Frankrijk vanuit het noorden aan te vallen. Rond Antwerpen en Mechelen werd zo heftig gevochten dat de bevolking op de vlucht sloeg. Vanaf oktober 1914 trokken meer dan een miljoen Belgische vluchtelingen naar Nederland.\nIn Warmond kwamen de eerste vluchtelingen al op 10 oktober aan. Net als overal in het land werden ze in Warmond goed onthaald. Zo\u2019n 200 Belgen werden opgevangen in Hotel De Zon (Dorpsstraat 114) en in de lagere school \u2013 de St. Nicolaasschool \u2013 die toen op de plek van Albert Heijn stond. De Warmonders gaven veel kleding en de Warmondse arts nam de medische zorg op zich. De vluchtelingen werden ondertussen ook wel aan het werk gezet: voor hun eigen behoeften moesten zij zelf strozakken maken, breien, kleren naaien en wassen. De vluchtelingen bleven niet lang. De Duitsers lieten namelijk weten dat ze terug mochten keren. Velen gingen terug naar huis, maar sommigen waren bang en trokken naar andere plaatsen in Nederland. Op 19 november 1914 werd voor de laatste overgebleven vluchtelingen in het dorp een Sinterklaasfeest georganiseerd. De Sint gaf hen veel koek en speelgoed mee. De volgende dag vertrokken ze naar vluchtelingenkamp Oldebroek in Gelderland. De Warmonders waren opgelucht, want voor een dorp met maar 2000 inwoners, waren 200 vluchtelingen een hele last.\nDe jaren na de oorlog waren goed. In Warmond kwam de watersport op. Sommigen verdienden daar veel geld mee. Er werden jachthavens aangelegd, zoals jachthaven 't Fort en de jachthaven van W.A. Visch aan de huidige Burgemeester Ketelaarstraat. Langs de Leede ontstonden restaurantjes, zoals restaurant-boerderij Meerrust (Dorpsstraat 5). Rijke mensen kwamen helemaal vanuit Den Haag om in Warmond te eten en aan het water feest te vieren. Een belangrijke werkgever in Warmond was toen de houtfabriek Padox in de Veerpolder. In 1923 werkten daar zo\u2019n 130 mensen. Padox maakte complete houten woningen die je zelf in elkaar kon zetten. In Warmond staan er nog een paar: aan de Burgemeester Ketelaarstraat 2A-4 en 10-12, en ook aan de Herenweg 115 en 117.\nIn 1929 ging het mis. Europa was na de oorlog heel afhankelijk van Amerika, van wie veel geld werd geleend voor de wederopbouw. Maar in Amerika brak een economische crisis uit. De hele wereld werd hierin meegesleept. Voor de kleinere boeren of bollentelers in Warmond werd het moeilijk. Ze verdienden bijna niets meer en moesten de overheid om steun vragen.\nDe crisisjaren waren voor Duitsland nog zwaarder dan voor andere landen. Als verliezer van de Eerste Wereldoorlog moest Duitsland namelijk enorm veel geld aan Frankrijk betalen. Het Duitse geld werd minder waard en prijzen schoten omhoog. Veel Duitsers leefden in armoede. De crisis van 1929 maakte dit alleen maar erger en Duitsers waren erg boos. Adolf Hitler, die in 1933 aan de macht kwam, speelde daarop in. Hij bouwde grote wapenfabrieken waar Duitse werklozen aan het werk konden. Hij gaf de Duitsers hoop. En met zijn lange toespraken wist Hitler op veel Duitsers grote indruk te maken. Toen Hitler oorlog wilde gaan voeren, waren de Duitsers bereid hem te volgen.\nMet de inval van het Duitse leger in Polen begon de Tweede Wereldoorlog (1939-1945). Engeland en Frankrijk verklaarden op hun beurt de oorlog aan Duitsland. Nederland wilde net als in de Eerste Wereldoorlog neutraal blijven, maar Duitsland viel Nederland in mei 1940 aan. De Nederlanders boden felle tegenstand en daarbij speelden Warmonders natuurlijk ook een rol. Zo zat de Warmondse vliegenier Herman Vallentgoed bij de Nederlandse luchtmacht. Bij de Duitse inval vertrokken Herman Vallentgoed en zijn bemanning vanaf Schiphol om strijd te leveren. Op meerdere plekken, zoals bij de Kaag, wisten ze Duitse toestellen uit te schakelen, maar na een paar uur werden zij zelf boven de Noordzee door een Duits jachtvliegtuig geraakt, waarna ze in zee stortten. Zoals bekend verloren de Nederlanders de strijd aan het begin van de oorlog en Nederland gaf zich na 5 dagen over.\nIn Warmond zelf was de Tweede Wereldoorlog natuurlijk een spannende tijd. Vanwege de Jodenvervolging waren in het dorp meerdere onderduikers aanwezig. Bijvoorbeeld op de Lommerlustlaan, waar een joodse vrouw vanaf 1942 in een klein huisje bij een echtpaar was ondergedoken. Of op de Warmundastraat, waar twee mannen uit Haarlemmermeer bij een echtpaar ondergedoken zaten. Op een dag ging een van deze onderduikers plotseling dood. Met gevaar voor eigen leven kwam een Warmondse boer het lijk \u2019s nachts ophalen om het op zijn erf te begraven. Gelukkig kwam hij geen Duitsers tegen. Toch zijn Warmondse helpers weleens verraden, met Duitse gevangenschap als gevolg.\nNoodlanding van een Britse bommenwerper\nEen spectaculaire gebeurtenis was de noodlanding van een Britse bommenwerper op korte afstand van het dorp. Deze bommenwerper, een viermotorige Lancaster van de Royal Air Force, had op de nacht van 27 op 28 mei 1943 deelgenomen aan bombardementen boven de Duitse stad Essen. Het Duitse afweergeschut wist echter drie van de vier motoren kapot te schieten. De Lancaster probeerde op \u00e9\u00e9n motor nog naar Engeland terug te vliegen, maar boven Amsterdam werd het vliegtuig weer door de Duitsers beschoten, waarop het uit koers raakte.\nDe piloot besloot om een noodlanding te maken. Hij wist dat ten zuiden van Amsterdam meren waren, waar hij dat kon proberen. Op weg naar Warmond wist de piloot de toren van de katholieke kerk van Sassenheim, die opeens uit het niets voor de landingslichten verscheen, nog maar net te ontwijken. Daarna liet de piloot het vliegtuig zakken. Hoewel hij in het water dacht te landen, kwam het vliegtuig in de Lakerpolder tot stilstand. Al gauw werden de bemanningsleden door de Duitsers gearresteerd en kwamen in krijgsgevangenkampen in Duitsland terecht. Gelukkig overleefden zij de oorlog allemaal.\nIn de oorlogsjaren was dhr. A.J.L. Ketelaar de burgemeester van Warmond. Begin september 1944 kreeg de burgemeester bezoek van Duitse militairen die onderdak eisten voor een paar dames. Later vroegen de Duitsers hem om paarden en wagens te leveren. In beide gevallen kon de burgemeester niet aan de Duitse eisen voldoen. Dat kon weleens voor moeilijkheden zorgen. Om de burgemeester te beschermen vertelde men voortaan dat hij op reis was.\nDirect na dit voorval kwam Dolle Dinsdag (5 september 1944). Het gerucht ging dat de bevrijding nabij was. In het dorp heerste daarom een opgewonden stemming. Met de Duitsers, die in het Seminariegebouw gelegerd waren, werd afgesproken dat zij zich zonder tegenstand zouden overgeven. Maar dat was een val: met het bericht dat zij zich overgaven, hoopten de Duitsers dat Warmondse verzetsstrijders naar voren zouden treden, zodat die nu opgepakt konden worden. Daarnaast ontdekten de Duitsers dat de burgemeester niet op reis, maar gewoon in Warmond aanwezig was. Hij werd opgepakt en van illegale activiteiten beschuldigd. De volgende dag, 6 september, brachten de Duitsers de burgemeester naar het weiland achter de Oude Toren, waar zij hem met een nekschot vermoordden.\nDe volgende weken werd het steeds moeilijker in het land. Al het verkeer werd beschoten door geallieerde vliegtuigen. Ook de jachthavens in Warmond werden beschoten, gelukkig zonder dat er mensen gewond raakten. Op 26 november 1944 vond in het dorp een razzia plaats. In verschillende plaatsen waren de mannen van 17 tot 40 jaar al meegenomen, en nu kwam Warmond aan de beurt. Een groot aantal mannen uit Warmond, De Kaag en ook toevallige passanten werd in het Seminarie bijeengebracht. Stuk voor stuk kwamen zij voor een officier die de persoonsbewijzen controleerde. Het liep goed af, want na een paar uur mocht iedereen weer naar huis. Maar tijdens de huiszoekingen hadden de Duitsers veel gestolen: fietsen, eten, zeep, drank en zelfs steenkool werd meegenomen. Het is in die tijd dat mensen zelfs tulpenbollen gingen eten, want er was bijna geen eten meer te vinden. Alleen met ruilen konden mensen af en toen iets lekkers op tafel krijgen.\nOndertussen werden de Duitse steden door de geallieerde vliegtuigen zwaar gebombardeerd. Als reactie daarop zetten de Duitsers een nieuw wapen in: de Vergeltungswaffe. De eerste versie, de V1, was een soort onbemand raketvliegtuig dat met 850 kilo springstof aan boord steden op grote afstand kon raken. In het bos van het Huys te Warmond begonnen de Duitsers begin 1945 een lanceerbaan voor V1-raketten te bouwen. De helft van Warmond moest worden ge\u00ebvacueerd, want niemand mocht daar in de buurt blijven wonen.\nDe Engelsen probeerden de bouw van de V1-baan te verhinderen door deze op 3 maart 1945 te bombarderen. Maar de Engelse bommen raakten de verkeerde doelen: de stal van boerderij De Burcht (Burgemeester Ketelaarstraat 25) en ook een nabij gelegen huis, waarbij drie gewonden vielen. Uiteindelijk maakten de Duitsers de lanceerbaan niet meer af. De oorlog was bijna voorbij en veel Duitse troepen kregen opdracht om naar Noord-Duitsland te vertrekken. In Warmond werden dus nooit V1\u2019s gelanceerd. Toch hebben Warmonders een hoop V1\u2019s gehoord en gezien, die dagelijks vanuit andere plaatsen geschoten waren. In het bos van het Huys te Warmont kun je de resten van de V1-baan nog steeds zien.\nWederopbouw en moderne tijd.\nNa de Tweede Wereldoorlog kwam de wederopbouw. In Warmond werd veel gebouwd. Waar vroeger weilanden of bollenvelden lagen, kwamen nieuwe wijken, zoals aan de Norremeerstraat en Jan Steenlaan (1947), de Oranjewijk (1960), Endepoel (vanaf de jaren zestig), Lommerlust (1980), enz. In de Zwanburgerpolder, waar de Warmondse boeren eeuwen lang hun koeien lieten weiden, werd vanaf 1972 zand gewonnen. De weilanden maakten daar plaats voor een grote plas \u2013 \u2019t Joppe \u2013 en een recreatie-eiland: Koudenhoorn.\nIn deze tijd zijn allerlei typisch Warmondse dingen gesneuveld. Het kasteel van de heren van Warmond, dat altijd particulier bezit was geweest, werd in 1960 aan de gemeente verkocht. Ook de tol, die je sinds de middeleeuwen bij het Warmonderhek moest betalen om het dorp in te komen, verdween in 1954 definitief. Zelfs de \u2018beurs van Warmond\u2019, die in de 16de eeuw in het leven werd geroepen om studenten theologie aan de Leidse Universiteit te ondersteunen, is verdwenen. Het werd lange tijd uit Warmondse gelden betaald, maar het is onlangs uit de begroting van het Ministerie van Onderwijs verdwenen. Daarmee is de laatste erfenis van de heren van Warmond voor altijd verdwenen.\nHet Seminarie heeft in 1967 zijn deuren gesloten, wat voor een hele industrie van kaarsenmakers, kleermakers, boekbinders of bidprentendrukkers de genadeklap was. Ook de oer-oude Warmondse scheepmakerijen zijn verdwenen: Schakenbos (op de Scheepmakersdam) sloot in 1969, en Scheepswerf De Leede (tegenover Groot-Leerust) ging in 1981 in vlammen op. Daarnaast heeft de opkomst van de supermarkten en grote winkelketens de kleine Warmondse winkels de das om gedaan. De ooit zo levendige Dorpsstraat heeft ze een voor een zien verdwijnen. Ten slotte heeft de moderne tijd ook het einde van de Warmondse zelfstandigheid betekend: in 2006 is Warmond samen met Voorhout en Sassenheim opgegaan in de gemeente Teylingen. Toch blijft Warmond een levendig dorp. Allerlei activiteiten worden gedragen door een waar leger lokale vrijwilligers, al dan niet georganiseerd in verenigingen. Scholen, sport, kunst en cultuur worden door hen gedragen. Het dorp onderscheidde zich begin 20ste eeuw al als watersportdorp, en een eeuw later is dit nog altijd wat het dorp zijn glans geeft. In februari 2018 werd het dorp verrast door heel nieuwe inbreng. Toen lanceerde de ESA een satelliet met een supermoderne camera aan boord, gebouwd door het Warmondse bedrijf Cosine. Daarmee schrijft Warmond nu ruimtevaartgeschiedenis.\nBezienswaardigheden.\nVan oudsher was de opvallendste bezienswaardigheid in Warmond, de bomenrijkdom. Alle reisverslagen uit voorbije eeuwen (te beginnen vanaf 1649) spreken er lovend over.\nWarmond heeft een beschermd dorpsgezicht.\nZie ook:\nDe dorpskern en zijn dammetjes.\nDe huidige dorpskern van Warmond wordt gekenmerkt door zijn dammetjes: parallelle straatjes die haaks op het water liggen, en van de Herenweg tot de Leede lopen. Dit is een directe afspiegeling van de laatmiddeleeuwse dorpskern. Deze bestond in de 14de en 15de eeuw uit een lint boerderijen langs de Leede. Elk boerenerf had de vorm van een langwerpige strook grond met akkerland aan de Herenweg en broekland aan de Leede, terwijl de boerderij (met hooiberg en schuren) in het midden lag. De boerenerven waren van elkaar gescheiden door sloten, die in de geschreven bronnen 'heiningsloten' worden genoemd.\nVanaf de 16de eeuw begonnen de boerderijcomplexen in de dorpskern plaats te maken voor een conglomeraat van huisjes bewoond door kleine ambachtslieden. De oorspronkelijk ruime boerenerven werden daarbij opgesplitst in talloze kleine erfjes. Om vanuit de weg de achterliggende erven te kunnen bereiken, werd het nodig om toegangspaden aan te leggen. Deze werden uiteraard niet dwars door andermans erven aangelegd, maar langs de slootkanten (zoals te zien op de 17de-eeuwse kaart van J. Dou). Paden langs het water werden 'dammen' genoemd. In latere tijd werden heel wat sloten gedempt en werden de (langs de sloten lopende) dammen verbreed tot (vrij smalle) straten, een proces dat tot in de 20ste eeuw doorging, waarbij de benaming 'dam' bleef gehandhaafd. De aldus ontstane straten heten in Warmond nog altijd 'dammetjes'.\nHierdoor is in de Warmondse dorpskern nog altijd de laatmiddeleeuwse structuur te herkennen, in zoverre dat de oude boerderijen zijn verdwenen en de ruimte tussen de dammetjes is volgebouwd. Aan de Jan Steenlaan, gelegen in het verlengde van de Dorpsstraat, zijn echter nog wel enkele historische boerderijen te zien, die een indruk geven van hoe de oorspronkelijke dorpskern er kan hebben uitgezien.\nKasteel en kasteelterreinen.\nHoewel Warmond in de middeleeuwen niet minder dan zes kastelen telde, kent het dorp er heden nog maar een: het Huys te Warmont, Daarnaast is \u00e9\u00e9n kasteelterrein nog herkenbaar aan het middeleeuwse grachtenstelsel, namelijk Dirks Steenhuis.\nBoerderijen.\nAls (voormalig) boerendorp telt Warmond nog een groot aantal boerderijen, waaronder:\nKastelen in heden en verleden.\nDoor de aanwezigheid van aanzienlijke adellijke families (Van Teylingen, Van Alkemade, Van den Woude) telde Warmond in de middeleeuwen zeker zes kastelen en ook enkele adellijke woningen:\nOud Teylingen/Lockhorst.\nDit kasteel stond aan de Leede, bij de huidige Norremeerstraat. Het werd waarschijnlijk halverwege de 13de eeuw opgetrokken door Simon van Teylingen. Het slot werd gesloopt in 1814.\nKasteel Endepoel.\nKasteel Endepoel stond aan het einde van de huidige Endepoellaan. Het werd voor het eerst vermeld rond 1300. Het kasteel werd bewoond door een lage edelman, Nicolaas Magnus. Het kasteel is niet lang een adellijk huis gebleven, in de 15de eeuw was het al vervallen tot de boerenstand. Wel bleven de oorspronkelijke adellijke rechten behorend bij het kasteel (visrecht en zwanendrift) nog lange tijd aan de boerderij verbonden.\nDirks Steenhuis.\nDirks Steenhuis, dat lag bij de Warmondse Oude Dam, werd zo genoemd omdat heer Dirk van Teylingen (\u20201282) het kasteel 'onse steenhues' noemde. Waarschijnlijk werd het gebouwd door diens vader heer Willem van Teylingen, in de eerste helft van de 13de eeuw. De laatste Van Teylingen die op het kasteel woonde was Jan van Teylingen (\u2020ca. 1304). In de tweede helft van de 14de eeuw is Dirks Steenhuis gesloopt.\nDe woning van Jacob XII van den Woude, bij de kerk.\nVan dit kasteel is weinig bekend. Er is een vermelding van rond 1285 en daarbij wordt uitdrukkelijk vermeld dat het bij de kerk stond (dus bij de huidige Oude Toren). In 1410 schonk de heer van Warmond het kasteel aan tertiarissenzusters, ten behoeve van het stichten van een vrouwenklooster op het kasteelterrein. In de kloosterrekeningen komt men het vroegere kasteel nog tegen als het 'Hoge huis'. Toen het klooster in 1573 verwoest werd, verdwenen ook de laatste resten van het kasteel.\nHuys te Warmont.\nHet Huys te Warmont, het kasteel van de ambachtsheren (later hoge heren) van Warmond, is op te vatten als de opvolger van de woning van Jacob XII van den Woude bij de kerk. Het werd gebouwd rond 1300. In de 14de eeuw bestond het slechts uit een vierkante woontoren. Deze toren bestaat nog voor een deel (zij het afgetopt): dat is de westelijke toren van het huidige kasteel. Vanaf de 15de eeuw werd het kasteel geleidelijk uitgebouwd tot een vierkant slot. Lange tijd zag het kasteel eruit als een middeleeuwse versterking, maar in de 18de eeuw werd het verbouwd tot een buitenplaats. Het kasteel dankt zijn huidige gedaante aan genoemde verbouwing.\nKasteel Alkemade.\nKasteel Alkemade werd gebouwd halverwege de 13de eeuw, vermoedelijk door een van de vroege heren van Alkemade. Door verwaarlozing en overstromingen is het kasteel in de tweede helft van de 14de eeuw uiteindelijk vervallen. Op korte afstand verrees in de 17de eeuw buitenplaats Oud-Alkemade. Deze werd in 1824 alweer afgebroken.\nIn 2012 is de juiste locatie van het middeleeuwse kasteelterrein teruggevonden door leden van het Historisch Genootschap Warmelda. In hetzelfde jaar werd het terrein, waar een jachthaven werd aangelegd, door archeologen van de Rijksdienst voor het Cultureel Erfgoed deels onderzocht, waarbij inderdaad meervoudige slotgrachten en veel middeleeuwse scherven en baksteenresten werden teruggevonden.\nEen onbekend kasteel?\nDaarnaast wordt een sterkte vermoed in de Hofpolder, maar deze is niet archeologisch aangetoond. Het zou volgens Fockema Andreae mogelijk een voorganger van het Huys te Warmont kunnen zijn. Archeologen van de Rijksdienst voor het Cultureel Erfgoed menen dat bedoelde locatie een verdwenen versterking kan zijn.\nOverige adellijke bewoning.\nNaast bovengenoemde kastelen kende Warmond in de middeleeuwen ook enkele adellijke woningen, die echter vermoedelijk niet of beperkt verdedigbaar waren. Onder meer:\nKerkelijke gebouwen.\nIn de middeleeuwen bezat Warmond een kerk en twee kloosters: Mari\u00ebnhaven en St. Ursula.\nEen kapel uit het jaar 1000.\nOorspronkelijk bezat Warmond alleen een kapel, die volgens een handschrift uit circa 1040 (Het Echternachse Sacrementarium) een dochterkerk was van het Groene Kerkje in Oegstgeest. Mogelijk is deze kapel in het tweede kwart van de 12de eeuw vervangen door een tufstenen kerk. Deze kerk is later vervangen door een grotere bakstenen kerk met een toren. In 1525-1527 vond de laatste verbouwing plaats, waarbij vooral het koor werd uitgebreid. Zowel kapel als kerk waren gewijd aan St Matthias.\nIn 1573 is de kerk door Leidenaren verwoest, om te voorkomen dat de oprukkende Spaanse troepen hierin een veilig heenkomen konden vinden. Het koor van de kerk is in 1579 door de heer van Warmond herbouwd en ter beschikking gesteld aan de hervormden. In 1874 werd het koor afgebroken toen de hervormden naar een nieuw kerkgebouw aan de Herenweg gingen. Alleen de Oude Toren en de bijbehorende ru\u00efne zijn de resten van deze kerk.\nKloosters.\nDe twee Warmondse kloosters werden opgetrokken nabij voormalige kasteelcomplexen. Klooster Mari\u00ebnhaven, een cisterci\u00ebnzer mannenklooster, werd in 1412 gesticht door de heer van Warmond Jan van den Woude, op de landerijen van het kort v\u00f3\u00f3r 1386 afgebroken kasteel 'Dirks Steenhuis'. Op bedoelde locatie ligt tegenwoordig een nieuwbouwwijk, die toepasselijk \"Kloosterwei\" heet. Vrouwenklooster St. Ursula of Elfduizend Maagden stond ook op voormalige kasteelgoederen. Dit klooster werd in 1410 namelijk gesticht door dezelfde Jan van den Woude, op de plek waar eind 13de eeuw nog de \"woning\" van ridder Jacob van den Woude wordt vermeld. Deze woning, die toen nog ommuurd was, stond even ten noorden van de huidige Warmondse kerkru\u00efne.\nDe kloosters bleven amper twee eeuwen staan. In 1545 werd het mannenklooster al gedeeltelijk door brand aangetast. Voorafgaand aan het Beleg van Leiden (1573-1574) werden beide kloosters uiteindelijk definitief verwoest, door de Leidenaren in brand gestoken om te voorkomen dat de Spanjaarden zich erin konden verschansen.\nNa het Leids ontzet werden de kloostergoederen door de heer van Warmond geclaimd op grond ervan dat diezelfde goederen door zijn voorvaderen aan de kloosters geschonken waren, en omdat de heer van Warmond genoegdoening wenste na de verwoestingen van het beleg van Leiden, waarbij zijn kasteel ook in brand werd gestoken. Dit werd hem gegund en vanaf 1579 werd het kasteel van de heren van Warmond (onder meer) met de bakstenen van de kloosters hersteld.\nLatere kerken en seminarie.\nDe katholieke Sint-Matthiaskerk is een neogotische kruiskerk uit 1859 en werd ontworpen door Theo Molkenboer.\nIn Warmond was tot 1967 het grootseminarie van het bisdom Haarlem gevestigd, waar onder andere Martinus Jansen, W.F.N. van Rootselaar en Adrianus Simonis studeerden. Johannes Willebrands was er docent filosofie en later directeur. Dit in 1799 gestichte seminarie was het eerste rooms-katholieke seminarie in de noordelijke Nederlanden. Het seminariegebouw doet tegenwoordig dienst als verzorgingstehuis. De bijbehorende kapel uit 1843 werd ontworpen door Theo Molkenboer. Omstreeks 1930 werd het seminarie uitgebreid met het zogenaamde Philosophicum, bestaande uit een nieuwe vleugel en een tweede kapel, beide naar ontwerp van Jan Stuyt. Na sluiting van het seminarie ging Warmond over van het bisdom Haarlem naar het bisdom Rotterdam.\nEconomie.\nDe agrarische sector was in Warmond de belangrijkste bron van inkomsten. In de late middeleeuwen waren de Warmondse boerderijen gemengde bedrijven, met zowel veeteelt in het veengebied als akkerbouw op de geest langs de Herenweg (met vooral rogge en gerst). In latere tijd werd veeteelt de voornaamste bedrijvigheid. Daarnaast was er visserij en zoals gezegd in veel mindere mate akkerbouw, met de teelt van rogge, aardappelen, haver, gerst, erwten en bonen. Daarnaast had Warmond al aan het einde van de middeleeuwen enkele scheepswerven. Door de waterrijke omgeving was scheepsbouw daar een voor de hand liggende industrie.\nIn de tweede helft van de negentiende eeuw kwam in Warmond op de zandgronden de bloembollenteelt op. Deze teelt breidde zich snel uit waardoor ze voor veel Warmonders een belangrijke bron van inkomsten werd. Een andere belangrijke bron van inkomsten was de watersport, die omstreeks 1910 ontstond. De Kagerplassen waren hiervoor uitermate geschikt. Verscheidene particulieren lieten hun land vergraven tot jachthaven. De oudste industrie in Warmond waren de kalkovens. Deze zijn in 1865 door de heren D.S. en J. Bredenberg gesticht en in de jaren 1930 afgebroken om plaats te maken voor een jachthaven. De in 1917 gevestigde Padoxfabriek legde zich toe op het bewerken van hout voor de bouw en scheepswerven en is een paar jaar geleden failliet gegaan. Verder zijn er nog kaarsenmakerijen geweest, maar die bestaan ook niet meer. Wel is in de oude kaarsenmakerij van Pap\u00f4t nu een klein museum gevestigd. Warmond kende zo'n vijftig jaar geleden een rijk winkelbestand, dat uitsluitend een lokaal karakter had. Zo waren er alleen al in de Dorpsstraat, de winkelstraat, zo'n veertig winkels gevestigd. Deze voorzagen de Warmonders van alle dagelijkse en niet-dagelijkse boodschappen. Door concurrentie van winkelvoorzieningen in omliggende plaatsen en door gebrek aan opvolging moesten de meeste winkeliers in de loop der jaren hun winkel sluiten. Nu is de belangrijkste winkelvoorziening een supermarkt van Albert Heijn. Verder kent het dorp een aantal kunstgaleries, horeca en wat speciaalzaken.\nOverheid en gezag.\nAmbachtsheren.\nRond het jaar 985 was Warmond al met zekerheid een zelfstandig rechtsgebied met een eigen bestuurder: een ambacht. De namen van de oudste bestuurders (schouten of ambachtsheren) zijn niet bekend. De oudste bij naam bekende ambachtsheer van Warmond wordt genoemd in 1201: Frank van Warmond wordt in dat jaar vermeld als getuige van graaf Dirk VII van Holland. Het kasteel van heer Frank van Warmond stond mogelijk bij de Warmondse dorpskerk.\nFrank had geen zoon, maar wel een dochter: Sophia van Warmond. Deze trouwde met een edelman uit de buurt, Jacob XI van den Woude (Woubrugge), zodat de heerlijkheid Warmond op diens geslacht vererfde.\nHet geslacht Van den Woude bouwde rond 1300 een nieuw kasteel, dat eeuwenlang de zetel bleef van de heren van Warmond, het Huys te Warmont. In 1362 droeg Jacob XIV van den Woude dit kasteel en het bijbehorende land in leen op aan de Vrouwe van Voorne. Al sinds de 13de eeuw onderhielden de heren van Warmond met de heren en vrouwen van Voorne namelijk goede relaties.\nDoor koop breidden de heren van Warmond en Woude in 1416 hun gebied uit met de ambachtsheerlijkheid Alkemade. Daardoor heersten de heren van Warmond vanaf het begin van de 15de eeuw niet alleen over Warmond en Woubrugge, maar ook over een groot gedeelte van wat later gemeente Kaag en Braassem zou worden.\nHoge heren.\nAls dank voor de inzet van de heer van Warmond in de oorlog tegen de Friezen en het land van Arkel, verhief de graaf van Holland het ambacht Warmond in 1402 tot een hoge heerlijkheid. In 1428 gebeurde dat ook met de aangrenzende ambachten Alkemade en Esselijkerwoude (Woubrugge), eveneens in bezit van de heren van Warmond. Daardoor kregen de heren van Warmond veel meer macht. Feitelijk was Warmond een 'staat in de staat' geworden (medi\u00ebvist Antheun Janse noemt hoge heren ook toepasselijk 'semi-landsheren'). De heren van Warmond mochten in hun gebied zelfs de doodstraf uitspreken.\nDe familie Van den Woude bleef aan het hoofd van de heerlijkheid Warmond tot in de 16de eeuw. Hierop kwam Warmond in handen van het geslacht Van Duvenvoorde. Een van de bekendere heren van Warmond uit dat geslacht was Johan van Duvenvoorde (\u20201610). Deze is onder meer bekend vanwege zijn rol bij de verdediging van de stad Leiden tijdens het Beleg van Leiden (1573-1574). De prins van Oranje benoemde hem daarom tot \u2018Admirael ende oversten\u2019 van alle oorlogsschepen op het Haarlemmermeer.\nModerne tijd.\nNa de komst van de Fransen in 1795 raakten de heren van Warmond hun rechten geleidelijk kwijt. Vanaf 1848 zat het gezag in handen van een gemeentebestuur (zie Lijst van burgemeesters van Warmond). In 2006 is Warmond opgegaan in de gemeente Teylingen.\nDemografie.\nDe oudste demografische gegevens dateren van omstreeks 1370. Rond dat jaar had Warmond minimaal 168 inwoners (waarschijnlijk iets meer, omdat bijv. geestelijken in de toenmalige inventarisatie niet meegenomen waren). Vanaf die tijd groeide het aantal inwoners gestaag tot 1488 in 1628 om daarna weer te dalen tot 786 in 1807. Daarna groeide de bevolking weer tot 4394 in 1960. Op 1 juni 2005, ruim een half jaar voordat Warmond opging in de gemeente Teylingen bedroeg het aantal inwoners 4915. Per bedroeg het aantal inwoners van Warmond .\nSport.\nSinds het begin van de 20ste eeuw geldt Warmond als een centrum voor de watersport. Sinds 1975 is Warmond ook keerpunt van de jaarlijkse Strontrace.\nMolens.\nAl in 1370 wordt in Warmond een molen vermeld: dat was een korenmolen, die tot het einde van de 19de eeuw bij het perceel Oosteinde 4 stond.\nHeden is in Warmond nog een aantal goed onderhouden windmolens te vinden:\nSpoorwegongeval.\nHet eerste spoorwegongeval in Nederland vond plaats op 10 maart 1843 nabij Warmond toen een locomotief ontspoorde bij een niet goed afgesloten spoorbrug. Er viel een dode."}
{"id": "9523", "revid": "236636", "url": "https://nl.wikipedia.org/wiki?curid=9523", "title": "Copulatie", "text": ""}
{"id": "9524", "revid": "233934", "url": "https://nl.wikipedia.org/wiki?curid=9524", "title": "Vijfde ziekte", "text": "De vijfde ziekte (erythema infectiosum) is een kinderziekte die wordt veroorzaakt door parvovirus B19. De incubatietijd is zeven tot twaalf dagen. Ongeveer 60% van de volwassenen is tegen de ziekte beschermd, omdat zij deze al hebben doorgemaakt in het verleden. De symptomen zijn vrij onschuldig.\nSymptomen.\nHet kind krijgt kleine en grote vlekjes door elkaar, soms iets verheven boven de normale huid en felrood van kleur, eerst in het gezicht, dan op billen, armen, benen en romp. De huid gloeit en voelt warm aan. De vlekjes kunnen jeuken. Het kind kan hangerig zijn en lichte verhoging hebben. Vlekjes verbleken in vier tot zes dagen. Meestal wordt het kind nauwelijks ziek. Het kind krijgt regelmatig ook gewrichtsklachten aan polsen, rug en knie\u00ebn. De rode vlekken kunnen een hevig branderig gevoel van binnenuit geven, waarvoor pijnstillers gegeven kunnen worden. Oorzakelijke behandeling is niet mogelijk. De uitslag is na vijf tot negen dagen weer weg, maar kan onder invloed van warmte, kou, inspanning of stress weer terugkomen.\nOok volwassenen kunnen de ziekte doormaken, indien dit niet op de kinderleeftijd gebeurde. De klachten zijn dan vooral gewrichtsontsteking, vaak in de vingers. Dit geeft aanleiding tot op reuma lijkende klachten van de handen en kan maanden aanhouden.\nDe ziekte kan \u2013 ook door artsen \u2013 gemakkelijk worden verward met andere \"vlekjesziekten\". Zekerheid is alleen te krijgen door gepaard serologisch onderzoek. Hierbij worden antistoffen uit de IgM- en de IgG-klasse gemeten. IgG-antistoffen duiden op een infectie in het verleden, IgM-antistoffen passen bij een manifeste infectie. Dit onderzoek wordt voornamelijk uitgevoerd tijdens de zwangerschap, maar ook in de diagnostiek van gewrichtsontsteking.\nBesmetting.\nDe ziekte kan als epidemie verlopen en enige tijd aanhouden. Het virus verspreidt zich door middel van kleine vochtdruppeltjes, uit de neus- en keelholte van het zieke kind, die door de lucht zweven.\nDe drager is besmettelijk in de week voorafgaand aan de ziekte. Hierna niet meer. De incubatietijd is ongeveer tien dagen. De ziekte verloopt vaak onopgemerkt.\nVolwassenen.\nZoals boven beschreven kan de vijfde ziekte ook bij volwassenen voorkomen. De ziekte leidt vooral tot gewrichtsklachten en kan enkele weken tot zelfs jaren aanhouden.\nNaam.\nDe ziekte dankt haar naam aan de volgorde waarin men vroeger de vlekjesziekten beschreef: 1. mazelen, 2. roodvonk, 3. rodehond, 4. ziekte van Filatov-Dukes (dit bleek later een variant van rodehond te zijn), 5. erythema infectiosum (vijfde ziekte) en 6. exanthema subitum (zesde ziekte)."}
{"id": "9525", "revid": "264532", "url": "https://nl.wikipedia.org/wiki?curid=9525", "title": "Zesde ziekte", "text": "De zesde ziekte of exanthema subitum is een gangbare kinderziekte die kenmerkend optreedt bij kinderen van negen tot twaalf maanden oud. Tegen de leeftijd van twee jaar hebben bijna tachtig procent van de kinderen de infectie doorlopen. Een deel hiervan doorloopt de infectie echter zonder verschijnselen.\nHumaan herpesvirus type 6 (HHV-6).\nDe ziekte wordt veroorzaakt door het \"humaan herpesvirus type 6\". Dit virus is verwant aan de verwekker van de koortslip en van genitale herpes.\nEr bestaan twee varianten van dit virus: De ene variant is het HHV-6A-virus. Dit veroorzaakt zelden de zesde ziekte bij kinderen. Wel worden mensen met een verzwakte afweer op latere leeftijd hiervan ziek. De andere variant is het HHV-6B-virus. Dit is de verwekker van de zesde ziekte bij kinderen. Na doormaken van de infectie heeft iemand geen klachten meer. Dit is in tegenstelling tot andere herpesvirussen. HHV-6 blijft wel aanwezig in het lichaam.\nDe tijd tussen besmetting en ziek worden is tien tot vijftien dagen. De ziekte is besmettelijk totdat de uitslag is verdwenen. Over de periode van besmettelijkheid is geen overeenstemming. Huisartsen geven aan dat na het verschijnen van de rode vlekken de ziekte niet meer besmettelijk is.\nVerschijnselen.\nDe kenmerkende ziekteverschijnselen bestaan bij een kind uit een vrij plots optredende, meestal drie tot vijf dagen durende koorts. Dit is doorgaans tussen de 39 tot 40,5 \u00b0C. Deze koorts gaat meestal samen met hoesten, oorpijn of een zere keel. De koorts zakt vervolgens vrij plotseling. Hierna ontwikkelt het kind huiduitslag, genaamd maculair exantheem. Deze uitslag houdt een tot twee dagen aan. \nKoortsstuipen komen veelvuldig voor. Dit kan beangstigend kan zijn voor de ouders. Deze stuipen zijn echter verhoudingsgewijs ongevaarlijk en stoppen vanzelf. In zeldzame gevallen ontstaan oorontsteking, infectie van de darmen, diarree, opgezette lymfeknopen en ademnood.\nEen herkenbaar verschijnsel zijn rode vlekken achter in de keel die optreden op de vierde dag van de infectie. Deze vlekken komen bij twee derde van de mensen voor en heten vlekken van Nagayama.\nBehandeling.\nEr bestaat geen specifieke behandeling of vaccin voor dit virus. De eventuele behandeling is dus ondersteunend. De ziekte kent over het algemeen slechts milde ziekteverschijnselen en geneest spontaan na enkele dagen. Paracetamol kan de koorts en ongemak verlichten.\nNaam.\nDe ziekte dankt haar naam aan de volgorde waarin men vroeger de vlekjesziekten beschreef: "}
{"id": "9526", "revid": "123296", "url": "https://nl.wikipedia.org/wiki?curid=9526", "title": "Rembrandt", "text": ""}
{"id": "9529", "revid": "780746", "url": "https://nl.wikipedia.org/wiki?curid=9529", "title": "Andrea Nuyt", "text": "Andrea Nuyt (Gouda, 10 juli 1974) is een voormalig Nederlands schaatsster gespecialiseerd in de sprintafstanden 500 en 1000 meter. Ze was van 13 februari 2002 tot 26 januari 2013 in het bezit van het Nederlandse record op de 500 meter.\nBiografie.\nDe carri\u00e8re van Nuyt begon in 1994 tijdens haar deelname aan het WK Junioren waar ze veertiende werd. Hierna bleef ze in de achterhoede, maar beleefde haar doorbraak tijdens het WK Afstanden in 2000 waar ze als vierde eindigde op de 500 meter. Tijdens de Spelen van 2002 werd ze opnieuw vierde, maar datzelfde jaar kreeg ze zilver op het WK Sprint. Na afloop van het schaatsseizoen 2003-2004 gaf Nuyt aan tijdelijk met schaatsen te stoppen; in november 2004 bleek zij definitief te zijn gestopt. Haar Nederlandse record op de Olympische 500 meter in 2002 hield stand tot 26 januari 2013 toen Thijsje Oenema tijdens het WK Sprint in Salt Lake City het overnam. Nuyt geeft nu soms samen met Verheijen training op ssv Eemland in het schaatsseizoen.\nPriv\u00e9.\nNuyt is getrouwd met schaatser Carl Verheijen. Nuyt en Verheijen hebben drie dochters."}
{"id": "9530", "revid": "6224", "url": "https://nl.wikipedia.org/wiki?curid=9530", "title": "Catriona Le May-Doan", "text": "Catriona Le May-Doan (Saskatoon, Saskatchewan, 23 december 1970) is een voormalig Canadees schaatsster die gespecialiseerd was in de 1000 en vooral de 500 meter.\nBiografie.\nCatriona Le May-Doan werd op de Olympische Winterspelen van 1998 in Nagano kampioen op de 500 meter, tevens veroverde ze het brons op de 1000 meter. Hoewel ze sinds november 1997 wereldrecordhoudster was op de 1500 meter slaagde ze er niet in om ook op die afstand een aansprekende tijd te rijden. Op de middellange afstand werd Marianne Timmer olympisch kampioen en verbeterde en passant Le May-Doans wereldrecord. In Salt Lake City prolongeerde Le May-Doan haar olympische titel op de 500 meter.\nNaast de Winterspelen schitterde Le May-Doan ook bij de WK's Afstanden en Sprint. Ze werd driemaal kampioen op de 500 meter (1998, 1999 en 2001) en tweemaal wereldkampioen sprint, beide in haar succesvolle Olympische jaren.\nOp 22 mei 2003 maakte Le May bekend dat zij stopte met schaatsen.\nLe May-Doan verbeterde tot twaalfmaal toe een wereldrecord. Daarbij was ze de eerste vrouw ter wereld die de 500 meter sneller aflegde dan 38 seconden. Haar wereldrecord op de 500 meter uit 2001 (37,22) heeft lang stand gehouden, tot het op 10 maart 2007 door de Duitse Jenny Wolf werd verbeterd tot 37,04.\nLe May-Doan is in juni 2023 benoemd als Honorair Consul voor Nederland in Calgary. "}
{"id": "9532", "revid": "499839", "url": "https://nl.wikipedia.org/wiki?curid=9532", "title": "Achterhoek", "text": "De Achterhoek (Nedersaksisch: Achterhook) is een streek in de provincie Gelderland die ook wel De Graafschap wordt genoemd, naar het oude graafschap Zutphen dat in de ruimste zin een gebied beslaat met als grens: de Overijsselse streken Salland en Twente in het noorden, de Duitse grens in het oosten en zuidoosten, de Oude IJssel in het zuidwesten en de IJssel in het westen. Over de precieze grens lopen de meningen uiteen omdat er geen duidelijke historische grens is geweest.\nEtymologie.\nOorspronkelijk had het woord 'achterhoek' nog de betekenis voor een afgelegen hoek, maar rond 1872 werd daarmee ook het landschap Twente en graafschap Zutphen bedoeld. De vroegst bekende term 'achterhoek' duikt op in een gedicht van dominee Willem Sluyter uit de zeventiende eeuw: \"Waer iemant duisent vreugden soek / Mijn vreugt is in dees' achter-hoek\". Hij doelde daarmee mogelijk op het gedeelte van de landstreek waar hij werd geboren en woonde, de omgeving van de hoek Neede en Eibergen. Het is echter ook mogelijk dat hij zijn favoriete hoekje bij de haard bedoelde. Rond 1850 komt in boeken meermaals de aanduiding \"Achterhoek\" voor met betrekking tot de gehele streek. Schoolmeester Bernard Stegeman (1877 - 1952) schreef het \"'t Gif maor enen Achterhook / Den Gelderschen, den echten.\" Hij wordt soms ten onrechte beschouwd als diegene die voor het eerst het woord \"Achterhoek\" gebruikte voor het gebied van het voormalige graafschap Zutphen.\nIn 2018 werden de dichtregels van Willem Sluyter aanleiding om het 350-jarig bestaan van de Achterhoek te vieren. Mede-organisator Peter Rutgers sprak echter in datzelfde jaar in een publicatie met de titel 'Sluitermania' op basis van historisch onderzoek tegen dat die dichtregels de streeknaam gemunt zouden hebben. Rutgers: \"Willem Sluiter had met dees\u2019 achter-hoek zeker niet het huidige geografische gebied Achterhoek voor ogen. Laat staan dat hij de intentie had een gebied een eigennaam te geven. Met 'dees achterhoek' doelde de dominee louter op het gebied van zijn kerkelijke gemeente\". Door de tekst van Sluyter steeds te herhalen zijn deze 17de-eeuwse dichtregels een 'marketingtool' geworden, aldus Rutgers. In de 20e eeuw heeft het succes van rockgroep Normaal het gebruik van de naam 'Achterhoek' bevorderd.\nEr bestaan ook dorpen genaamd Achterhoek. Zie Achterhoek in de gemeente Hof van Twente, Achterhoek in de gemeente Nijkerk, Wilp-Achterhoek en Achterhoek in het voormalig Gelders Bovenkwartier bij de Duitse stad Geldern. \"Aechterhook\" is ook een straatnaam in het voormalig Stift Vreden.\nBegrenzing.\nAls men het in moderne context over het gebied 'De Graafschap' heeft, dan spreekt men in zekere zin nog steeds over het historische graafschap Zutphen. Dat bestond als zelfstandige bestuurlijke en economische eenheid van de elfde tot de negentiende eeuw en de naam is als plaatsbepaling blijven bestaan. Het grondgebied dat de naam 'Achterhoek' draagt komt echter niet precies met dat van het graafschap Zutphen overeen. De historische \"Achterhoek\" is veeleer het gebied beoosten Hamaland dat voor de 13e eeuw deel uitmaakte van het bisdom M\u00fcnster. Daarin lagen de kerspelen Winterswijk, Aalten, Bredevoort, Zelhem, Varsseveld, Silvolde, Hengelo, Groenlo, Lichtenvoorde, Vragender, Borculo (heerlijkheid Borculo), Geesteren, Neede, Eibergen en havezate Harreveld. De heersers van het graafschap Gelre zijn vanaf de 13e eeuw tot en met 17e eeuw geleidelijk in dat gebied binnengedrongen. Nadat het graafschap Zutphen steeds meer gebied verwierf ten koste van het bisdom M\u00fcnster en het zelfstandige graafschap in 1127 door vererving als allodiaal bezit aan de graaf van Gelre kwam, is de naam \"Graafschap\" als plaatsbepaling blijven bestaan, hetzelfde gebied dat ook als \"Achterhoek\" bekendstaat.\nDe definitie van gebied \"Achterhoek\" is omstreden. Het gebied kent geen duidelijke afbakening langs het westelijke gedeelte. Hoewel de ten zuidwesten van de Achterhoek gelegen streek de Liemers als aparte streek wordt onderscheiden, neemt de gehele Liemerse gemeente Montferland sinds 2024 deel aan het samenwerkingsverband 'Regio Achterhoek'. Ze was daarvoor al aangesloten de Stichting Achterhoek-Toerisme. Over de in Montferland geplaatste 'Welkom in de Achterhoek'-borden van deze stichting ontstond in 2015 commotie. Er wordt aangenomen dat het bosgebied Montferland nog juist in de Achterhoek is gelegen, terwijl de voormalige gemeente Didam in de Liemers ligt.\nDoesburg is gesitueerd op een drielandenpunt met de grenzen van de Achterhoek, de Liemers en de Veluwe. De meningen verschillen over bij welke streek deze gemeente behoort. Zutphen en Lochem maken administratief deel uit van de regio Stedendriehoek. Er wonen in deze gebieden veel mensen die zich 'Achterhoeker' voelen. Van oudsher wordt de Oude IJssel gezien als streekgrens. De toeristenbranche rekent echter alles ten oosten van de Gelderse IJssel tot de Achterhoek, inclusief de Liemers, Zutphen, Lochem en Doesburg.\nGeschiedenis.\nPrehistorie.\nWie zich een beeld probeert te vormen van het oorspronkelijke landschap, ziet een open boslandschap, afgewisseld door venige gebieden met moerassen. Het gebied bestaat uit dekzandruggen, uitlopers van een diluviaal hoogteterras van oostelijke zijde. Vele beken stromen van oost naar west en voedden een lager gelegen strook van moerasbos en veen aan de westzijde van de Achterhoek, die een moeilijk te nemen barri\u00e8re vormde voor bezoekers uit het westen. In het midden van de Achterhoek zou het niet duidelijk te lokaliseren bos Berlewalde hebben gelegen dat in een dertiende-eeuws document wordt genoemd. Later is hier door het laten grazen van gedomesticeerd vee vooral veel heide ontstaan.\nDe rivierduinen en dekzandruggen langs de rivieren en beken zijn volop bewoond geweest. Op veel plaatsen in de Achterhoek zijn sporen aangetroffen van nederzettingen uit de prehistorie, evenals urnenvelden en grafheuvels uit de late bronstijd. Rond Zutphen was het in de IJzertijd zelfs druk bewoond: elke zandkop was wel bewoond. Het is onduidelijk of de diverse plaatsen in de loop van de millennia permanent bewoond zijn gebleven, of dat er sprake is geweest van radicale volksverhuizingen.\nUit recent archeologisch onderzoek blijkt dat de eerste bewoners zich rond 11000 voor Christus in dit gebied waagden. Het waren rendierjagers van de Hamburgcultuur en de Ahrensburgcultuur. Jagerskampen zijn ontdekt in Doetinchem en Zutphen. In een oude afzetting van de Ooijerhoekse Laak bij Zutphen vonden archeologen twee 'afvalhopen' van jagers-verzamelaars uit een iets latere periode: de vroege fase van de midden-steentijd. De oudste dateert van 8650 en 8400, de andere van rond 6400 voor Christus. Uit de afvalhopen bleek dat deze eerste Achterhoekers zich in leven hielden met een rijke variatie aan vlees en vis. De eerste landbouwers kwamen in de nieuwe steentijd, ongeveer 4500 jaar geleden. In de loop van de Bronstijd en ijzertijd nam de agrarische bevolking snel toe, getuige sporen van nederzettingen en raatakkers die vanaf de Late Bronstijd tot in de Romeinse tijd als landbouwsysteem werden gebruikt voor de verbouw van primitieve graansoorten. Namen van volken, waarvan wordt aangenomen dat ze de Achterhoek hebben bewoond, zijn in chronologische volgorde: Bructeren en Chamaven (Germaanse stammen, later gerekend tot de Franken), en na de Grote Volksverhuizing de Saksen.\nKerstening.\nDe Achterhoek komt voor in geschriften vanaf de periode van zijn kerstening, ingezet in het laatste decennium van de 8e eeuw. Het westelijke deel, toen Hamaland geheten, viel onder het bisdom Utrecht, de oostelijke Achterhoek onder het bisdom M\u00fcnster. Doetinchem wordt in 838 voor het eerst genoemd.\nNadat Karel de Grote de Saksische hertog Widukind definitief had verslagen, eiste hij van hem en zijn onderdanen de bekering tot het christendom. Zo kreeg de Nederlandse missionaris Liudger de opdracht om onder andere de heidense Saksen in de Achterhoek te bekeren. Hij heeft parochies gesticht in Groenlo, Wichmond, Winterswijk en Zelhem. Liudger werd later de eerste bisschop van M\u00fcnster.\nMiddeleeuwen en Vroegmoderne Tijd.\nAls eerste stad in Gelderland, en de Achterhoek, kreeg Zutphen stadsrechten in 1194/95. In de eeuwen erna volgden plaatsen als Bronkhorst (1482), Doesburg (1237), Doetinchem (1233), Terborg (1419), Lochem (1233) en Groenlo (1277). Alleen Zutphen kende in de middeleeuwen een echt stedelijk karakter en de stad was actief betrokken bij de overzeese handel en principaalstad in het Hanzeverbond. Lochem, Doetinchem en Doesburg waren bijsteden binnen het handelsverbond.\nIn het gebied bevindt zich een aantal kastelen van met name de adellijke families Bronkhorst en Van Heeckeren. De families vochten een verwoede machtsstrijd uit, met name tijdens de Gelderse Successieoorlog. In de middeleeuwen heeft zich in de Achterhoek een feodale maatschappij ontwikkeld, die voortduurde tot in de 19e eeuw. Het oostelijke deel van de Achterhoek, waarin de parochies Winterswijk, Aalten, Bredevoort, Zelhem, Varsseveld, Silvolde, Hengelo (G), Groenlo, Lichtenvoorde, Vragender, die voorheen deel uitmaakten van het graafschap Lohn onder het bisdom M\u00fcnster, werd na de strijd om Bredevoort ook onderdeel van het graafschap Zutphen. Dat gebeurde geleidelijk in de 13e en 14e eeuw. De in het noordoosten gelegen heerlijkheid Borculo was lange tijd een zelfstandig staatje, maar werd later betwist door de hertogen van Gelre en de bisschoppen van M\u00fcnster. Ook tijdens de Gelderse Oorlogen en de Tachtigjarige Oorlog werd het gebied regelmatig geteisterd door de vijandigheden. Onder andere om het Huis Bergh, Kasteel Keppel en de steden Bredevoort, Groenlo, is stevig gevochten. Bisschop Bernhard von Galen, bijnaam \"Bommen Berend\", heeft ook na de Vrede van M\u00fcnster met militaire acties geprobeerd de heerlijkheid Borculo tot zijn gebied te maken. Borculo behoorde immers niet tot het hertogdom Gelre en daarover stond dus niets in dat verdrag. De bisschop wist wel Groenlo, de heerlijkheid Bredevoort, en de heerlijkheid Lichtenvoorde in te nemen. De M\u00fcnsterse bezetting duurde bijna 2 jaar en in mei van het jaar 1674 trokken de M\u00fcnsterse troepen weer weg uit de Achterhoek. In 1616 ten slotte werd Borculo na een erfopvolgingstwist onderdeel van het graafschap Zutphen.\nIndustrialisatie.\nIn een groot deel van de Achterhoek was tot in de 19e eeuw kleinschalige landbouw de voornaamste bron van bestaan. Veel buurschappen, dorpen \u00e9n steden bezaten vaak gezamenlijk enkele esgronden en heidevelden in de buurt van de nederzetting. De rest van gronden was nog woest, met name de lagere delen. Pas in het begin van de 20e eeuw is de Achterhoek grootschalig ontgonnen. Lange tijd heeft men veel bos in de Achterhoek gekapt ten behoeve van de houtindustrie.\nDe industrialisatie heeft voornamelijk in twee delen van de Achterhoek plaatsgehad: in een strook langs de Oude IJssel en in de oostelijke Achterhoek. Dankzij de oerhoudende grond aan weerszijden van de Oude IJssel ontstond vroeg in de 18e eeuw een ijzerindustrie rond de plaatsen Ulft, Terborg, Doetinchem en Keppel. Bekende namen van Achterhoekse oorsprong zijn DRU, Pelgrim, Becking en Bongers en ATAG. In de oostelijke Achterhoek, in Aalten, Bredevoort, Neede en Winterswijk is de textielindustrie tot grote bloei gekomen, evenals in het aangrenzende Twente. Door de groeiende concurrentie uit het buitenland, met name uit de lagelonenlanden, bleek een groot deel van de textielindustrie na de Tweede Wereldoorlog niet langer levensvatbaar. Voor de textielindustrie zijn spoorlijnen aangelegd die dit deel van de Achterhoek verbonden met Arnhem, Zutphen, Twente en Duitsland.\nDoordat de overheid en particuliere ondernemers, zoals de textielfabrikant Jan Willink, in de tweede helft van de 19e eeuw in de streek investeerden met de aanleg van spoorlijnen en verharde wegen, werd het gebied toegankelijker. Verschillende plaatsen werden aangesloten op het spoorwegnet van de Nederlands-Westfaalsche Spoorweg (NWS) en de GOLS. De rest van de Achterhoek werd begin 20e eeuw ontsloten door middel van goedkopere trambanen van een viertal trambedrijven. Hierdoor nam naast de traditionele agrarische sector de industri\u00eble werkgelegenheid toe, en werd de streek ook bezocht door recreanten. Met het toenemen van het wegverkeer zijn na de Tweede Wereldoorlog veel van de lokaalspoorlijnen en alle tramwegen verdwenen.\nGrolsch-bier werd sinds 1615 gebrouwen in Groenlo (Nedersaksisch: Grolle). In het voorjaar van 2005 is de laatste echt 'Grolsche' bierbrouwerij gesloten en heeft het bedrijf de Achterhoek definitief verlaten.\nIn samenwerking met de universiteit in Wageningen is aan het begin van de 21e eeuw kleinschalige en kwalitatief hoogstaande wijnbouw van de grond gekomen. De meeste Achterhoekse wijnbouwers werken daarbij samen in een co\u00f6peratie. Inmiddels produceren tientallen wijngaarden tussen de 20.000 en 40.000 flessen per jaar (afhankelijk van de seizoensomstandigheden). Sommige wijnboeren winnen prijzen voor de kwaliteit van hun wijn.\nGeografie.\nLandschap.\nIn het Achterhoekse coulisselandschap is veel en geschakeerd natuurschoon te vinden zoals op de Lochemse Berg, in boswachterijen te Ruurlo, in de Slangenburg bij Doetinchem en in enkele veengebieden tegen de oostgrens met Duitsland zoals het Korenburgerveen en het Vragenderveen. De Achterhoek is rijk aan kastelen en landhuizen. Het bekendst is Vorden dat met acht kastelen een van de meest kastelen-rijke dorpen van Nederland is. Deze kastelen zijn: Huis Vorden, Hackfort, Den Bramel, De Kieftskamp, De Wildenborch, De Wiersse, Onstein en Huis Medler. Het landschap rond Winterswijk is misschien het meest karakteristiek voor de Achterhoek. Het heeft vanwege het bijzondere karakter de status van Nationaal Landschap Winterswijk gekregen.\nGemeenten.\nOp 1 januari 2005 had een gemeentelijke herindeling plaats in de Achterhoek (en een aangrenzend deel van Overijssel). Hierbij werden enkele kleine gemeenten gefuseerd tot een aantal grotere. Na 2015 bestaat de Achterhoek in de ruimste opvatting uit de volgende gemeenten:\nTaal.\nIn de Achterhoek spreekt men van oudsher een variant van het Nedersaksisch: het Achterhoeks, ook wel plat genoemd dat binnen de streek varianten kent. Inwoners met Nedersaksisch als enige taal beginnen zeldzaam te worden. Veel Achterhoekers zijn tweetalig opgevoed, vaak met Nedersaksisch thuis en Nederlands op school. Uit een onderzoek van 2005 naar het gebruik en beheersing van het Nedersaksisch blijkt dat 73% van de Achterhoekers het Nedersaksisch redelijk tot zeer goed spreekt, dat 60% het thuis inderdaad spreekt en dat 45% het frequent, wekelijks tot maandelijks, leest. Het Nedersaksisch is een grensoverschrijdende streektaal en is in Europa als volwaardige taal erkend onder deel II van het Handvest van Europese talen. Echter een erkenning van het Nedersaksisch onder deel III van het Handvest van Europese talen werd in 2016 niet toegekend.\nDwars over de Achterhoek ligt de Eenheids-pluralislijn met de Oude IJssel als taalgrens. Ten zuiden daarvan zijn invloeden merkbaar van het Kleverlandse/Liemerse dialect (20) dat een overgang vormt tussen de Zuid-Gelderse dialecten ten zuidwesten van de Liemers en het Nedersaksische Achterhoeks ten noordoosten van de Liemers. Ten westen van de lijn Doetinchem, Hengelo, Vorden en Laren (ligt de overgangszone naar het Oost-Veluws) spreekt men Gelders-Overijssels. (17) In het oosten worden Twents-Graafschapse dialecten gesproken. (16) Het wordt zowel tot het Twents gerekend als tot het Achterhoeks met de provinciegrens als taalgrens, maar eigenlijk is het \u00e9\u00e9n dialect met kleine verschillen in de spelling.\nMede door immigratie uit en bestuur van het westen uit heeft het Nederlands veel invloed op de Achterhoekse streektaal. Veel oude woorden zijn vergeten en vervangen door van het Nederlands afgeleide varianten. Anderzijds zijn ook nieuwe woorden ontstaan zoals: \"Spiekerbokse\" voor spijkerbroek of \"huulbessem\" (letterlijk huilbezem) voor stofzuiger.\nDe opkomst van streektaal- en dialectmuziek zorgt voor een bepaalde toename aan populariteit van het Nedersaksisch. De avonturen van Aornt Peppelenkamp, geschreven in de streektaal, verschenen veertig jaar lang in De Graafschapbode. De gedichten en boeken van Bernard Stegeman, maar bovenal de rockgroep Normaal (met een opname in de Canon van Gelderland) hebben bijgedragen aan de \"emancipatie\" van de Achterhoekers. Men werd er trots op \"boer\" te zijn. Supporters van voetbalclub De Graafschap bedienen zich van de geuzennaam \"superboeren\". Jovink en de Voederbietels is ook een bekende popgroep uit de Achterhoek. Iets minder bekend buiten de Achterhoek, maar in de streek zelf populair is de popgroep Boh Foi Toch.\nReligie.\nVolgens het Centraal Bureau voor de Statistiek was in 2003 nog 34,4% van de Achterhoekse bevolking rooms-katholiek, 23,9% Nederlands hervormd, 4,7% gereformeerd, 3% moslim, 5,1 % overig; en 31,2% gaf aan geen kerkelijke gezindte te hebben. Er zijn geen recentere percentages bekend voor de Achterhoek, wel blijkt uit landelijke CBS-gegevens dat sinds 2003 het aantal christenen verder is afgenomen.\nDoor de toenemende secularisatie neemt het aantal gelovigen, en met name het kerkbezoek gedurende de laatste decennia af. Vooral de katholieke kerk moet ingrijpend reorganiseren door de nog steeds verdergaande ontkerkelijking. Nadat in het begin van de 21e eeuw de dekenaten waren opgeheven werden vervolgens in de hele regio rooms-katholieke parochies samengevoegd.\nVerwacht wordt dat verscheidene kerken mede als gevolg van de reorganisatie maar vooral door het afnemend kerkbezoek hun deuren zullen moeten sluiten. Ook het aantal katholieke missen is sterk verminderd vanwege het steeds verder afnemende kerkbezoek. Volgens de gegevens van het onderzoeksinstituut KASKI over 2006 is het aantal zondagse kerkbezoekers in het bisdom Utrecht (dat ook de Achterhoek omvat) gedaald tot minder dan een procent van de bevolking.\nKerkelijk kenmerkte de Achterhoek zich tijdens Maurits' veldtocht van 1597 waarmee de reformatie werd ingevoerd waardoor de streek nadien grotendeels van Nederlands-hervormde signatuur was, met een aantal rooms-katholieke 'enclaves'. Dit zijn onder andere de voormalige gemeenten Bergh en Wehl, en plaatsen als Groenlo en Lichtenvoorde. In het midden is er vanuit het zuidoosten naar het noordwesten een lijn te trekken, die vanaf Dinxperlo naar Varsseveld, Zelhem naar Hengelo loopt, van dorpen met voornamelijk een protestantse bevolking. Het noordoosten en zuidwesten van de streek is van oudsher over het algemeen katholiek. Doetinchem kent - voor zover godsdienstig gezien - een gemengde bevolking. In Aalten telt men vanouds talrijke gemeenteleden van de Gereformeerde Kerken in Nederland (sinds 2004 PKN).\nCultuur.\nMusea.\nKasteel Huis Bergh.\nEr is veel vroege Italiaanse schilderkunst te zien in Huis Bergh in 's-Heerenberg. Een zeer bijzonder werk is een paneel (de aartsengel Gabri\u00ebl) uit de wereldberoemde Maest\u00e0 van Duccio. Het schilderij werd in de 19e eeuw aan de collectie van het kasteel toegevoegd. Verder bevinden zich in de collectie enkele werken uit de school van Jheronimus Bosch, waaronder een Bruiloft van Kana. Huis Bergh herbergt ook een uitzonderlijke collectie middeleeuwse handschriften. De basis van de collectie werd gelegd door aankoop door genoemde Jan Herman van Heek van de Collectie F.W. Mengelberg in 1919.\nMuseum More.\nIn Gorssel is sinds 2015 Museum MORE gevestigd. De collectie van Hans Melchers bestaat voor het grootste gedeelte uit de oorspronkelijke Scheringa-collectie met werk in de stijl van het magisch realisme en het realisme, waaronder werken van Carel Willink, Jan Mankes en Charley Toorop. Medio 2017 werd een tweede locatie geopend in Kasteel Ruurlo te Ruurlo.\nNationaal Onderduikmuseum.\nHet Nationaal Onderduikmuseum in Aalten is een onderduik- en verzetsmuseum. Het museum belicht het dagelijks leven tijdens de Tweede Wereldoorlog en de persoonlijke keuzes die men destijds moest maken. De nadruk ligt daarbij op onderduiken in bezettingstijd, mede omdat Aalten tijdens de bezettingstijd relatief veel onderduikers onderdak verschafte.\nOpenbaar Vervoer Museum.\nHet Openbaar Vervoer &amp; Speelgoed Museum is gevestigd in Doesburg. De collectie bevat naast schaalmodellen van vervoermiddelen allerlei aanverwante voorwerpen en de inventaris van een speelgoedwinkel uit 1900.\nStadsmuseum Doetinchem.\nIn het Stadsmuseum Doetinchem toont men twee maquettes uit 1830 en 1940 van de stad Doetinchem. Daarnaast bestaat de collectie onder andere uit een verzameling werken van Achterhoekse schilders, archeologische vondsten en topografische kaarten. Het museum is gevestigd in het voormalige postkantoor en bevat een stijlkamer in jugendstil. De kamer is als vergaderruimte te huur. In het museum is de kunstuitleen ondergebracht.\nVilla Mondriaan.\nHet in Winterswijk gevestigde Villa Mondriaan is een museum over de jonge jaren van Piet Mondriaan. De jaren waarin zijn kunstenaarschap werd gevormd, bracht hij door in de villa waarin tegenwoordig museum Villa Mondriaan is gevestigd. Met behulp van hedendaagse middelen wordt hier het levensverhaal van Mondriaan verteld.\nLalique Museum Doesburg.\nMuseum in Doesburg, geheel gewijd aan de juwelen- en glaskunst van Ren\u00e9 Lalique.\nDickens Museum.\nIn het stadje Bronkhorst, stond tot 2017 het Dickens Museum gewijd aan de boeken van de Engelse schrijver Charles Dickens. Het was een particulier initiatief van Sjef en Alie de Jong, gevestigd in een oude stadsboerderij. Het museum is verhuisd naar Braamt, waar het in 2023 werd heropend.\nTradities.\nIn delen van de Achterhoek worden nog veel tradities levend gehouden zoals dauwtrappen (tijdens Hemelvaartsdag), het carbidschieten, 'nieuwjaar winnen' (het inzamelen van zakken snoep door de kinderen op nieuwjaarsdag) of het eten van kniepertjes (wafels) met oud en nieuw, het paasvuur, het plaatsen van een huwelijksboog voor een bruidspaar en een meiboom (als de bouw van een huis het hoogste punt heeft bereikt), het midwinterhoornblazen tussen Advent (\"anbloazen\") en Driekoningen (6 januari, \"afbloazen\"), kroamschudd'n (het afleggen van een kraamvisite), het lopen met een palmpasenstok tijdens palmpasen, Schuttersfeesten en veelal het bijbehorende vendelen. Een volgens sommigen typisch Oost-Nederlands gebruik dat men in de Achterhoek terugvindt is de burenhulp, het \"noaberschap\".\nEvenementen.\nEvenementen met een artikel op Wikipedia:\nEconomie.\nToerisme.\nDe verschaling van de landbouw heeft er mede voor gezorgd dat er binnen de regio veel plattelandstoerisme is ontstaan. Het gebied is in trek bij mensen die rust zoeken of juist een actieve vakantie wensen. Diverse activiteiten als fietsen (zoals de 80-jarige-oorlogroute, Arfgoodroute), wandelen, paardrijden, nordic walking, huifkartochten, kanovaren en ballonvaren, een verblijf bij een van de recreatieplassen zoals: Hilgelo, Slingeplas en Stroombroek zijn populair onder toeristen.\nVlag van de Achterhoek.\nDe Achterhoek heeft geen offici\u00eble vlag. Wel zijn er twee officieuze vlaggen bekend.\nM. Kleinhout uit Halle ontwierp in 2011 een blauwe vlag met daarop het gestileerde contour van een boerderij met als opschrift \"T Gif Maor Enen Achterhook\" naar een gedicht van Bernard Stegeman.\nDe organisatie van de Zwarte Cross organiseerde in 2018 een ontwerpwedstrijd dat 475 inzendingen ontving. Via een website kon er gestemd worden. Tijdens de Zwarte Cross dat jaar, werd het winnende ontwerp van P. Heutinck uit Winterswijk ge\u00efntroduceerd. De groene vlag met het golvende kruis stelt een luchtfoto voor. Het initiatief kreeg steun van zeven Achterhoekse gemeenten, voetbalclub De Graafschap, stichting Achterhoek Toerisme en Achterhoek 2020. Achterhoek Nieuws, uitgever van 13 lokale Achterhoekse kranten plaatst sinds augustus 2018 deze vlag in de hoofding van de voorpagina van hun kranten.\nLiteratuur.\nH.W. Heuvel: Oolde, mijn Oolde: Oud-Achterhoeksch boerenleven het heele jaar rond,\nuitg. Aspekt; 12e druk 2020, oorspr. uitgave 1927."}
{"id": "9533", "revid": "1318767", "url": "https://nl.wikipedia.org/wiki?curid=9533", "title": "Borculo", "text": "Borculo (Nedersaksisch: \"Borklo\") is een dorp met stadsrechten en voormalige gemeente in de Achterhoek, provincie Gelderland. In 2005 ging de gemeente op in de gemeente Berkelland. De rivier de Berkel loopt door het centrum van de stad. Het kasteel Borculo (het Hof), waaraan de plaats zijn naam te danken heeft, was de zetel van de Heren van Borculo.\nGeschiedenis.\nIn de 12e eeuw worden in schriftelijke bronnen de Heren van Borculo voor het eerst genoemd. Zij waren verbonden aan het Kasteel Borculo, dat omstreeks die tijd gebouwd was op een goed verdedigbare plaats aan de Groenlose Slinge. Bij het kasteel is de nederzetting Borculo ontstaan. Of de nederzetting is genoemd naar de heren van het kasteel, of dat de heren hun naam ontleenden aan het kasteel en/of de nederzetting is onduidelijk. Het is allerminst zeker of Borculo vanaf het begin aan de rivier de Berkel gelegen heeft, aangezien de oude hoofdstroom aantoonbaar vanaf Haarlo in noordwestelijke richting gelopen heeft. Deze oude bedding heet thans de Bolksbeek. De verlegging van de Berkel is een belangrijke politieke en landschappelijke ingreep geweest. Doel ervan was het verbeteren van de verdedigbaarheid van het kasteel.\nHet kasteel lag op een punt waar drie kerspelgrenzen bij elkaar kwamen: Eibergen, Groenlo en Geesteren. Deze drie kerspels hoorden onder het bisdom M\u00fcnster. In hoeverre het kasteel handelsroutes moest beschermen is onduidelijk. De handelsweg vanuit Zutphen naar het oosten liep over de Lebbenbrug en de Heelweg naar Groenlo en de Hessenweg vanuit Deventer richting Vreden ging over Neede, Mallem en Rekken. Beide belangrijke wegen deden dus Borculo niet aan.\nHet gebied dat de heren van Borculo bestuurden omvatte aanvankelijk waarschijnlijk slechts het kasteel en een klein gebied daar omheen (Deugenweerd, Dijcke of Dijkhoek en de Waterhoek). In de loop van de middeleeuwen wisten zij hun gebied en rechten uit te breiden, zodat ook de kerspelen Geesteren, Neede, Eibergen en Groenlo er onder vielen. Als nederzetting bij het kasteel wordt Borculo pas voor het eerst in 1337 genoemd. In dat jaar stichtten de heer en vrouwe van Borculo een kapel in die nederzetting, die in 1375 stadsrechten kreeg. Deze stadsrechten zijn alleen bekend uit een document dat in 1590 opnieuw vervaardigd werd, omdat het originele charter bij de stadsbrand verloren was gegaan.\nIn 1777 werd de heerlijkheid Borculo aangekocht door Prins Willem V van Oranje-Nassau. Daardoor voert de Nederlandse koning Willem-Alexander nog steeds de adellijke titel \"Heer van Borculo\".\nDe rijk van vicarie\u00ebn voorziene kapel van Borculo werd in 1509 verheven tot parochiekerk en losgemaakt uit het moederkerspel Geesteren. Tegelijkertijd werd het kasteel Borculo losgemaakt uit het moederkerspel Eibergen en aan de nieuwe parochie Borculo toegevoegd. De gemeente Borculo is ontstaan in 1795 uit de voormalige stad, het kasteel en het schependom Dijcke of Dijkhoek. De gemeente Geesteren is toen ontstaan uit de voormalige voogdij Geesteren, een bestuurlijk district in de Heerlijkheid Borculo. Op 1 januari 1818 zijn de twee samengevoegd. Borculo was sindsdien een zelfstandige gemeente waar ook Geesteren, Gelselaar, Haarlo en Leo-Stichting deel van uit maakten. In 2005 werd ze samengevoegd met de buurgemeenten Eibergen, Neede en Ruurlo tot de nieuwe gemeente Berkelland.\nOp 10 augustus 1925 werd Borculo getroffen door een windhoos met een diameter van \u00e9\u00e9n \u00e0 twee kilometer die grote verwoestingen aanrichtte. Deze ramp wordt vaak de Stormramp van Borculo genoemd en er is nu een museum dat aandacht besteedt aan deze episode in de geschiedenis van het stadje.\nHaven.\nLange tijd had Borculo een haven, als centrum van de handelsvaart over de Berkel. Platbodems, zogenoemde zompen, voeren eeuwenlang af en aan naar Borculo om in de haven goederen te laden en te lossen. Zompen waren speciaal ontworpen voor de Berkel en andere ondiepe waterlopen in de Achterhoek. Zonder kiel hadden ze geen enkele diepgang en konden ze zelfs doorvaren bij laagwater. In de 19e eeuw werd de haven echter gedempt en volgebouwd.\nTot aan het begin van de 21e eeuw bevond zich een vestiging van het warenhuis HEMA op de locatie waar ooit de haven was. \nIn 2024 werd 'de olde haven' ontgraven en in een iets kleinere uitvoering hersteld. Eind juni 2024 werd ze officieel heropend."}
{"id": "9535", "revid": "1095020", "url": "https://nl.wikipedia.org/wiki?curid=9535", "title": "Jacob Roggeveen", "text": "Jacob Roggeveen (Middelburg, januari of 1 februari 1659 \u2013 aldaar, begin februari 1729) was een Nederlandse ontdekkingsreiziger die in 1721 werd uitgezonden om het Zuidland te vinden, maar toevallig Paaseiland ontdekte.\nBiografie.\nZijn vader Arent Roggeveen was een bemiddeld man, een dichter, een wiskundige met veel kennis van ook sterrenkunde, aardrijkskunde en de theorie van de zeevaart. Hij was cartograaf bij de VOC-Kamer Zeeland en hield zich met zijn zoon Johan bezig met onderzoek naar het onbekende Zuidland. Hij kreeg rond 1671 een octrooi van de West-Indische Compagnie voor een ontdekkingstocht, maar vanwege de ontwikkelingen in het Rampjaar werd het project niet voortgezet. Hij produceerde een atlas van de westkust van Amerika, maar overleed in 1679. Het was uiteindelijk zijn zoon Jacob die op 62-jarige leeftijd drie schepen uitrustte en de reis maakte.\nVoordat hij de financi\u00ebn rond had en aan zijn expeditie begon, had hij al een veelbewogen leven achter de rug. In 1680 vertrok Roggeveen naar Batavia. Aan boord was hij verantwoordelijk voor de personeelsadministratie; hij had verstand van boekhouden. Hij verbleef niet lang te Batavia, want op 30 maart 1683 vestigde hij zich als notaris in Middelburg. Op 12 augustus 1690 promoveerde hij tot doctor in de rechten aan de Universiteit van Harderwijk. Jacob Roggeveen was getrouwd met Marija Margaerita Vincentius. Zij werd op 20 oktober 1694 begraven te Middelburg. In 1706 kwam Jacob in dienst bij de Verenigde Oost-Indische Compagnie (VOC) en ging naar Indi\u00eb. Hij werkte tussen 1707 en 1714 als Raadsheer van Justitie te Batavia. Hij trouwde daar voor de tweede maal met Anna Adriana Clement maar werd al snel opnieuw weduwnaar. Roggeveen kwam in Batavia bekend te staan als een principieel persoon met een opvliegend karakter. Hij raakte verzeild in diverse slepende ruzies met zijn mederaadsleden, waarbij hij vaak alleen stond maar beschermd werd door de Hoge Regering. Pas toen de Heren XVII na klachten van de president van de Raad in 1712 schreven dat ze genoeg hadden van zijn 'querreleus en twistgierigh humeur' kwam er een eind aan de geschillen en keerde de goede verstandhouding terug. Zijn contract werd toen verlengd. Zijn verzoek om tot Raad van Indi\u00eb benoemd te worden werd echter afgewezen. \nIn augustus 1714 vroeg Roggeveen toestemming om terug te keren naar Nederland. Hij wilde daarbij graag benoemd worden tot bevelhebber van de retourvloot, die dat jaar een van de grootste ooit zou zijn. Het eerste werd toegestaan, maar voor het laatste werd hij gepasseerd ten gunste van Cornelis de Vlamingh, de zoon van Willem de Vlamingh en een ervaren zeeman. Roggeveen kwam aan boord van de Westhoven, waarop hij wel de hoogste in rang was. Op 6 augustus 1715 keerde hij terug in Zeeland als een tamelijk gefortuneerd man. Met opgespaarde gage en een erfenis van zijn schoonvader had hij een kapitaal opgebouwd van minimaal 30.000 gulden.\nTerug in Middelburg raakte hij in opspraak doordat hij de vrijzinnige predikant Pontiaan van Hattem ondersteunde door het uitbrengen van diens pamflet \"De val van 's werelds afgod\". Het eerste deel verscheen in 1718 in Middelburg en werd vervolgens in beslag genomen door het stadsbestuur en in het openbaar verbrand. Roggeveen moest hierna Middelburg, en later ook Vlissingen, verlaten. Hierna vestigde hij zich in Arnemuiden, en bracht deel 2 en 3 uit van de serie, waardoor hij opnieuw controversie cre\u00eberde.\nExpeditie naar het Zuidland.\nVerloop van de reis.\nOp 1 augustus 1721 vertrok hij vanuit Texel in dienst van de West-Indische Compagnie. Roggeveen was commandeur van de expeditie. Er waren drie schepen, twee fregatten de \"Arend\" en de \"Tienhoven\" en een kleiner schip, een hoeker \"De Afrikaanse Galei\" met respectievelijk Jan Coster, Cornelis Bouman en Roelof Rosendaal als kapiteins. Er gingen 244 mannen mee, waarvan 55 tot 60 als soldaat. Roggeveen reisde op de \"Arend\" en zijn doel was het onbekende Zuidland (Terra australis incognitate) ontdekken. Hij voer via de Canarische Eilanden en Kaap Verdische Eilanden, stak de Atlantische Oceaan over, om vervolgens in november 1721 voor anker te gaan tussen S\u00e3o Sebastiano en het eilandje Ilhabela (Brazili\u00eb) om daar vers voedsel en brandhout in te slaan. Vanwege de aanhoudende stormen werden de zwaarste kanonnen in het ruim gehesen.\nIn januari 1722 voeren zij via Stateneiland rond Kaap Hoorn naar de Grote Oceaan. Daar bezocht Roggeveen op 25 februari de Juan Fernandez-eilanden. Op 5 april 1722 (paaszondag) ontdekte hij Paaseiland. Nadat Paaseilanders al enkele malen met kano's naar de schepen waren gevaren en aan boord waren gekomen ging Roggeveen op de ochtend van 10 april met drie boten en twee sloepen bemand met 134 zeelieden en soldaten op het noordelijke deel van het eiland aan land. Door nervositeit openden enkele soldaten het vuur waardoor een tiental Paaseilanders gedood of gewond werden. Desondanks verliep het bezoek verder zeer vriendelijk en werden er geschenken uitgewisseld. De Paaseilanders bleken geen metaal te kennen en kookten hun voedsel op verhitte stenen. Het land was vruchtbaar, met goed onderhouden, regelmatig aangelegde akkers. De Nederlanders verwonderden zich over de grote stenen voorouderbeelden, de moais, die zij voor godenbeelden hielden. 's Avonds gingen ze weer terug naar de schepen.\nDaarna zeilden ze verder westwaarts. \"De Afrikaanse Galei\" leed op 18 mei schipbreuk op het atol Takaroa, (of Takapoto) in het noorden van de Tuamotueilanden (Frans-Polynesi\u00eb). De bemanning en een deel van de lading kon worden gered. Ze zeilden verder westwaarts en op 2 en 3 juni verkende de bemanning het eilandje Makatea in het noordwesten van de Tuamotu-archipel. Het grote continent Zuidland werd niet gevonden, feitelijk was toen de expeditie mislukt. Maar dat kwam omdat het Zuidland niet bestond. Pas in 1774 toonde James Cook aan dat zich in de Grote Oceaan geen groot continent bevond maar slechts talloze eilandjes.\nOp 3 juni 1722 overlegde Roggeveen met de kapiteins over het vervolg van de reis. Domweg terugkeren kon niet omdat de heersende winden daarvoor ongunstig waren. Roggeveen zag drie opties. Eerst naar het zuiden varen hopend dat daar een westenwind hen weer terug naar Kaap Hoorn zou blazen; of verder zeilen naar het westen en terechtkomen in toen al verkend gebied boven Nieuw-Guinea, de Molukken en zo verder naar Batavia. Een derde mogelijkheid was eerst naar het zuidwesten varen. Roggeveen wist van het bestaan van Nieuw-Zeeland waarvan de westkust al in kaart was gebracht en daar hoopte hij voldoende verse leeftocht te vinden om daarna terug te varen naar Kaap Hoorn. Dit plan had Roggeveens voorkeur, maar zijn kapitein, Jan Coster wilde doorvaren naar het westen, naar het gebied van de VOC, want de bemanning was uitgeput en voor een aanzienlijk deel bezweken (minder dan de helft van de bemanning kwam levend in Nederland terug). Er zat niets anders op dan zo gauw mogelijk naar Batavia te gaan. Daartoe werd uiteindelijk unaniem besloten.\nOp 4 oktober 1722 bereikten de \"Arend\" en de \"Tienhoven\" de rede van Batavia. Roggeveen werd op last van de gouverneur-generaal Hendrick Zwaardecroon gevangengenomen omdat hij het monopolie van de VOC zou hebben geschonden. De VOC confisqueerde de twee schepen en de lading. De scheepspapieren werden zorgvuldig onderzocht; wat van de lading van waarde was, werd verkocht. Roggeveen en het overgebleven deel van de bemanning keerde met de retourvloot van december 1722 terug naar Nederland. Op 6 juli 1723 was Roggeveen weer in Zeeland. Daar bleek zijn broer Johan, met wie hij de expeditie gepland had, die week te zijn overleden. In maart 1725 besloten de WIC en de VOC om hun zaak te schikken. De VOC betaalde een schadevergoeding voor de schepen en de lading, en de matrozen die op de retourvloot hadden gewerkt kregen gage uitbetaald. De beschuldiging van 'onwettige navigatie' werd geschrapt omdat de twee schepen door het gebrek aan levensmiddelen en water genoodzaakt waren geweest het VOC-territorium binnen te varen.\nDe reis in boekvorm.\nDe eerste die in gedrukte vorm melding maakte van Roggeveens reis was de Dordtse predikant Fran\u00e7ois Valentijn in zijn werk \"Oud en Nieuw Oost-Indi\u00ebn\", waarin hij een beschrijving gaf van alle gebieden waar de VOC actief was. Heel nauwkeurig was zijn beschrijving niet. Rond diezelfde tijd verscheen van een anonieme auteur het relaas \"Nauwkeurig verhaal van de reize door drie schepen\" in 't jaar 1721 gedaan. Waarschijnlijk baseerde de auteur zich op de verhalen van een overlevende van de reis. In 1728 verscheen een ander reisverslag van een overlevende onder de titel \"Tweejaarige reyze rondom de wereld, ter nadere ontdekkkinge der onbekende Zuydlanden\". Dit was de eerste publicatie met een kaart waarop Paaseiland stond vermeld. Het verslag was al betrouwbaarder dan dat van zijn voorganger, maar de auteur dikte af en toe zijn ervaringen aan. Zo beschreef hij reuzen van drie-en-een-halve meter hoog. \nDe meest gezaghebbendste publicatie was van de hand van Carl Friedrich Behrens. Dit boek werd in 1739 in het Frans vertaald: Histoire de l\u2019Exp\u00e9dition de trios vaisseaux, enyoy\u00e9s par la Compagnie des Indes occidentals des Provinces unies aux Terres Australes, en 1721. 2 B\u00e4nde, La Haye 1739 (Exp\u00e9dition Roggeveen) en van daaruit in het Engels. Pas in 1838 publiceerde het Zeeuwsch Genootschap der Wetenschappen de dagregisters van Roggeveen zelf, genaamd \"Dagverhaal der ontdekkings-reis van Mr. Jacob Roggeveen\". In 1911 werd ook het dagboek van kapitein Bouman van de \"Tienhoven\" uitgegeven. In 1942 verscheen een samenvatting voor een breed publiek over zijn reis."}
{"id": "9536", "revid": "143070", "url": "https://nl.wikipedia.org/wiki?curid=9536", "title": "Olivier Strebelle", "text": "Olivier Strebelle (Ukkel, 20 januari 1927 \u2013 29 juli 2017) was een Belgisch kunstenaar.\nHij is een zoon van de kunstschilder Rodolphe Strebelle. Samen met Pierre Alechinsky, Reinhoud en Christian Dotremont was hij in 1948 medeoprichter van de \"Ateliers du Marais\". Hij was docent aan het Antwerpse Hoger Instituut van 1953 tot 1961, waar hij onder andere Willy Meysmans onderrichte. En hij werkte daarna in Canada en in de VS. In 1958 won hij de Prix de Rome.\nWerk.\nOp de Brusselse wereldtentoonstelling van 1958 maakte Olivier Strebelle furore met zijn beeld \"Het Ros Beiaard\", een kubistische, geabstraheerde constructie in brons met keramische tegels. Het beeld met de Vier Heemskinderen kwam na de expositie terecht in Namen naast de toen nieuw aangelegde Ardennenbrug over de Maas.\nVerschillende van zijn werken staan in Brussel, een ervan is geplaatst voor de zetel van UCB te Brussel (Erasmus). Een van zijn jongste werken is het beeld \"De Golf\" dat is opgesteld op het schouwburgplein in Kortrijk. Het is een fontein die zeven meter hoog en twaalf meter lang is en bestaat uit elf gebogen buizen waaruit het water spuit. Het beeld werd onthuld op 21 maart 2003. Het laatst onthulde kunstwerk van Strebelle is 'Athletes Alley', een gift van Belgi\u00eb aan China ter gelegenheid van de Olympische Spelen van 2008 te Peking (23 mei 2008).\nFlight in mind.\nHet bronzen kunstwerk \u201cFlight in mind\u201c, speciaal ontworpen voor Brussels Airport, dat tot de aanslagen in Brussel op 22 maart 2016 in de vertrekhal van de luchthaven stond, raakte zwaar beschadigd. Met de kunstenaar werd afgesproken om de averij niet te herstellen, maar het kunstwerk werd wel gerestaureerd. Het kunstwerk heeft een nieuwe plek gekregen aan het begin van de toegangsweg tot de luchthaven in Zaventem (nabij de rotonde onder het viaduct van de A201) en werd officieel onthuld op 22 maart 2017.\nEerbetoon.\nIn 2018 besloot de gemeenteraad van de gemeente Ukkel een plein naar hem te vernoemen in de door projectontwikkelaar Matexi nieuw aangelegde woonwijk."}
{"id": "9537", "revid": "994994", "url": "https://nl.wikipedia.org/wiki?curid=9537", "title": "Molenaar", "text": "Een molenaar (in verschillende dialecten en ook wel in het Nederlands \"mulder\") is iemand die met een molen werkt. Een molenaar werkt tegenwoordig meestal als vrijwilliger op een poldermolen, korenmolen, houtzaagmolen of oliemolen. Er zijn in Nederland en Vlaanderen nog enkele beroepsmolenaars.\nIn december 2017 werd het typisch Nederlandse beroep van molenaar toegevoegd aan de internationale lijst van immaterieel cultureel erfgoed van UNESCO.\nHet ambacht van een molenaar heeft veel facetten: hij heeft niet alleen verstand van het bedrijf dat hij uitvoert, bijvoorbeeld het malen van graan, maar moet ook verstand hebben van het weer. Hij moet de wolkenvormen goed kennen om te weten wanneer hij de windmolen nog verantwoord kan laten draaien. Wanneer de molen bij te sterke wind op hol slaat bestaat het risico dat de molen in brand vliegt. Vroeger verloor een molenaar dan voor lange tijd zijn inkomstenbron. \nNaast het malen van graan en het omgaan met de grillen van het weer moet een graanmulder de molenstenen goed kunnen scherpen (billen). Dat is iets wat regelmatig nodig is om een goed product te kunnen krijgen.\nDe patroon van de molenaars is Victor van Marseille.\nKorenmolen.\nEen korenmolen was vroeger een bijna onmisbaar onderdeel van de voedselvoorziening van een dorp waardoor de korenmolenaar in de dorpsgemeenschap een belangrijke positie innam. In veel gevallen was de molenaar pachter van een korenmolen en was de lokale adel, een gasthuis of het stadsbestuur eigenaar van de molen. Toch waren oudtijds veel molenaars eigenaar van de molen die ze bemaalden.\nPoldermolen.\nPoldermolenaars waren in dienst bij het waterschap waarin de molen stond. Meestal konden deze molenaars van hun loon niet rondkomen en verhuurden zij zich in de zomer (als poldermolens toch wegens watertekort buiten werking waren) als boerenknecht. Bij een poldermolen kon tijdens het malen paling gevangen worden. Sommige molens hebben bij het scheprad in de krimpmuur hiervoor een gat waar de paling inzwemt.\nBoerengemaal.\nEr was ook verschil in molenaarsbedrijven. Dit hing nauw samen met het gebruik van de molen. Sommige mulders maalden alleen voor de bakkers. Anderen gebruikten hun molen om naast het graan voor de bakkers ook voor het vee van de boeren te malen: het zogenoemde \"boerengemaal\". Dit gebeurde praktisch overal op de molens in de wat kleinere dorpen. Daar komt het spreekwoord \"Wie het eerst komt, die het eerst maalt\" vandaan.\nBetaling in natura.\nVroeger werd de molenaar niet betaald in geld maar in natura (goederen). Hij schepte uit iedere zak die hij gemalen had wat meel voor eigen gebruik of voor verdere verkoop (het scheprecht). De mulders met een boerengemaal hadden het in de winter, als het vee op stal stond, erg druk. Als er dan genoeg wind stond, werd er dag en nacht gemalen. Tijdens windstille periodes waren er geen inkomsten en werd de tijd nuttig gevuld met onderhoud en reparaties aan de molen of de maalstenen. Vaak ook had de mulder ter aanvulling op zijn inkomen een nevenberoep zoals kastelein, bakker, kolenboer of hield hij er wat varkens of kippen bij.\nHistorische reputatie.\nMolenaars hadden geen al te beste reputatie. Er was argwaan dat ze knoeiden bij het afwegen en op seksueel gebied gingen ze door voor losbandig, omdat ze op gelijk welk moment de echtelijke sponde konden verlaten, voorwendend dat de wind was gedraaid. Daarom was er veel literatuur waarin woeste seks op hen werd geprojecteerd, zoals ook op zeelieden en boeren.\nBewoning.\nKorenmolens worden vanwege het stof niet bewoond dit in tegenstelling tot poldermolens. Bij een wipmolen met een molenaar met een groot gezin sliepen kinderen ook in het bovenhuis. Er zijn nog steeds poldermolens die bewoond worden.\nMolens in Nederland.\nTot 1900 stonden er in Nederland ongeveer 10.000 molens. In elk dorp was er wel \u00e9\u00e9n of meer te vinden om in de eerste levensbehoeften van de bewoners te kunnen voorzien: namelijk graan tot meel te malen om het dagelijks brood te kunnen bakken. Tevens was de korenmolen een ontmoetingsplaats voor de dorpsbewoners. De stoommachine, later de dieselmotor en de elektromotor hebben de windmolen verdrongen. Later kwamen voor veevoer de zogenaamde \"hamermolens\", die motorisch werden aangedreven en de onderhoudsgevoelige maalstenen overbodig maakten. Tevens deed ook het mengvoeder zijn intrede, zodat de mulder meer handelaar werd, en bleef er van het beroep van mulder niet veel meer over. Brandstofschaarste tijdens de Tweede Wereldoorlog leidde nog tot een tijdelijke opleving, maar die was na de bevrijding snel verdwenen. Tot in de jaren 50 van de twintigste eeuw functioneerden echter nog enkele korenmolens voor het malen van graan voor boer en bakker. Windbemaling met een poldermolen als hoofdbemaling voor een polder is halverwege de jaren zeventig van de 20e eeuw bijna geheel verdwenen. De molenviergang Aarlanderveen fungeert tot op heden nog grotendeels als enige bemaling voor de polder. Als het nodig is worden echter de elektrische hulpgemalen, die stammen uit 1994, ingezet zoals bij windstilte of als een van de molens buiten gebruik is. Momenteel is nog maar een klein aantal mensen beroepsmolenaar, die uitsluitend voor menselijke consumptie malen en alleen in uitzonderlijke gevallen worden nog poldermolens als hulpgemaal ingezet.\nMonumentenzorg.\nMomenteel zijn er in Nederland nog ongeveer 1200 molens over. Die zijn voor het grootste gedeelte eigendom van gemeenten of stichtingen en worden met behulp van monumentenzorg onderhouden.\nSinds 1923 is de Vereniging De Hollandsche Molen actief op het gebied van het Nederlandse molenbehoud. De vereniging heeft een eigen website met een database van alle Nederlandse molens. Daarnaast is sinds 28 december 1970 ook Stichting De Fryske Mole actief met het molenbehoud en onderhoud in de Provincie Friesland.\nVoor het behoud van een molen is het belangrijk dat hij regelmatig draait. Veel van de bestaande molens draaien wekelijks dankzij de inzet van deskundige vrijwillige molenaars, zodat men ook nu nog kan zien hoe vroeger met de molens gewerkt werd.\nOm het eeuwenoude ambacht van molenaar op nieuwe generaties over te kunnen brengen, is in Nederland sinds 1972 het Gilde van Molenaars (GVM, tot 2023 \"Gilde van Vrijwillige Molenaars\") met een speciaal lesprogramma voor molens actief. De opleiding duurt in de regel twee jaar. De leerling molenaar moet ten minste \u00e9\u00e9n jaar op verschillende molens stage hebben gelopen, waarna hij of zij een regionaal examen wordt afgenomen. Na slaging vindt aanmelding plaats voor het landelijk examen. Als de leerlingmolenaar bij het examen van De Hollandsche Molen blijk heeft gegeven van voldoende kennis en vaardigheid, krijgt hij of zij het getuigschrift van De Hollandsche Molen uitgereikt.\nDaarnaast bestaat in Friesland sinds 1973 het Gild Fryske Mounders (GFM) dat eveneens een molenaarsopleiding verzorgt."}
{"id": "9541", "revid": "641451", "url": "https://nl.wikipedia.org/wiki?curid=9541", "title": "Molen", "text": "Een molen is een werktuig met een draaiend mechaniek en een aandrijving, dat kan dienen voor het malen, persen of stampen van granen, verfpigmenten en andere grondstoffen, het zagen van hout, pompen van water, takelen van een last of opwekken van elektriciteit. Een molen kan worden aangedreven door de wind (windmolen), water (watermolen), de spierkracht van mensen (handmolen, tredmolen) en dieren (rosmolen) of door een motor.\nOntstaansgeschiedenis.\nWatermolens raakten verspreid over Europa aan het einde van het Romeinse Rijk. Er werd gebruikgemaakt van stromend water met voldoende verval voor de aandrijving, maar er werd ook gebruikgemaakt van stromend water met onvoldoende verval. Bij dit laatste werden schipmolens gebruikt die in de rivier verankerd lagen of voor de kust, en daar van de getijstromingen gebruikmaakten. Op plaatsen waar het verval of de stroming niet voldoende was om een waterrad aan te drijven moest een andere oplossing gezocht worden. Het is dan ook in deze streek waar de eerste windmolens gevonden kunnen worden.\nDe gegevens van de uitvinding van de windmolen zijn verloren gegaan in de nevel van de geschiedenis. In historische bronnen wordt vaak niet specifiek vermeld of het een watermolen of een windmolen betreft.\nLang is men ervan uitgegaan dat het eerste windmolentype in Europa de standerdmolen is geweest. Maar dit type molen is zo ingenieus geconstrueerd dat het er onmogelijk zo maar opeens geweest kan zijn. Het is daarom aannemelijk dat de standerdmolen door een ontwikkelingsfase is gegaan die enige honderden jaren heeft geduurd.\nInverted mill.\nDe eerste windmolens verschenen rond het jaar 1000 in Noordwest-Frankrijk, Vlaanderen en Zuid-Engeland. In wezen waren dit watermolens geplaatst op een centrale paal waarbij het rad vervangen was door wieken. De laatste exemplaren van de \"inverted mill\" zijn waarschijnlijk rond 1930 verloren gegaan en hebben nagenoeg geen sporen achtergelaten. Op een oude foto gemaakt in Rusland is een groepje van deze molens te zien waarvan de meest rechtse de originele vorm is. Het is duidelijk te zien dat de as horizontaal ligt en vrij laag in de kast ligt. Dit betekent dus dat de maalstenen -\u00a0net als bij een watermolen\u00a0- van onderen aangedreven werden.\nMoulin Chandelier.\nBij de verdere ontwikkeling van dit type heeft men de as hoger geplaatst en de houten onderbouw vervangen door een stenen toren. Van dit type molen, genaamd \"moulin chandelier\", is er slechts \u00e9\u00e9n bewaard gebleven, samen met tientallen stenen ondertorens die zijn gedateerd rond het jaar 1000.\nStanderdmolen.\nDe standerdmolen kan worden gezien als een \"moulin chandelier\" waarvan de onderbouw is vervangen door een houten staak die is geschoord met steekbanden die op hun beurt weer rusten op de horizontale kruisplaten. Deze kruisplaten werden vroeger vaak in de grond ingegraven voor stevigheid. Later is men ze op stenen blokken (teerlingen) gaan plaatsen. Deze ondergrondse kruisplaten worden in zowel Engeland als Bretagne gevonden en dateren van rond 1100.\nPaltrokmolen.\nDe paltrok of paltrokmolen is een molentype, ontstaan uit de standerdmolen, waarbij in het molenhuis een grotere werkruimte is gemaakt. De standerd is hier als koningsstijl een vast onderdeel van de constructie geworden en staat op de staart- of sleutelbalk. De staartbalk ligt over de pen van de koning, die ingekeept op de kruisbalken ligt. De kruisbalken worden in het midden ondersteunt door een gemetselde stenen poer van ongeveer een meter in het vierkant. De uiteinden van de kruisbalken liggen in de ringmuur. De ringmuur met kruirollen zorgt voor stabiliteit. De Nederlandse paltrokmolens zijn alle ingericht als zaagmolen.\nTorenmolen.\nDe torenmolen hoeft niet per se een jonger type te zijn dan de standerdmolen. Bekend is dat er in Dover in 1280 een stenen molen stond. De torenmolen heeft de standerdmolen nooit echt kunnen verslaan in populariteit omdat deze duur was om te bouwen, moeilijker was in gebruik en slechts \u00e9\u00e9n koppel molenstenen kon aandrijven. Dit laatste nadeel werd in de 16e eeuw ongedaan gemaakt met de uitvinding van de koningsspil.\nEen zijsprong in de ontwikkeling is de molen in Templeuve. Van buiten lijkt dit een torenmolen, maar het hele binnenwerk rust op een centrale paal en draait mee bij het kruien van de molen.\nHouten achtkant.\nOmstreeks 1400 werd de kruibare kap ontwikkeld, die het eerst toegepast werd op torenmolens. Hierdoor werd het mogelijk om conisch gemetselde, achtkante molens te bouwen, eerst in steen en later ook in hout. In het begin van de zestiende eeuw ontstond in Noord- en Zuid-Holland de houten achtkant. Dit type molen verdrong in Noord-Holland de standerdmolen en de wipmolen, maar in Zuid-Holland alleen de standerdmolen. Rond 1750 werden in heel Nederland achtkante molens gebouwd.\nIn de Lage Landen.\nDe oudste bekende vermeldingen in de Lage Landen die zeker van een windmolen zijn dateren van ca. 1180. De oudste schriftelijke verwijzing naar een windmolen is terug te vinden in een akte uit 1183 van Filips van de Elzas, Graaf van Vlaanderen, waarin de rechten en bezittingen van de Abdij van Sint-Winoksbergen te Wormhout worden vastgelegd: \"niemand aldaar mag een wind- of watermolen bezitten zonder toelating van de abt\". In Nederland dateert de oudste schriftelijke vermelding van een windmolen voor de waterbeheersing uit 1407 en betreft een molen nabij Alkmaar. Het aantal groeide in de loop der jaren totdat omstreeks 1880 door de komst van de stoomtractie het maximum werd bereikt. Met de komst van de dieselmotor en de elektromotor werden molens ook hiermee uitgerust, zodat er onder alle omstandigheden gemalen kon worden, zoals respectievelijk bij de Venemansmolen en bij de Achlumer Molen. Ook werden er maalinrichtingen gebouwd, die alleen nog maar door een dieselmotor werden aangedreven, zoals de in 1926 gebouwde Maalderij De Nieuwe molen in Sinderen. Daarnaast werden er in de jaren dertig van de twintigste eeuw wiekverbeteringen aangebracht, zoals de fokwiek en de van Busselneus. Desondanks kon de windmolen de concurrentie met elektrisch aangedreven maalderijen niet aan en verdwenen veel molens. In de 19e eeuw waren er in Nederland ongeveer 10.000 windmolens. Vooral in de Zaanstreek hebben relatief veel molens gestaan. Rond 1725 waren er 600 wiekendragers gelijktijdig in bedrijf. Het totaal aantal gebouwde molens in de Zaanstreek wordt geschat op ca 1200. In de molendatabase zijn nu nog 1191 Nederlandse en 1331 Belgische molens opgenomen.\nSoorten molens.\nMolens naar verrichting of product.\nBeukmolen - blauwselmolen - boezemmolen - cacaomolen - eekmolen (runmolen) - hennepklopmolen - koffiemolen - koldermolen - korenmolen - krijtmolen - kruitmolen - kunstwolmolen - loodwitmolen - mosterdmolen - moutmolen - oliemolen - papiermolen - pelmolen - pepermolen - poldermolen - schelpzandmolen - seinmolen - slijpmolen - snuifmolen - specerijenmolen - strijkmolen - trasmolen - verfmolen - volmolen - zaagmolen - watermolen\nWindmolens naar bouwwijze.\nAmerikaanse windmotor - bovenkruier - grondzeiler - paltrokmolen - spinnekop - standerdmolen - stellingmolen - houten achtkant - ronde stenen molen - tjasker - torenmolen - weidemolen - wipmolen - munnikmolen (Friese mount) - tonmolen\nWindmolens naar standplaats.\nbeltmolen - getijdenmolen - walmolen - zeewindmolen\nVermogen van molens.\nEen watermolen kan 1,5 tot 3,5 kilowatt leveren. Een oude standerdmolen kon 3,5 tot 7,5 kW leveren. Een windmolen met oudhollandse tuigage van de wieken kan gemiddeld 25 tot 30kW leveren. Met stroomlijnroeden, zoals fokwieken kan tot 45\u00a0kW worden geleverd.\nHet begrip \"watermolen\".\nHet begrip watermolen kan tot verwarring leiden, omdat het gebruikt wordt bij twee verschillende indelingen van molens:\nDoordat door water aangedreven molens alleen in het oosten en zuiden van Nederland voorkomen is de kans op verwarring. In het westen en midden van Nederland is het een windmolen die water verzet, in het oosten en zuiden van het land een molen die door water wordt aangedreven. Soms wordt beweerd dat het gebruik van \"watermolen\" voor een molen die water verzet een foutieve benaming is, en dat men die poldermolen moet noemen. Daar vallen twee dingen tegen in te brengen:\nMolenbehoud in Nederland.\nDoor de introductie van elektriciteit op het platteland in de jaren twintig was de onbetrouwbare windbemaling overbodig geworden en konden werktuigen op elk gewenst moment hun werk doen. In 1923 werd de vereniging De Hollandsche Molen opgericht om de toenmalige grootschalige sloop van wind- en watermolens te stoppen.\nMomenteel zijn de meeste molens in bezit van gemeentes of stichtingen en worden de meeste molens door vrijwillige molenaars meestal op zaterdagen in bedrijf gehouden. Het Gilde van Molenaars verzorgt o.a de opleiding van de molenaars. In Friesland is het Gild Fryske Mounders actief. Wanneer een molen open is voor belangstellenden, dan heeft de molenaar aan of bij de molen een speciale blauwe molenwimpel of een vlag uithangen (zie afbeelding)."}
{"id": "9546", "revid": "11735", "url": "https://nl.wikipedia.org/wiki?curid=9546", "title": "Vogelgriep", "text": "Vogelgriep, vogelpest of aviaire influenza is een ziekte die voorkomt bij vogels, voornamelijk \"hoenderachtigen\", die griepachtige verschijnselen veroorzaakt, met sufheid, tranende ogen en opgezette kelen. Ook verkleurt de kam van de vogel. Sommige vogels sterven direct na de eerste besmetting. De incubatietijd bedraagt drie dagen tot twee weken. De ziekte is dodelijk voor kippen, kalkoenen, ganzen, roofvogels en eenden. Het risico dat mensen in Europa met vogelgriep besmet raken is zeer klein.\nDe veroorzaker van de ziekte is een variant van het influenzavirus: het influenza A-virus. Dit virus is zeer variabel, zodat telkens nieuwe varianten ontstaan. Virussen vermenigvuldigen in een gastheercel. In \u00e9\u00e9n op de 10.000 gevallen kan door kleine foutjes in het vermenigvuldigingsproces (mutaties) een virus ontstaan dat anders, en mogelijk gevaarlijker, is dan het oorspronkelijke virus. Dit mutatieproces bij virussen heet antigene drift. Bij influenza A-virussen komt ook reassortment voor waarbij verschillende virussen genetisch materiaal met elkaar uitwisselen, genaamd antigene shift. Een laagpathogeen aviair influenzavirus kan muteren tot een hoogpathogeen virus dat een zeer besmettelijke, dodelijke variant voor de meeste vogelsoorten vormt.\nDe ziekte heeft niets te maken met de pest die in de middeleeuwen in Europa voorkwam.\nVatbare diersoorten en mensen.\nVogels die vatbaar zijn voor vogelgriep zijn: kippen, kalkoenen, parelhoenders, eenden, ganzen, pauwen, duiven met uitzondering van postduiven, kwartels, fazanten, patrijzen en roofvogels. Wilde watervogels kunnen besmet zijn, maar worden meestal niet ziek. Ook loopvogels zoals struisvogels, emoes en nandoes kunnen worden besmet.\nOok zoogdieren, waaronder mensen, kunnen door het vogelgriepvirus worden besmet. Er zijn gevallen bekend in de Verenigde Staten van \u00e9\u00e9n paard en een aantal mensen. De ziekteverschijnselen waren daarbij vrij mild. In Hongkong trad een ernstiger besmetting op. In 1997 overleden zes slachtoffers aan besmetting met de H5-variant. Ook kan het virus bij mensen een oogontsteking (conjunctivitis) veroorzaken, die overgedragen kan worden van mens op mens.\nTijdens de vogelgriepuitbraak in 2003 in Nederland bleek dat ook bij varkens de aanwezigheid van antistoffen tegen het vogelgriepvirus kan worden aangetoond. Dit bleek het geval te zijn op gemengde boerenbedrijven, met zowel varkens als kippen. Er waren geen aanwijzingen dat varkens het vogelgriepvirus verder verspreiden.\nOp 16 februari 2004 werd in Bangkok (Thailand) bekendgemaakt, dat een luipaard aan het H5N1-virus was bezweken en dat een tijger aan het herstellen was van een infectie met het virus.\nIn oktober 2023 werd een dode ijsbeer ontdekt nabij Utqia\u0121vik, die bij nader onderzoek aan vogelgriep bleek te zijn gestorven.\nIn maart 2024 werden er vogelgriep infecties waargenomen bij melkkoeien in Texas, New Mexico en Kansas. De zieke koeien, meestal oudere, begonnen minder te eten en melk te geven. Maar zij stierven niet aan de ziekte en leken het in eerste instantie ook niet aan elkaar over te dragen. Omdat steeds meer kuddes in meerdere staten besmet raakte, lijkt het er inmiddels op dat er toch een mechanisme is die voor overdracht tussen koeien zorgt via een tussenstap zoals melkmachines of ratten. Ook zijn er sporen van het virus in consumenten melk gevonden met behulp van een PCR-test. Of dit actieve virusdeeltjes zijn valt niet vast te stellen. Pasteuriseren lijkt voldoende om het virus uit te schakelen want het is tot nu toe niet gelukt om levensvatbare virussen te kweken op de melk. Uit onderzoek in Nature van 8 juli bleek dat het virus zich bij koeien ook bindt aan receptoren in de hogere luchtwegen, wat er op wijst dat het virus zodanig muteert dat het ook voor mensen steeds meer een risico vormt. Onderzoek onder fretten wijst vooralsnog op een lage besmettelijkheid via ademdruppels.\nOverleden dierenarts.\nOp 17 april 2003 overleed in het Jeroen Bosch Ziekenhuis in 's-Hertogenbosch een 57-jarige dierenarts aan een ernstige longontsteking. In de longen van deze dierenarts werd het vogelgriepvirus aangetoond. Omdat er geen andere mogelijke verklaring is gevonden voor het ziektebeeld, is er een sterke aanwijzing dat de man is overleden aan de gevolgen van infectie met het vogelgriepvirus. De man had op basis van de heersende richtlijnen van de Nederlandse overheid geen antivirale geneesmiddelen (bijvoorbeeld Tamiflu) ingenomen, hoewel hij werkzaamheden had verricht op een besmet bedrijf. Daarom is besloten de antivirale middelen ook bij kort contact met besmette vogels voor te schrijven.\nNaar aanleiding van dat sterfgeval is door de Nederlandse rijksoverheid een commissie ingesteld onder leiding van Ben Bot. Deze commissie constateerde dat het overlijden van de dierenarts een ongelukkige samenloop van omstandigheden was, en dat de dierenarts zich strikt gehouden had aan de regels die op dat moment voor hem golden. De commissie constateerde ook dat de diverse instanties hebben gedaan wat op dat moment aangewezen leek. De dierenarts had geen (zichtbare) conjunctivitis gekregen, wat verder eenieder (ca. 100) van de ruimers die besmet zijn geraakt met het aviaire virus wel had. De dierenarts maakte op 2 april deel uit een specialistenteam van de Rijksdienst voor de keuring van Vee en Vlees (RVV), dat een melding van een verdenking van aviaire influenza ('vogelpest') bij een pluimveebedrijf te Teeffelen onderzocht. Een verdenking die achteraf ook bevestigd is. Teeffelen lag buiten het toezichtsgebied (=crisisgebied) zoals dat op dat moment door het ministerie van LNV was vastgesteld. Alleen binnen het toezichtsgebied golden speciale regels, zoals het preventief slikken van de virusremmer Tamiflu door ruimers (dierenartsen, vangers en rapers van de kippen etc.) van besmette en verdachte stallen.\nDeze dierenarts is na de eerste griepverschijnselen getest op de vogelgriep, maar de eerste test was negatief (de test heeft ook geen betrouwbaarheidsinterval van 100%). Een tweede test die later werd uitgevoerd was wel positief, maar toen was het al te laat voor een behandeling.\nVerspreiding.\nVerspreiding in de omgeving van besmette boerderijen komt het meest voor. Het virus kan zich verspreiden door de lucht, via direct contact tussen vogels en indirect via bijvoorbeeld uitwerpselen en transportmiddelen. Het vogelgriepvirus komt van nature in de milde vorm voor bij watervogels zoals wilde eenden. Sommige van deze milde varianten kunnen zich in pluimvee tot zogenaamde hoogpathogene vormen ontwikkelen, die ook voor de mens gevaarlijk kunnen zijn. Men denkt dat het virus in uitwerpselen ongeveer 100 dagen in leven kan blijven. Verspreiding via eieren is ook mogelijk, maar alleen omdat soms mest aan het ei kan plakken.\nDe vogelbescherming claimt dat het niet bewezen is dat trekvogels een (grote) rol spelen bij de verspreiding van de vogelgriep. Volgens de vogelbescherming Nederland is het waarschijnlijker dat het transport van besmet pluimvee, of vlees van pluimvee en eenden, het virus verspreidt. Onderzoek aan wilde eenden heeft laten zien dat trekvogels geen vogelgriep brengen maar het in Nederland oplopen. Het uitrijden van kippenmest op graslanden waar wilde vogels foerageren kan daarvan een oorzaak zijn. Deze bevindingen worden ondersteund door de resultaten van een langlopend onderzoek in Belgi\u00eb.\nWetenschappers van het Nederlandse Erasmus Universitair Medisch Centrum hebben onderzoek gedaan naar de uitbraken van vogelgriep. Uit dit onderzoek blijkt dat de meeste uitbraken van vogelgriep in de winter van 2005-2006 plaatsvonden aan de rand van een koufront. Een koufront is een gebied waar de maximum temperatuur tussen de 0 en de 2 graden Celsius ligt, dit is de ideale temperatuur voor de verspreiding van een griepvirus. Bovendien bevinden zich juist in die gebieden veel trekvogels omdat grote stukken water bij die temperatuur niet bevriezen, zodat de vogels hun voedsel in het water kunnen vinden. De vogels vliegen met de rand van het koudefront mee. De combinatie van de ideale temperatuur en het grote aantal gastheren geeft het griepvirus alle kansen om zich te verspreiden. Omdat de plaats van een koufront goed is te voorspellen kan de locatie van een uitbraak van vogelgriep in een vroeg stadium voorspeld worden, verwachten de wetenschappers.\nVarianten gevaarlijk voor de mens.\nAlle vogelgriepvirussen behoren tot het grieptype A uit de virusfamilie Orthomyxoviridae. Grieptype A wordt verdeeld in subtypen volgens de prote\u00efne-uitsteeksels hemagglutinine (H) en neuraminidase (N) vanuit de centrale viruskern.\nEr zijn 16 H-typen, elk met 9 N-subtypen, waardoor er in totaal 144 verschillende combinaties mogelijk zijn. \"Hx\" verwijst naar het type hemagglutinine in de eiwitmantel en \"Nx\" naar het type neuraminidase. Het betreft in beide gevallen antigenen die een rol spelen bij respectievelijk binding aan de celmembraan en het loskomen van nieuw geproduceerde virussen uit een ge\u00efnfecteerde cel.\nVogelgriepepidemie\u00ebn.\nTussen 1959 en 2003 is twintigmaal een epidemie opgetreden van vogelgriep, in verschillende landen van de wereld. In 1926 en 2003 traden epidemie\u00ebn van vogelgriep in Nederland op. In 2003 betrof het de H7N7-variant. Een aantal boerderijen werden \"geruimd\" om verspreiding van het virus te voorkomen, dat wil zeggen dat alle kippen werden afgemaakt.\nEind 1999 was er in Itali\u00eb een epidemie, die vijf maanden duurde. Er stierven bijna 14 miljoen vogels, vooral kalkoenen.\n2004.\nIn Azi\u00eb heerst sinds het einde van 2003 een nieuwe vogelgriepepidemie. In veel landen worden kippen preventief geslacht en de bevolking voorgelicht. Alleen in Thailand ontkende de regering aanvankelijk dat er vogelgriep was. Volgens de Thaise regering was er een cholera-epidemie onder het pluimvee, maar niet een vogelgriepepidemie. Om te demonstreren dat het eten van kippenvlees geen gevaar inhoudt, werd op 20 januari 2004 een lunch van minister-president Thaksin Shinawatra rechtstreeks op televisie uitgezonden. Bij de warme maaltijd aten de minister-president en verscheidene kabinetsleden uitsluitend kippenvlees. Binnen enkele dagen moest de Thaise regering echter bakzeil halen en toegeven dat er wel degelijk sprake van een vogelgriepepidemie was. Er werden drastische maatregelen genomen om de zieke vogels massaal te slachten.\nEind januari was de epidemie al uitgebreid naar Vietnam, Laos, China, Thailand, Indonesi\u00eb, Cambodja, Japan, Zuid-Korea, Taiwan en Pakistan. Eind januari 2004 waren er in Vietnam al acht menselijke slachtoffers. Dit vormde aanleiding voor dr. Shigeru Omi, directeur van het WHO West Pacific-kantoor, om een waarschuwing uit te sturen. Hij zei dat miljoenen mensen in de hele wereld kunnen omkomen, als de H5N1-vari\u00ebteit van het vogelgriepvirus zich zou combineren met een mensengriepvirus, dat ook onderweg is naar de regio.\nMedio februari werd er vogelgriep geconstateerd onder pluimvee in Texas. Het virus dat hier in het spel is, H5N2, wordt niet verondersteld gevaarlijk voor de mens te zijn.\n2005.\nIn augustus 2005 werd vogelgriep aangetroffen in Kazachstan. Deze wordt veroorzaakt door het H5N1-virus. Overgedragen op mensen kan dit dodelijk zijn. De uitbraak werd geconstateerd in het dorp Golubovka, in het noorden van Kazachstan bij de grens met Rusland. Ook rond de stad Novosibirsk, deed zich in juli 2005 een uitbraak voor. Men denkt dat trekvogels uit Zuidoost-Azi\u00eb de ziekte hebben verspreid. In oktober 2005 bereikte het virus Europa. In Roemeni\u00eb werden besmette eenden gevonden in een dorp in de Donaudelta. Ze waren vermoedelijk besmet door trekvogels uit Siberi\u00eb. In het noordwesten van Turkije zijn 2000 kalkoenen gestorven aan het virus op \u00e9\u00e9n ge\u00efsoleerd bedrijf. In beide landen werden vogels in de omgeving van besmettingshaarden gedood om verdere verspreiding te voorkomen.\nIn 2005 was er een massale uitbraak van het H5N1-virus onder trekvogels aan het Qinghaimeer in Zuid-China. De Chinese overheid verleende weinig medewerking aan het onderzoek. Het virus hier was de H5N1 RK7-variant, de agressiefste tot dan toe. Deze kan worden overgedragen van vogels op mensen. Het kan echter niet worden overgedragen van mensen op mensen of van mensen op vogels. Diagnose is complex. Incubatietijd zeer kort.\nOp 7 oktober meldde de Roemeense minister Gheorghe Flutur van Landbouw dat er in Roemeni\u00eb drie gevallen waren geconstateerd van vogelgriep. Het zou geconstateerd zijn bij eenden in een dorp in de Donaudelta, waarschijnlijk trekvogels uit Rusland. De minister kon niet zeggen of het H5N1-virus de veroorzaker was. Een dag later, op 8 oktober werden er opnieuw drie gevallen gemeld waarmee het aantal op totaal zes kwam te staan. Dit keer zouden drie eenden positief op een test hebben gereageerd in het dorpje Sm\u00e2rdan. Om te voorkomen dat de ziekte zich zou verspreiden begon Roemeni\u00eb die dag nog aan het ruimen van de (trek)vogels. Diezelfde dag zouden er al honderden worden afgemaakt. Niemand kon nog zeggen of het H5N1-virus de veroorzaker was.\nLater die dag meldde de minister van Landbouw van Turkije dat er in het noordwesten van zijn land 2000 kalkoenen zouden zijn gestorven aan het vogelgriepvirus. De kalkoenen zouden gehouden worden bij een ge\u00efsoleerd bedrijf waardoor er geen andere dieren besmet zouden zijn. Iets meer dan een week later werd bekend dat in zowel Roemeni\u00eb als Turkije de gevreesde variant H5N1 de veroorzaker was van de vogelgriep. Voor beide landen werd een invoerverbod ingesteld in de Europese Unie. In diezelfde maand deden zich nieuwe gevallen van vogelgriep voor in Rusland, Griekenland, Kroati\u00eb, Noord-Macedoni\u00eb en Zweden.\nOp 23 oktober stelde men in Kroati\u00eb het type H5N1 vast als gevolg van de dood van zes zwanen. In Zweden werd diezelfde dag bekendgemaakt dat er geen sprake was van vogelgriep bij de eerder vier dood gevonden eenden.\nDe Roemeense autoriteiten hebben op 28 oktober laten weten dat de dodelijke virusvariant H5N1 in Roemeni\u00eb is geconstateerd in een gestorven visreiger vlak bij de grens met Moldavi\u00eb.\n2006.\nBegin 2006 stierven in Turkije drie kinderen uit \u00e9\u00e9n gezin aan vogelgriep (H5N1). Op 11 januari 2006 waren daar al 15 mensen, vooral kinderen, besmet. Op 18 januari stierf in Irak een kind aan vogelgriep.\nOp 8 februari werd bekend dat ook in Nigeria vogelgriep (H5N1) is geconstateerd.\nOp 11 februari werd H5N1 aangetroffen in wilde vogels in Itali\u00eb, Griekenland en Bulgarije. Het virus werd ook aangetroffen in dode zwanen op het Duitse eiland R\u00fcgen. Op 18 februari werd\nook in Frankrijk H5N1 geconstateerd. Frankrijk is daarmee het zesde land binnen de EU waar vogelgriep is opgedoken. In maart 2006 stierf er in Egypte een vrouw aan de gevolgen van de vogelgriep, het tweede slachtoffer van de vogelgriep in Egypte.\nOp 1 augustus 2006 werd bekend dat de milde variant H7 van de vogelgriep, die ongevaarlijk is voor de mens, aanwezig was in Voorthuizen. In een straal van 3 kilometer werd een vervoersverbod afgekondigd en werd het besmette bedrijf direct geruimd. Verdere besmettingen hebben niet plaatsgevonden.\nOp 30 oktober meldden Aziatische medische diensten een nieuwe variant die resistent is voor de anti-H5N1-medicijnen en daarmee gevaarlijk voor mens \u00e9n dier.\n2011.\nOp 25 maart 2011 werd bekend dat in het Zeeuwse Schore (gem. Kapelle), op een kippenboerderij vogelgriep heerste.\nIn dit geval ging het om de milde H7-variant, deze hoort bij de laagpathogene varianten die wat minder besmettelijk zijn en zich ook niet snel verspreiden.\nAls vermoedelijke oorzaak werd opgegeven: uitwerpselen van overvliegende besmette vogels. Omdat de boerderij dicht bij de Westerschelde ligt, waren dit vermoedelijk eenden of ganzen.\nDe 127.500 kippen werden nog dezelfde dag geruimd.\nOp 13 mei 2011 werd in Kootwijkerbroek vogelgriep bij een biologisch bedrijf geconstateerd en zijn er 8800 kippen geruimd. Ook was er een vervoersverbod voor pluimvee, eieren en mest in een zone van 3 kilometer rond het besmette bedrijf afgekondigd. Ook nu weer was het een milde variant.\n2014.\nOp 15 november 2014 werd bekend dat op een boerderij in het Utrechtse Hekendorp de hoogpathogene H5N8-variant van de vogelgriep is uitgebroken.\nOp 20 november duikt opnieuw een uitbraak op, nu in het Zuid-Hollandse Ter Aar. Gelijk wordt weer een landelijk vervoersverbod ingesteld voor pluimvee, eieren, pluimveemest en strooisel. Op 21 november werd ook vogelgriep vastgesteld in Kamperveen, Overijssel. Ook werden er op een eendenbedrijf in Barneveld alle 8.000 eenden geruimd omdat daar eerder een vrachtwagen was geweest die ook bij een besmet bedrijf in Kamperveen was geweest. Op 30 november werd een vijfde geval van vogelgriep (type H5N8) bekend. Het betrof een mestkuikenbedrijf in Zoeterwoude. Op 1 december 2014 werd bij Kamerik de H5N8-variant vogelgriepvirus aangetroffen bij wilde eenden, type Smient.\n2015.\nIn 2015 was er een uitbraak van H5N2 in het midwesten van de Verenigde Staten. Op 30 mei waren al meer dan 43 miljoen vogels gestorven aan de vogelgriep of gedood (om verdere verspreiding te voorkomen), waarvan meer dan 30 miljoen in Iowa.\n2016/2017.\nEind november 2016 werd de hoogpathogene variant H5N8 aangetroffen bij twee pluimveebedrijven in Biddinghuizen. Beide bedrijven werden geruimd en er werd een vervoersverbod ingesteld. Later bleek nog een derde pluimveebedrijf in Biddinghuizen besmet te zijn met H5N8. Ook dit bedrijf werd geruimd. In december werd ook vogelgriep aangetroffen bij een pluimveebedrijf in Friesland bij Abbega. Hierna werden tot het einde van het jaar op meer plekken in Nederland dode vogels met H5N8 gevonden. Nog in maart 2017 werden er twee besmettingen vastgesteld bij pluimveebedrijven in Woerdense Verlaat en De Wijk. Het gevolg van deze langdurige epidemie was een maandenlange ophokplicht die voor pluimveehouders een financi\u00eble strop betekende. Zo mochten er gedurende de ophokplicht geen eieren verkocht worden als vrije uitloopeieren. Alle eieren moesten als scharreleieren worden verkocht, waardoor de betrokken pluimveehouders minder verdienden. Pas op 19 april, na vijf maanden, was het gevaar voor besmetting voldoende geweken om de ophokplicht op te heffen. Het is hiermee de langste ophokplicht die ooit was ingesteld wegens de vogelgriep.\n2019/2020.\nOp 31 december 2019 was er in Oost-Polen een uitbraak van de hoogpathogene variant H5N8. Dat was de eerste HPAI-uitbraak in de Europese Unie van die winter. Daarna werden uitbraken gemeld uit meerdere landen in Midden- en Oost-Europa (Polen, Slowakije, Hongarije, Roemeni\u00eb, Tsjechi\u00eb, Duitsland en Oekra\u00efne). Er waren al wat eerder ook twee dode besmette wilde vogels gevonden, een in Polen en een in Duitsland vlak bij de Poolse grens. Nadat op een hobbylocatie bij het Duitse Bretzfeld een geval van vogelgriep was geconstateerd, stelde minister Schouten van Landbouw, Natuur en Voedselkwaliteit per 12 februari 2020 voor heel Nederland een ophokplicht in voor alle bedrijven die commercieel pluimvee houden. Op 13 maart werd een tweede besmet hobbybedrijf in de buurt van Leipzig gevonden. De week daarop werd een derde besmettingsgeval gevonden bij een kalkoenenbedrijf in het noorden van Duitsland, dicht bij de grens met Groningen. Op 6 maart werd de ophokplicht voor commercieel pluimvee verlengd en op 28 april ingetrokken.\n2020-2024.\nIn oktober 2020 werd in Nederland bij wilde vogels het zeer besmettelijke type H5N8 vastgesteld. Op 23 oktober 2020 kwam er weer een ophokplicht voor bedrijven met commercieel gehouden gevogelte. Eendenhouderijen kregen ook te maken met hygi\u00ebnevoorschriften voor stalstrooisel. Op 29 oktober 2020 volgde een afschermplicht voor vogels in dierentuinen, kinderboerderijen en bij hobbydierhouders. Op 19 juni 2021 werd de ophok- en afschermplicht in 5 van de 20 landelijke regio\u2019s ingetrokken. Op 26 oktober 2021 echter werden opnieuw landelijk maatregelen van kracht. Vanaf 26 oktober 2021 gold dit weer alleen in sommige regio's. Vanaf 14 november 2023 gold de ophok- en afschermplicht weer voor het gehele land. Vanaf 26 maart 2024 gold de ophokplicht nog alleen in de regio\u2019s waar pluimvee dicht bij elkaar leeft. Dit zijn de regio\u2019s 7, 10 en 19 in de Gelderse Vallei en de Limburgse Peel. In deze regio's moesten commerci\u00eble houders hun vogels ophokken en moesten particuliere houders hun risicovogels afschermen. Bij commerci\u00eble pluimveebedrijven waren er nog extra hygi\u00ebnemaatregelen voor personeel en bezoek verplicht. Op 24 april 2024 verviel de algemene ophokplicht volledig en werd de afschermplicht volledig ingetrokken. In december 2021 meldde het Duitse Friedrich-Loeffler-Instituut (FLI) dat Europa te maken heeft met de zwaarste uitbraak van vogelgriep ooit. In de periode oktober 2021 - oktober 2022 werden in Nederland 4,9 miljoen kippen, kalkoenen en eenden geruimd. In de periode tot en met februari 2023 was dat aantal gestegen tot 6,6 miljoen vogels. Ook roofdieren, met name vossen, bunzings en steenmarters bleken besmet te worden door het virus.\nBestrijding en preventie.\nDe vogelgrieprichtlijn 2005/94/EG van de Raad van 20 december 2005 van de EU, die eind 2006 in nationale wetgeving moest zijn opgenomen, maakt onderscheid tussen hoogpathogeen (HPAI) en laagpathogeen (LPAI) vogelgriep. Laagpathogeen vogelgriep maakt de dieren niet ziek, maar kan volgens wetenschappers muteren in hoogpathogeen vogelgriep, dat kippen wel ernstig ziek kan maken en potentieel ook kan overgaan op mensen. Daarom moet in beide gevallen het pluimvee op het besmette bedrijf en daaromheen geruimd worden en moeten de lidstaten in ieder geval maatregelen treffen in een 3\u00a0km-zone rondom een uitbraak. Dat kan alle eigenaren van voor vogelgriep vatbare (sier)vogels raken.\nDe EU betaalt 50% van de bestrijdingskosten, inclusief de vervanging van de dieren. In Nederland betalen de pluimveehouders de andere 50% (via het zogenaamde Diergezondheidsfonds) tot een maximum van \u20ac 20 miljoen in de periode tot en met 2009. Daarboven betaalt de Nederlandse overheid.\nDoden van dieren.\nBij deze bestrijdingsmethode worden alle besmette dieren en dieren binnen een bepaalde straal van een besmet bedrijf gedood. Dit geldt voor zowel hobbymatig als bedrijfsmatig gehouden pluimvee.\nEr wordt gebruikgemaakt van verschillende methoden om de kippen te doden:\nVervoersverbod.\nDaarnaast wordt vervoer van pluimvee en broedeieren in de omgeving van de besmettingshaard verboden. Het vervoersverbod geldt ook voor runderen, varkens, schapen, geiten en paarden naar of van een bedrijf met pluimvee. Ook het vervoeren van mest wordt verboden.\nOphokplicht.\nOok de ophokplicht is een mogelijke maatregel om de verspreiding te beperken. Hierbij wordt alle pluimvee binnengehouden, waardoor vooral contact met wilde vogels minimaal wordt. Deze maatregel werd bijvoorbeeld toegepast in oktober 2005 in Nederland en Belgi\u00eb. De ophokplicht gold opnieuw van 13 februari tot 30 april 2006 voor alle vogelhouders (ook hobbyisten) in Nederland, en van 1 maart tot 30 april 2006 in Belgi\u00eb. Ook van november 2016 t/m april 2017 was er vijf maanden lang een ophokplicht in Nederland. En op 12 februari 2020 werd voor heel Nederland een ophokplicht ingesteld voor alle bedrijven die commercieel pluimvee houden. Vanaf 26 oktober 2021 gold dit alleen in sommige regio's.\nSinds 14 november 2023 geldt de ophok- en afschermplicht weer voor het gehele land.\nVaccinatie.\nInenting van vogels is mogelijk maar erg kostbaar als het om grote aantallen gaat. Probleem daarbij is dat sommige landen, bijvoorbeeld Duitsland, eieren van gevaccineerde kippen niet willen importeren.\nIn januari 2006 kreeg minister Veerman van Landbouw en Visserij het in Brussel echter voor elkaar dat Nederland en Frankrijk vogels preventief mogen inenten, zonder dat de verhandelbaarheid van het vlees of andere producten (zoals eieren) in gevaar komt. Andere Europese landen mogen deze producten van inge\u00ebnte dieren niet weigeren. Dit is een eerste stap naar een volledige afschaffing van het non-vaccinatiebeleid van de EU.\nVooralsnog zal Nederland voornamelijk hobbyvogels inenten. Frankrijk begon in februari 2006 voornamelijk ganzen voor de leverproductie in de streek rond de stad Bordeaux in te enten.\nOp 18 november 2014 werd bekendgemaakt dat onderzoekers van de Rijksuniversiteit Groningen, het Universitair Medisch Centrum Groningen, het Centraal Veterinair Instituut in Lelystad en de Universiteit Utrecht een nieuw en veilig vaccin tegen de vogelgriep op basis van een poeder hadden ontwikkeld. Het middel is geschikt voor grootschalige vaccinatie van pluimvee, omdat niet elk individueel dier ge\u00ebnt hoeft te worden.\nEllebooggroet.\nDe Wereldgezondheidsorganisatie stelt voor om bij een vogelgrieppandemie een ellebooggroet in te voeren. In plaats van het traditionele handenschudden moeten mensen elkaar dan begroeten door elkaar met de ellebogen aan te tikken. De handen vormen namelijk een haard van bacteri\u00ebn en virussen.\nWindbreekgaas.\nUit onderzoek door de Gezondheidsdienst voor Dieren is gebleken dat windbreekgaas de hoeveelheid AI-virusdeeltjes die via de lucht de stal binnenkomen met een factor 100 vermindert.\nGevaar voor de volksgezondheid.\nVogelgriep wordt veroorzaakt door een bepaald soort influenzavirus. Dit virus kan af en toe ook mensen besmetten. De kans daarop is niet groot, mensen worden niet gemakkelijk aangestoken door de vogelgriep. De kans op overdracht van het virus van mens op mens is gering. Iedereen die direct bij de ruiming van besmet pluimvee betrokken is, loopt een klein risico op besmetting en krijgt daarom antivirale middelen voorgeschreven. Sommige varianten van het virus kunnen dodelijk zijn, bijvoorbeeld het type H5N1.\nEr bestaat een kleine kans dat een mens die al met het mensengriepvirus is besmet, ook besmet wordt met het vogelgriepvirus. In dat geval zouden de beide virussen in een gastheercel erfelijk materiaal kunnen uitwisselen en zou er een nieuwe variant van het mensengriepvirus kunnen ontstaan, die gevaarlijk zou zijn voor de volksgezondheid, en zelfs een pandemie zou kunnen veroorzaken. Om deze, niet geheel onwaarschijnlijke, situatie te voorkomen krijgt iedereen die direct bij de ruiming van pluimvee in Nederland betrokken is en mensen die wonen of werken op een bedrijf in het beschermingsgebied een griepprik aangeboden.\nIn Nederland houden sommige dierenartsen die in de pluimveesector werken uit voorzorg antivirale middelen beschikbaar. Deze worden echter pas vergoed door de overheid als er daadwerkelijk een reden is om ze in te nemen.\nPandemie.\nEen studie van de Wereldgezondheidsorganisatie heeft aangetoond dat indien het virus door een mutatie ooit een nieuwe pandemie zou veroorzaken de grootste risicolanden Zuid-Afrika, VS, Groot-Brittanni\u00eb, Duitsland, Nederland, Belgi\u00eb en Luxemburg zullen zijn omdat die landen een hoge bevolkingsdichtheid kennen en omdat veel inwoners vaak verre reizen maken en zo infecties het land in kunnen brengen. Als het ooit zover komt zullen de gevolgen groot zijn.\nVoor Nederland heeft het Rijksinstituut voor Volksgezondheid en Milieu (RIVM) een schatting gemaakt dat wanneer een pandemie uitbreekt, in een periode van drie maanden ongeveer een kwart van de bevolking ziek wordt. Een op de honderd van de besmette mensen zou eraan overlijden, wat neerkomt op ongeveer 40.000 burgers.\nEuropa heeft fondsen beschikbaar gesteld voor research naar een vaccin en om door verbeterde controles sneller infecties bij pluimvee op te sporen."}
{"id": "9547", "revid": "276060", "url": "https://nl.wikipedia.org/wiki?curid=9547", "title": "Australian Open (tennis)", "text": "Het Australian Open (Nederlands: \"Open Australisch tenniskampioenschap\") is sinds 1986 het eerste grandslamtoernooi van het tennisseizoen. Het wordt gespeeld in Melbourne Park (). Het toernooi wordt georganiseerd door Tennis Australia, de huidige naam van de \"Lawn Tennis Association of Australia\" (LTAA).\nZoals bij alle grandslamtoernooien komen naast het mannen- en vrouwenenkelspel, mannen- en vrouwen\u00addubbelspel en gemengd dubbelspel ook de junioren aan bod. Ook wordt een toernooi georganiseerd voor rolstoeltennissers.\nOorspronkelijk werd het toernooi aan het begin van het kalenderjaar gehouden. In 1977 werd dit verschoven naar eind december (rond kerst) waardoor er dat jaar zowel in januari als in december een toernooi werd georganiseerd. Eind 1985 werd besloten om dit terug te draaien en de eerstvolgende editie pas in 1987 te spelen. Hierdoor vond in 1986 geen toernooi plaats.\nGeschiedenis.\nDe edities van 1905-1926 werden als het \"Kampioenschap van Australazi\u00eb\" gespeeld. Van 1927-1968 werd het toernooi onder de naam \"Kampioenschap van Australi\u00eb\" gespeeld en vanaf 1969 werd het als het \"Australian Open\" een open toernooi, voor zowel amateurs als prof, Australi\u00ebrs en buitenlanders. Tot 1972 werden de toernooien in zeven verschillende steden gespeeld. In de Nieuw-Zeelandse steden Christchurch en Hastings vond respectievelijk in 1906 en 1912 een toernooi plaats. In Australi\u00eb zijn ook Adelaide (14x), Brisbane (7x), Perth (3x) en Sydney (17x) gaststeden geweest, voordat Melbourne in 1972 vaste speelstad werd.\nVanaf 1972 speelde men op de grasbanen van Kooyong, een buitenwijk van Melbourne. Na het toernooi van 1983 gaf de International Tennis Federation de organisatie te kennen dat de locatie Kooyong niet meer aan de eisen van die tijd voldeed voor zo\u2019n groot evenement. Vijf jaar later, in 1988, kwam \"Flinders Park\" gereed, de toenmalige naam van de huidige locatie, Melbourne Park, waarvan de naam in 1996 werd aangenomen. Vanaf dat moment speelde men niet meer op gras maar op hardcourt van het merk ReboundAce. Deze ondergrond was lichtgroen van kleur.\nVoor de Australian Open van 2008 werd een nieuwe ondergrond aangelegd. De ReboundAce werd verwijderd en vervangen door Plexicushion, een ondergrond die meer lijkt op de ondergrond van de US Open. Sindsdien hebben de banen een lichtblauwe kleur.\nHet hoofdstadion, de Rod Laver Arena (vernoemd naar Rod Laver) en de bijbanen (Melbourne Arena en Margaret Court Arena), hebben alle drie een uitschuifbaar dak zodat bij hoge temperaturen of bij regenval de toernooien doorgang kunnen vinden. Het schuifdak kreeg navolging bij de andere grandslamtoernooien, die vaak geplaagd werden door regenval. In 2009 en 2019 kregen het Centre Court en Court No. 1 van Wimbledon een dergelijk dak, en in 2016 volgde ook de hoofdbaan van de US Open het Arthur Ashe Stadium. Roland Garros volgde pas in 2020. Daar kreeg het Court Philippe Chatrier dat jaar eindelijk ook een schuifdak, zodat ook dit overdekt kan worden bij regen. Voor die tijd was dit het enige grandslamtoernooi dat nog moest worden onderbroken bij regen, waardoor het schema mogelijk moest worden aangepast. Sinds 2020 is dit dan verleden tijd.\nDe laatste Australi\u00ebrs die een toernooi wisten te winnen waren Mark Edmondson (het mannentoernooi van 1976), Ashleigh Barty (het vrouwentoernooi van 2022), Matthew Ebden (het mannendubbelspel in 2024, met de Indi\u00ebr Rohan Bopanna), Samantha Stosur (het vrouwendubbelspel van 2019, met de Chinese Zhang Shuai) en het duo Jarmila Gajdo\u0161ov\u00e1 / Matthew Ebden (het gemengd dubbelspel van 2013).\nIn het toernooi van 2020 moesten enkele wedstrijden stilgelegd worden als gevolg van extreme rookontwikkeling door de natuurbranden.\nIn 2021 werd het toernooi drie weken later gespeeld in verband met de coronapandemie die in 2020 uitbrak. Het toernooi werd als gevolg hiervan dat jaar niet in januari, maar in februari gespeeld.\nFinalisten.\nHieronder staan de tien recentste finales in de beide enkelspelen.\nUitzendrechten.\nDe Australian Open is in Nederland en Belgi\u00eb sinds 1995 te zien op Eurosport (vanaf 2017 heeft Eurosport zelfs de exclusieve uitzendrechten in Nederland en Belgi\u00eb). Eurosport zendt de Australian Open uit via de lineaire sportkanalen Eurosport 1 en Eurosport 2 en via de online streamingdiensten, de Eurosport Player en discovery+. Eurosport heeft een overeenstemming met Tennis Australia om tot 2031 de Australian Open live en exclusief uit te zenden.\nIn Nederland werd de Australian Open tot en met 2016 ook uitgezonden op de publieke omroep NOS op NPO 1/NPO 2 (voorheen Nederland 1/Nederland 2). Van 2013 tot en met 2016 werden de finales van het mannen- en het vrouwenenkelspel en de halve finales van de mannenenkelspel live op NPO 1 uitgezonden. Tot en met 2012 werden naast de finales van het mannen- en het vrouwenenkelspel en de halve finales van de mannenenkelspel, ook de halve finales van het vrouwenenkelspel op NPO 1 uitgezonden."}
{"id": "9552", "revid": "317246", "url": "https://nl.wikipedia.org/wiki?curid=9552", "title": "Billie Jean King Cup", "text": "De Billie Jean King Cup, voor 1995 de Federation Cup, van 1995 tot en met 2020 bekend als de Fed Cup, is een jaarlijkse internationale tenniscompetitie voor landenteams, voorbehouden aan vrouwen. Sinds 2020 doen meer dan honderd landen mee aan het toernooi dat sinds 1963 wordt gehouden. De tegenhanger bij de mannen is de Davis Cup. De Billie Jean King Cup geniet veel prestige bij toptennissers. De meeste toppers komen dan ook graag uit voor hun land in deze competitie.\nDe Verenigde Staten wonnen het toernooi het vaakst: 18 keer. De huidige titelhouder is Canada, dat in 2023 voor een eerste maal met de eindzege aan de haal ging.\nGeschiedenis.\nDe competitie wordt georganiseerd door de Internationale Tennisfederatie (ITF) en werd voor het eerst gehouden in 1963 ter gelegenheid van de vijftigste verjaardag van de ITF. Toen deden er 16 landen mee; het toernooi werd gehouden op de Queens Club in Londen. De eerste winnaar was de Verenigde Staten.\nDe Verenigde Staten domineerden lange tijd het toernooi. In totaal won het land reeds achttien titels en was het twaalf keer verliezend finalist. Van 1976 tot en met 1982 het land zeven titels op rij. Australi\u00eb volgt op afstand met 7 overwinningen en 10 verloren finales \u2013 tussen 1973 tot en met 1980 was het in elke finale present. In de eerste negen uitvoeringen werd de titel verdeeld tussen de Verenigde Staten en Australi\u00eb. In de eerste twintig versies wisten alleen Zuid-Afrika in 1972 en Tsjecho-Slowakije in 1975 de hegemonie van de VS en Australi\u00eb te doorbreken.\nToernooiopzet.\n\"Eindtoernooi\"\nIn het eindtoernooi spelen twaalf landen om de Billie Jean King Cup. De eindronde wordt gedurende \u00e9\u00e9n week in \u00e9\u00e9n stad gehouden. Voor dit toernooi zijn drie landen rechtstreeks gekwalificeerd; de twee finalisten van de vorige editie en het gastland. Een vierde land krijgt een wildcard. De acht overige plaatsen worden ingevuld door de winnaars van de kwalificatieronde.\nDe twaalf landen worden in vier groepen van drie verdeeld en binnen een groep spelen alle landen een keer tegen elkaar. De vier groepswinnaars spelen vervolgens een halve finale en de winnaars daarvan spelen in de finale om de titel. De twee finalisten plaatsen zich voor de volgende editie van het eindtoernooi, de overige landen komen het jaar daarop uit in de kwalificatieronde. \n\"Kwalificatieronde\"\nDe zestien landen die in de Wereldgroep zitten, maar niet rechtstreeks voor het eindtoernooi zijn geplaatst, spelen in een uit- of thuiswedstrijd tegen een ander land uit de Wereldgroep. De winnaar plaatst zich voor het eindtoernooi. De verliezer gaat naar de play-offs waarin het speelt om degradatie te voorkomen.\nDe overige landen spelen in een van de regionale groepen. Er is een Europees-Afrikaanse zone, een Amerikaanse zone en een Aziatisch-Oceanische zone. De landen in de regionale zones zijn verdeeld in twee of drie groepen, afhankelijk van het aantal landen, waarbij groep 1 de sterkste is en groep 3 de zwakste. Er wordt hier niet meer in een thuis- of uitwedstrijd gespeeld, maar in een toernooivorm. Gedurende een week in een of meer van die landen spelen alle landen hun wedstrijden. De sterkste landen promoveren naar een hogere groep of mogen in de play-off spelen voor promotie naar de Wereldgroep. De zwakste landen degraderen naar een lagere groep.\nWedstrijden.\nEen ontmoeting tussen landen heeft plaats over drie tenniswedstrijden en wordt op \u00e9\u00e9n dag gespeeld. Twee enkelspelen en een afsluitend dubbelspel. Uitzondering zijn de wedstrijden in de kwalificatieronde en de play-offs. Die gaan over vier enkelspelen en een afsluitend dubbelspel. De eerste dag twee enkelspelen en de dag erna de omgekeerde enkelspelen gevolgd door het dubbelspel. Niet alle vijf wedstrijden hoeven gespeeld te worden. Als na de eerste drie wedstrijden er al een beslissing is gevallen, wordt het vierde enkelspel niet gespeeld maar wel het dubbelspel. Is er na vier wedstrijden een beslissing, dan kunnen de landen onderling bepalen of het dubbelspel nog wel wordt gespeeld.\nVertegenwoordigers van de Lage Landen.\nBelgi\u00eb.\nBelgi\u00eb won de toenmalige Fed Cup in 2001 \u2013 in Madrid won het van Rusland. In 2006 bereikte het de finale, maar daarin was Itali\u00eb met 2-3 net te sterk.\nVan 2000 tot en met 2007 stond Belgi\u00eb mede dankzij de toppers Justine Henin en Kim Clijsters onafgebroken in de Wereldgroep I. Na drie jaar in de Wereldgroep II speelde Belgi\u00eb in 2011 en 2012 weer in de Wereldgroep I. Daarna volgde degradatie naar de Wereldgroep II (2013), en vervolgens naar de regionale zone (waarin Belgi\u00eb sinds 1995 niet meer had gestaan). In 2016 promoveerde Belgi\u00eb terug naar Wereldgroep II, gevolgd door promotie naar Wereldgroep I in 2017.\nNederland.\nNederland speelde twee keer de finale. In 1968 verloor het in Frankrijk van Australi\u00eb en in 1997 verloor Oranje thuis in de Brabanthallen te 's-Hertogenbosch met 1-4 van Frankrijk.\nNa de finale in 1997 degradeerde het team in twee seizoenen tweemaal waardoor het belandde in de regionale groep I. Hierin speelde Nederland vijftien jaar onafgebroken vanaf 2000. Door de in 2014 behaalde resultaten promoveerde Nederland naar Wereldgroep II in 2015, waarna een tweede promotie volgde naar Wereldgroep I in 2016.\nOverzicht finales.\nDe vijf meest recente finales zijn:"}
{"id": "9553", "revid": "276060", "url": "https://nl.wikipedia.org/wiki?curid=9553", "title": "Davis Cup", "text": "De Davis Cup is een internationaal landenteamtoernooi voor heren enkel- en dubbelspel tennis. Meer dan 130 landen doen elk jaar mee aan het toernooi dat al sinds 1900 wordt gehouden. Het toernooi werd eerst gehouden onder de naam \"International Lawn Tennis Challenge\", maar na de dood van de grondlegger Dwight Davis in 1945 werd het naar hem vernoemd. De tegenhanger bij de dames is de Billie Jean King Cup. De organisator is de Internationale Tennisfederatie (ITF).\nDe Verenigde Staten zijn het succesvolst tot nu toe; ze wonnen 32 keer en eindigden 29 keer als tweede. Australi\u00eb volgt met 28 zeges en 18 verloren finales.\nDe Davis Cup kent vijf niveaus. Op het hoogste niveau spelen landen tijdens de Davis Cup Finales om de Davis Cup. Landen op lagere niveaus spelen om naar een hoger niveau te promoveren en te voorkomen dat ze naar een lager niveau degraderen.\nDe Davis Cup is, naast de Hopman Cup en de Billie Jean King Cup, een landenontmoeting tussen tennisnaties. De Davis Cup geniet veel prestige bij toptennissers. De meeste toppers komen dan ook graag uit voor hun land in deze competitie. Toch is de wedstrijd bij het publiek niet populair.\nGeschiedenis.\nHet toernooi is in 1899 bedacht door vier leden van het tennisteam van de Harvard Universiteit, die het idee hadden om de Britse tennissers in een tenniswedstrijd uit te dagen. Na goedkeuring van de betreffende tennisorganisaties ontwikkelde een van deze vier spelers, Dwight Davis, een toernooi-opzet en uit eigen zak betaalde hij een beker. De eerste wedstrijd tussen de Verenigde Staten en Groot-Brittanni\u00eb werd in 1900 gehouden in Boston in de Verenigde Staten. Het Amerikaanse team, waar Davis deel van uitmaakte, verraste de Britten door de eerste drie wedstrijden te winnen. Het jaar daarop werd er niet gespeeld, maar de volgende wedstrijd in 1902 werd wederom door de Amerikanen gewonnen. Het jaar daarop wonnen de Britten. In 1904 breidde het toernooi zich uit met de deelname van Frankrijk en Belgi\u00eb en een jaar later deden ook Oostenrijk en een gecombineerd team van Australi\u00eb en Nieuw-Zeeland mee.\nTot en met 1971 was de regerend kampioen automatisch geplaatst voor de finale. Alle andere landen speelden in een toernooi waarbij de winnaar het recht had om de regerend kampioen uit te dagen voor een strijd om de titel.\nVanaf 1972 moest de regerend kampioen ook in het toernooi spelen en was de winnaar van het toernooi de winnaar van de Davis Cup.\nSinds 1982 bestaan verschillende niveaus. Alleen landen op het hoogste niveau kunnen dat jaar de Davis Cup winnen. Op vier lagere niveaus spelen landen om naar een hoger niveau te promoveren en te voorkomen dat ze naar een lager niveau degraderen.\nIn 2019 werden op het hoogste niveau de Davis Cup Finals ge\u00efntroduceerd. Dit is een toernooi met 18 deelnemende landen dat in \u00e9\u00e9n week in \u00e9\u00e9n stad wordt gehouden waarbij de toernooiwinnaar de Davis Cup wint. \nIn 2020 werd net als bij de Fed Cup geen eindtoernooi gespeeld vanwege de coronapandemie die dat jaar uitbrak. Deze eindtoernooien werden alsnog gespeeld in 2021.\nResultaten.\nHet toernooi werd eerst gehouden onder de naam \"International Lawn Tennis Challenge\". Na de dood van Dwight Davis in 1945 werd het toernooi naar hem vernoemd. Hij was ook een bekend Amerikaans politicus in de jaren 20 van de twintigste eeuw. Hij was de Minister van Oorlogszaken tussen 1925 en 1929 en Gouverneur-Generaal van de Filipijnen van 1929 tot en met 1932.\nVan 1950 tot en met 1967 domineerde Australi\u00eb het toernooi door de beker 15 keer in 18 jaar te winnen.\nDe Verenigde Staten won het vaakst (31x), gevolgd door Australi\u00eb (28x) (waarvan 4x als gecombineerd team met Nieuw-Zeeland), Frankrijk en Groot-Brittanni\u00eb (waarvan 4x gecombineerd met Ierland onder de naam \"Britse Eilanden\") (elk 9x) en Zweden (7x).\nTot en met 1973 werd het toernooi alleen maar gewonnen door de Verenigde Staten, Groot-Brittanni\u00eb, Frankrijk en Australi\u00eb (al dan niet in combinatie met Nieuw-Zeeland). Hun dominantie werd gebroken in 1974 toen Zuid-Afrika en India zich voor de finale plaatsten. Vanwege het apartheidsregime in Zuid-Afrika weigerde India de finale te spelen, waardoor Zuid-Afrika het toernooi won. Sindsdien hebben verscheidene landen het toernooi op hun naam geschreven.\nToernooiopzet.\nDe Davis Cup kent 5 niveaus. Op het hoogste niveau spelen landen om de Davis Cup. Op de lagere niveaus spelen landen om naar een hoger niveau te promoveren en te voorkomen dat ze naar een lager niveau degraderen.\nHet hoogste niveau zijn de Davis Cup Finals. Daaronder is de Wereldgroep I en daaronder de Wereldgroep II. Dan volgen regionale groepen; de Regionale groepen III en IV.\nIn de Davis Cup Finals worden de 16 landen in vier groepen van vier gedeeld, op basis van de positie op de landenranglijst. 16 spelen in een groep tegen de drie andere landen van de groep. De vier groepswinnaars en de vier nummers 2 spelen de kwartfinale. De winnaars daarvan de halve finales en de winnaars daarvan de finale. Deelnemers aan de finale zijn de finalisten van het voorgaande jaar en twee wildcards en de twaalf winnaars van de kwalificatieronde.\nDe Wereldgroepen bestaan elk uit 24 landen die een thuis of uitwedstrijd spelen tegen een ander land uit de groep. De winnaars spelen het jaar erop een promotiewedstrijd, de verliezers een degradatiewedstrijd. De Regionale groepen bestaan uit een toernooi in \u00e9\u00e9n week in \u00e9\u00e9n stad.\nDe promotie- en degradatiewedstrijden worden in het voorjaar gespeeld, de groepswedstrijden en de Finals in het najaar.\nWedstrijd.\nElke wedstrijd bestaat uit drie of vijf tennispartijen (ook wel \"rubbers\" genoemd). Het land dat de meeste rubbers wint, wint de wedstrijd. In de Finals en de regionale groepen gaat een wedstrijd over drie rubbers; twee enkelspelen en een dubbel en alle wedstrijden op dezelfde dag. Wedstrijden in de Wereldgroepen, inclusief de promotie- en degradatiewedstrijden bestaan uit vijf rubbers verdeeld over twee dagen. Twee enkelspelen op de eerste dag, en op dag twee eerst een dubbelspel en dan twee enkelspelen.\nOverzicht finales.\nDe vijf recentste finales waren:\nNederlandstalige vertegenwoordigers.\nBelgi\u00eb.\nBelgi\u00eb debuteerde in 1904 en speelde meteen de finale tegen de Britse Eilanden, maar verloor deze met duidelijke cijfers. Daarna was het tot 2015 (111 jaar) wachten tot Belgi\u00eb de finale weer wist te bereiken. In Gent werd met 1-3 verloren van Groot-Brittanni\u00eb. Ook in 2017 speelde Belgi\u00eb de finale, ditmaal in en tegen Frankrijk. De Belgische ploeg werd pas in de beslissende wedstrijd verslagen: 2-3. In 2019 stond Belgi\u00eb op de eerste editie van de Davis Cup Finals.\nNederland.\nNederland speelde vanaf 1992 tot en met 2006 15 jaar onafgebroken in de Wereldgroep. In 2001 behaalde Oranje haar grootste succes tot nu toe; een plaats in de halve finale. In 2008 promoveerde Nederland weer naar de Wereldgroep om een jaar later alweer te degraderen naar de regionale groep I waar het tot en met 2013 speelde. In 2014 promoveerde het naar de Wereldgroep en degradeerde daar direct uit. In 2017 promoveerde Nederland wederom naar de wereldgroep na een overwinning op Tsjechi\u00eb (3-2) en speelde het in 2019 op de eerste editie van de Davis Cup Finals.\nNederlandse Antillen.\nDe Nederlandse Antillen deden van 1998 tot de opheffing ervan in 2011 mee aan de Davis Cup. Ze kwamen nooit verder dan de regionale groep 2. In 2001, 2005 en 2006 werd de beste prestatie ooit bereikt; de halve finale van die regionale groep.\nAruba.\nAruba deed in 2007 voor het eerst mee aan de Davis Cup. Het begon op het laagste regionale niveau groep IV van de Amerikaanse zone. Bij het toernooi in Guatemala wisten de Arubanen direct promotie af te dwingen. In 2008 kreeg het succes geen vervolg, verloor het alle drie de wedstrijden en degradeerde weer naar de regionale groep IV. In 2009 werden weer alle wedstrijden gewonnen (4 stuks) en keerde het team weer terug in de regionale groep III om in 2010 direct weer te degraderen. Wel wist het voor het eerst een wedstrijd in groep III te winnen. In 2012 speelde het in de regionale groep II. Sedertdien ontbreekt Aruba in de Davis Cup.\nOverige.\nSuriname, Cura\u00e7ao en Sint Maarten speelden nog nooit in de Davis Cup."}
{"id": "9554", "revid": "437680", "url": "https://nl.wikipedia.org/wiki?curid=9554", "title": "US Open (tennis)", "text": "Het US Open, dat jaarlijks eind augustus begint, is het laatste grandslamtoernooi van het tennisseizoen. Het US Open komt voort uit twee verschillende toernooien, een mannen- en een vrouwentoernooi. Het \"U.S. National Men's Singles Championship\" werd voor het eerst gehouden in 1881 in Newport Casino, Rhode Island. Het vrouwentoernooi werd in 1887 voor het eerst gehouden op de \"Philadelphia Cricket Club\", Pennsylvania; vanaf 1889 werden hier ook dubbelspel\u00adkampioen\u00adschappen (vrouwen en gemengd) gehouden. Vanaf 1924 werden de enkelspelen gespeeld op de banen van de \"West Side Tennis Club\" in Forest Hills (Queens), New York.\nIn 1968 werden de enkelspelen dubbelspelen, met in totaal vijf disciplines, samengevoegd en werd de naam van het toernooi \"US Open\". Tot en met 1977 vond het toernooi plaats in Forest Hills. Hier werd aanvankelijk op gras gespeeld, maar in 1975 werden de grasbanen vervangen door gravel. Sinds 1978 vindt het US Open plaats op het USTA Billie Jean King National Tennis Center in Flushing, in de wijk Queens van New York. Sindsdien wordt het toernooi gespeeld op hardcourt. Sinds 1997 worden de belangrijkste wedstrijden in het Arthur Ashe Stadium gehouden. Sinds 2016 kan deze baan net als het Centre Court van Wimbledon en de Rod Laver Arena van de Australian Open overdekt worden bij regen, zodat ook hier bij regen kan worden doorgespeeld. Jimmy Connors is de enige speler die het toernooi op drie verschillende ondergronden (gras, gravel en hardcourt) heeft gewonnen.\nPrijzengeld.\nHet US Open is de laatste jaren het toernooi met het hoogste prijzengeld voor de tenniss(t)ers. In 2023 bedroeg het totale prijzengeld US$ 65,0 miljoen. Hiervan was tweemaal $3,0 miljoen gereserveerd voor de winnaar van zowel het heren- als het damesenkelspel. De verliezend finalist(e) ontvangt in de regel een prijs gelijk aan de helft van wat de winnaar verdient. Het US Open betaalt al sinds 1973 gelijke prijzengelden uit aan de heren en de dames.\nIn de periode 2004\u20132016 was er ook een jaarlijkse pot met bonusprijsgeld beschikbaar voor de beste drie heren en beste drie dames van de zogeheten US Open Series, acht op het Noord-Amerikaans continent georganiseerde ATP/WTA-zomertoernooien. Deze pot bedroeg maximaal $2,625 miljoen en werd volgens een bepaalde sleutel toebedeeld aan voornoemde zes dames en heren, voor zover ze deelnamen aan het hoofdtoernooi van het US Open.\n2017\n2016\n2015\n2014\n2013\n2012\n2011\n2010\n2009\n2008\n2007\n2006\nTitels open tijdperk.\nEnkel de titels sinds het begin van het open tijdperk in 1968 zijn in aanmerking genomen.\nUitzendrechten.\nHet US Open is in Nederland en Belgi\u00eb exclusief te zien op Eurosport. Eurosport zendt het US Open uit via de lineaire sportkanalen Eurosport 1 en Eurosport 2 en via de online streamingdienst, de Eurosport Player."}
{"id": "9556", "revid": "1364734", "url": "https://nl.wikipedia.org/wiki?curid=9556", "title": "Hersenvliesontsteking", "text": "Hersenvliesontsteking of meningitis, ook wel misleidend nekkramp genoemd, is een ontsteking van de beschermende membranen rondom de hersenen en het ruggenmerg, de zogeheten hersenvliezen. De ontsteking kan worden veroorzaakt door infectie met virussen, bacteri\u00ebn of andere micro-organismen, of ook wel door bepaalde geneesmiddelen hoewel dit laatste minder vaak voorkomt. Omdat de ontsteking zich dicht bij de hersenen en het ruggenmerg bevindt kan meningitis levensbedreigend zijn. Daarom wordt de aandoening beschouwd als een medisch spoedgeval. Soms treedt beschadiging van omliggende structuren zo snel op (binnen 12 uur) dat het leven van de pati\u00ebnt al niet meer te redden is op het moment dat de diagnose wordt gesteld.\nDe meest voorkomende symptomen van meningitis zijn hoofdpijn en nekstijfheid, in combinatie met koorts, verwardheid of een veranderd bewustzijn, braken en overgevoeligheid voor licht (fotofobie) of harde geluiden (fonofobie). Kinderen vertonen vaak slechts aspecifieke symptomen, zoals prikkelbaarheid en slaperigheid. Als er sprake is van huiduitslag kan dit wijzen op een bepaalde oorzaak van de meningitis. Meningitis ten gevolge van de meningokokken bijvoorbeeld kan vergezeld gaan van een karakteristieke huiduitslag.\nMet een lumbale punctie (ruggenprik) kan de diagnose meningitis worden gesteld of uitgesloten. Daarbij wordt een naald ingebracht in het ruggenmergkanaal om een beetje cerebrospinale vloeistof (liquor, hersen- en ruggenmergvocht) dat de hersenen en het ruggenmerg omgeeft af te nemen. Dit vocht wordt onderzocht in een medisch laboratorium. \nDe eerste behandeling van acute meningitis bestaat uit direct toegediende antibiotica en soms antivirale middelen. Ook kunnen corticostero\u00efden worden gebruikt om complicaties door overmatige ontsteking te voorkomen. \nMeningitis kan op lange termijn ernstige gevolgen hebben, zoals doofheid, epilepsie, hydrocefalus en cognitieve stoornissen, vooral als de hersenvliesontsteking niet snel wordt behandeld. Sommige vormen van meningitis, zoals meningitis door infectie met \"Neisseria meningitidis\" (meningokokken), \"Haemophilus influenzae\" type B, \"Streptococcus pneumoniae\" (pneumokokken) of het bofvirus, kunnen worden voorkomen door inenting.\nKlachten en symptomen.\nKlinische kenmerken.\nBaby's, kinderen en jongvolwassenen lopen het meeste risico om hersenvliesontsteking te krijgen. Ook mensen met een cochleair implantaat hebben een hoger risico op hersenvliesontsteking.\nBij volwassenen is het meest voorkomende symptoom van meningitis hevige hoofdpijn, die zich voordoet in bijna 90% van gevallen van bacteri\u00eble meningitis, gevolgd door nekstijfheid (onvermogen om de nek passief naar voren te buigen door verhoogde spierspanning en spierstijfheid in de nek). De klassieke combinatie van drie diagnostische aanwijzingen omvat nekstijfheid, plotseling optredende hoge koorts en gedragsveranderingen; bij bacteri\u00eble meningitis is echter maar in 44-46 % van de gevallen sprake van alle drie kenmerken. Als geen van de drie symptomen zich voordoet, is meningitis uiterst onwaarschijnlijk. Andere verschijnselen die vaak worden geassocieerd met meningitis zijn onder meer fotofobie (overgevoeligheid voor helder licht) en fonofobie (overgevoeligheid voor harde geluiden).\nVan de volwassenen met bacteri\u00eble meningitis heeft 70% te kampen met nekstijfheid. Andere verschijnselen van meningisme zijn onder meer de aanwezigheid van een duidelijk teken van Kernig of het teken van Brudzinski. Het teken van Kernig wordt vastgesteld bij een pati\u00ebnt in rugligging door de heup en knie in een hoek van 90\u00a0graden te buigen. Bij iemand met een positief teken van Kernig wordt passieve strekking van de knie beperkt door pijn. Bij een positief teken van Brudzinski veroorzaakt een buiging van de nek een onwillekeurige buiging van de knie en de heup. Hoewel het teken van Kernig en het teken van Brudzinski bij de screening op meningitis algemeen worden gebruikt, is de gevoeligheid van deze tests voor dit doel beperkt. Ze bieden echter een heel goede specificiteit voor meningitis: deze verschijnselen doen zich zelden voor bij andere ziekten. Een andere test, de \"hoofddraaitest\", helpt bij het vaststellen of iemand met koorts en hoofdpijn meningitis heeft. De pati\u00ebnt wordt gevraagd snel zijn hoofd horizontaal te draaien. Als de hoofdpijn daardoor niet erger wordt, is meningitis onwaarschijnlijk.\nMeningitis die wordt veroorzaakt door de bacterie \"Neisseria meningitidis\" (de zogeheten 'meningokokkenmeningitis') valt te onderscheiden van meningitis met andere oorzaken door zich snel uitbreidende petechi\u00ebn, die kunnen voorafgaan aan andere symptomen. Deze huiduitslag bestaat uit talrijke onregelmatige paarse of rode puntjes (\"petechiae\") op de romp, onderste ledematen, slijmvliezen, bindvliezen en (soms) de handpalmen of voetzolen. Deze huiduitslag is doorgaans niet-verblekend: de roodheid verdwijnt niet wanneer erop wordt gedrukt. Hoewel deze uitslag niet hoeft op te treden bij meningokokkenmeningitis, is dit symptoom betrekkelijk specifiek voor de ziekte. Soms komt het echter ook voor bij meningitis die wordt veroorzaakt door andere bacteri\u00ebn. Andere aanwijzingen voor de oorzaak van meningitis kunnen ziektesymptomen op de huid van de hand, voet en mond en genitale herpes zijn, die beide worden geassocieerd met verschillende vormen van virale meningitis.\nKlinisch beeld van virale meningitis.\nDe incubatietijd varieert van 2 tot 30 \u00e0 40 dagen. De meest voorkomende periode is 7-14 dagen. De incubatietijd is zeer wisselend en afhankelijk van het virus.\nVroege complicaties.\nIn een vroeg stadium van de ziekte kunnen meer problemen optreden. Deze kunnen specifieke behandelingen vereisen en soms duiden op ernstige ziekte of slechtere prognose. De infectie kan leiden tot bloedvergiftiging (sepsis), waarin de infectie een reactie in het gehele lichaam teweegbrengt, versnelde hartslag, hoge of abnormaal lage temperatuur en versnelde ademhaling. Soms is er daling van de bloeddruk en wordt er dan van shock gesproken. In een vroeg stadium kan zich een zeer lage bloeddruk voordoen, vooral (maar niet uitsluitend) bij meningokokkenmeningitis; dit kan een onvoldoende bloedtoevoer naar andere organen tot gevolg hebben. Diffuse intravasale stolling (overmatige activering van de bloedstolling) kan de bloedtoevoer naar organen belemmeren en, paradoxaal genoeg, het risico van een bloeding vergroten. Bij meningokokkenziekte kan zich gangreen van de ledematen voordoen. Ernstige infecties met meningokokken en pneumokokken kunnen leiden tot bloeding in de bijnieren en uiteindelijk tot het syndroom van Waterhouse-Friderichsen, dat vaak fataal is.\nHet hersenweefsel kan opzwellen waardoor de druk in de schedel stijgt; de opgezwollen hersenen kunnen door het achterhoofdsgat in de schedelbasis gaan uitpuilen. Dit kan worden opgemerkt door bewusteloosheid, het verdwijnen van de pupilreflex en een abnormale lichaamshouding. De ontsteking van het hersenweefsel kan ook de normale stroom van het hersenvocht rond de hersenen belemmeren (hydrocefalus). Door verschillende oorzaken kunnen insulten (epileptische aanvallen) optreden. Bij kinderen komen dergelijke aanvallen veelal in de vroege stadia van meningitis voor (in 30% van de gevallen), maar deze duiden niet noodzakelijkerwijs op een onderliggende oorzaak. De insulten kunnen het gevolg zijn van verhoogde druk en van ontstoken delen van het hersenweefsel. Parti\u00eble insulten (aanvallen in slechts \u00e9\u00e9n ledemaat of lichaamsdeel), aanhoudende insulten, insulten die pas later plaatsvinden en insulten die moeilijk met medicijnen onder controle te brengen zijn, zijn aanduidingen dat de pati\u00ebnt op lange termijn restverschijnselen aan de ziekte kan overhouden.\nOntsteking van de hersenvliezen kan leiden tot afwijkingen in de hersenzenuwen, een groep zenuwen die ontspringen in de hersenstam en het hoofd en de nek aansturen, en die onder meer de oogbewegingen, de gelaatsspieren en het gehoor regelen. Na het doormaken van meningitis kunnen aantasting van het gezichtsvermogen en gehoorschade blijvend zijn. Ontsteking van de hersenen (encefalitis), ontsteking van de bloedvaten in de hersenen (vasculitis) en de vorming van bloedstolsels in de aderen van de hersenen (cerebrale veneuze sinustrombose) kunnen elk op zich leiden tot zwakte, verlies van gevoel, of tot een abnormaal bewegen of functioneren van het lichaamsdeel dat door het aangetaste deel van de hersenen wordt aangestuurd.\nOorzaken.\nMeningitis wordt doorgaans veroorzaakt door een infectie met micro-organismen. De meeste infecties zijn te wijten aan virussen, gevolgd door bacteri\u00ebn, schimmels en protozo\u00ebn. Er zijn ook verschillende niet-infectieuze oorzaken van de ziekte mogelijk. De term \"aseptische meningitis\" wordt gebruikt voor gevallen van meningitis waarbij geen bacteri\u00eble infectie kan worden aangetoond. Dit type meningitis wordt meestal veroorzaakt door virussen, maar kan ook het gevolg zijn van een bacteri\u00eble infectie die al gedeeltelijk is behandeld, wanneer bacteri\u00ebn uit de hersenvliezen verdwijnen of ziekteverwekkers een ruimte nabij de hersenvliezen infecteren (bijvoorbeeld bij sinusitis). Ook endocarditis (een infectie van de hartkleppen waarbij kleine groepjes bacteri\u00ebn zich via de bloedsomloop verspreiden) kan tot aseptische meningitis leiden. Aseptische meningitis kan verder het gevolg zijn van een infectie met spirocheten, een type bacteri\u00ebn waartoe ook \"Treponema pallidum\" (de veroorzaker van syfilis) en \"Borrelia burgdorferi\" (bekend als veroorzaker van de ziekte van Lyme) behoren. Meningitis kan worden opgelopen bij cerebrale malaria (malaria waarbij de hersenen ge\u00efnfecteerd raken) of amoebenmeningitis (meningitis ten gevolge van een infectie met amoeben zoals \"Naegleria fowleri\" die wordt aangetroffen in warm zoet water en in niet of slecht gechloreerde zwembaden).\nBacteri\u00eble meningitis.\nDe soorten bacteri\u00ebn die bacteri\u00eble meningitis veroorzaken, vari\u00ebren met de leeftijdsgroep van het ge\u00efnfecteerde individu.\nRecent letsel aan de schedel brengt het risico met zich mee dat bacteri\u00ebn uit de neusholte binnendringen in de ruimte tussen de hersenvliezen. Om dezelfde reden gaan hulpmiddelen in de hersenen en de hersenvliezen, zoals cerebrale shunts, extraventriculaire drains of Ommaya-reservoirs, gepaard met een hoger risico op meningitis. In deze gevallen lopen de pati\u00ebnten een hoger risico op infectie met stafylokokken, pseudomonas en andere gramnegatieve bacteri\u00ebn. Deze ziekteverwekkers staan ook in verband met meningitis bij mensen met een verzwakt afweersysteem. Een infectie in het hoofd- en nekgebied, zoals middenoorontsteking of masto\u00efditis, kan bij een klein percentage mensen tot meningitis leiden. Dragers van cochleaire implantaten voor gehoorverlies lopen een hoger risico op pneumokokkenmeningitis.\nTuberculeuze meningitis, een vorm van meningitis die wordt veroorzaakt door \"Mycobacterium tuberculosis\", komt vaker voor bij mensen in landen waar tuberculose endemisch is, maar wordt ook aangetroffen bij mensen met afweerproblemen zoals Aids.\nRecidiverende bacteri\u00eble meningitis kan worden veroorzaakt door permanente anatomische gebreken, hetzij aangeboren of verworven, of door aandoeningen aan het immuunsysteem. Door anatomische defecten kan er een open verbinding bestaan tussen de buitenomgeving en het zenuwstelsel. De meest voorkomende oorzaak van recidiverende meningitis is een schedelfractuur, in het bijzonder een fractuur waarbij de schedelbasis betrokken is of die doorloopt tot de bijholten. Ongeveer 59% van de gevallen van recidiverende meningitis is te wijten aan dergelijke anatomische afwijkingen; 36% wordt veroorzaakt door immuundefici\u00ebnties (zoals gebrekken aan het complementsysteem, die iemand vooral vatbaar maken voor recidiverende meningokokkenmeningitis), en 5% is het gevolg van aanhoudende infecties in gebieden nabij de hersenvliezen.\nVirale meningitis.\nVirussen die meningitis veroorzaken, zijn onder meer enterovirussen (enterovirus in engere zin, ECHO, Parecho, Coxsackie), het herpessimplexvirus type 2 (en minder vaak type 1), mazelen, het varicellazostervirus (bekend als oorzaak van waterpokken en gordelroos), het bofvirus, Hiv en LCMV.\nSchimmelmeningitis.\nEr is een aantal risicofactoren voor schimmelmeningitis, waaronder het gebruik van immunosuppressiva (zoals na orgaantransplantatie), Aids, en verminderde immuniteit op oudere leeftijd. Deze vorm is zeldzaam bij mensen met een normaal afweersysteem, maar is voorgekomen bij verontreinigde medicijnen. De symptomen ontstaan gewoonlijk geleidelijker, met minstens een paar weken hoofdpijn en koorts voordat de diagnose wordt gesteld. De meest voorkomende schimmelmeningitis is cryptokokkenmeningitis, die wordt veroorzaakt door \"Cryptococcus neoformans\". In Afrika is cryptokokkenmeningitis vermoedelijk de meest voorkomende oorzaak van meningitis, verantwoordelijk voor 20\u201325% van AIDS-gerelateerde sterftegevallen in Afrika. Andere veel voorkomende schimmels die meningitis veroorzaken, zijn \"Histoplasma capsulatum\", \"Coccidioides immitis\", \"Blastomyces dermatitidis\" en \"Candida\".\nParasitaire meningitis.\nVaak wordt een parasiet als oorzaak vermoed wanneer er voornamelijk eosinofielen (een type witte bloedcellen) in het hersen- en ruggenmergvocht voorkomen. De meest voorkomende parasieten die meningitis veroorzaken, zijn \"Angiostrongylus cantonensis\", \"Gnathostoma spinigerum\", \"Schistosoma\", \"Baylisascaris procyonis\" alsmede de parasieten die de aandoeningen cysticercose, toxocariasis, paragonimiasis en een aantal zeldzamer infecties veroorzaken.\nNiet-infectieuze meningitis.\nMeningitis kan verschillende niet-infectieuze oorzaken hebben: uitzaaiing van kanker naar de hersenvliezen (\"maligne meningitis\" of \"neoplastische meningitis\") en bepaalde medicijnen (voornamelijk pijnstillers uit de NSAID groep zoals ibuprofen, alsmede antibiotica en intraveneus toegediende immunoglobulinen). Verder kan niet\u2011infectieuze meningitis worden veroorzaakt door verschillende ontstekingsaandoeningen, zoals sarco\u00efdose (dat dan \"neurosarco\u00efdose\" wordt genoemd), bindweefselziekten zoals systemische lupus erythematodes en bepaalde vormen van vasculitis (ontsteking van de vaatwand) zoals de ziekte van Beh\u00e7et. Cysten (zoals epidermo\u00efd- en dermo\u00efdcysten) kunnen leiden tot meningitis door afgifte van een irriterende stof in de subarachno\u00efdale ruimte. De meningitis van Mollaret bestaat uit recidiverende episoden van aseptische meningitis en wordt mogelijk veroorzaakt door het herpessimplexvirus type 2. In zeldzame gevallen kan migraine meningitis veroorzaken, maar deze diagnose wordt meestal pas gesteld nadat andere mogelijke oorzaken zijn uitgesloten.\nMechanisme.\nDe hersenvliezen bestaan uit drie membranen die, samen met het hersen- en ruggenmergvocht, de hersenen en het ruggenmerg (het centraal zenuwstelsel) beschermen. De \"pia mater\" is een zeer broos ondoorlatend membraan dat stevig vastzit aan het hersenoppervlak en alle fijne contouren volgt. Het spinnenwebvlies (\"arachnoides\"), dat zo wordt genoemd vanwege de spinragachtige aanblik, is een losjes liggende zak die over de \"pia mater\" heen ligt. De subarachno\u00efdale ruimte scheidt de arachnoidea mater van de \"pia mater\" en is gevuld met hersenvocht. Het buitenste membraan, de \"dura mater\", is een dik en stevig membraan dat zowel aan de \"arachnoidea mater\" als aan de schedel is gehecht.\nBij bacteri\u00eble meningitis bereiken bacteri\u00ebn de hersenvliezen via een van de twee grote routes: via de bloedsomloop of door rechtstreeks contact tussen de hersenvliezen en ofwel de neusholte of de huid. In de meeste gevallen volgt meningitis nadat organismen, levend op slijmvliezen zoals in de neusholte, in het bloed zijn gekomen. Deze worden op hun beurt vaak voorafgegaan door virusinfecties, die de normale slijmvliesbarri\u00e8re beschadigen. Zodra bacteri\u00ebn in de bloedsomloop zijn binnengedrongen, komen ze in de subarachno\u00efdale ruimte op plaatsen waar de bloed-hersenbarri\u00e8re kwetsbaar is, zoals de plexus chorioides. Meningitis ontstaat bij 25% van de pasgeborenen bij wie het bloed ge\u00efnfecteerd is met groep B-streptokokken; bij volwassenen komt dit minder vaak voor. Directe verontreiniging van het hersen- en ruggenmergvocht kan het gevolg zijn van ingebrachte hulpmiddelen, schedelfracturen of infecties van de neus-keelholte of de neusbijholten die in verbinding met de subarachno\u00efdale ruimte zijn komen te staan (zie hierboven). Soms kan een aangeboren afwijking van de dura mater worden vastgesteld.\nDe uitgebreide ontsteking die bij meningitis in de subarachno\u00efdale ruimte ontstaat, is geen direct gevolg van bacteri\u00eble infectie, maar kan grotendeels worden toegeschreven aan de reactie van het immuunsysteem op het binnendringen van bacteri\u00ebn in het centrale zenuwstelsel. Wanneer componenten van het bacteri\u00eble celmembraan worden opgemerkt door de immuuncellen van de hersenen (astrocyten en microglia), reageren deze door afgifte van grote hoeveelheden cytokinen, hormoonachtige stoffen die andere afweercellen activeren en andere weefsels stimuleren om aan de afweerreactie mee te werken. De bloed-hersenbarri\u00e8re wordt doorlaatbaarder, wat leidt tot \"vasogeen\" hersenoedeem (zwelling van de hersenen door vloeistoflekkage uit de bloedvaten). Er komen grote aantallen witte bloedcellen in het hersen- en ruggenmergvocht, waardoor ontsteking van de hersenvliezen ontstaat die tot \"interstitieel\" oedeem (zwelling door vloeistof tussen de cellen) leidt. Bovendien raken de wanden van de bloedvaten zelf ontstoken (cerebrale vasculitis), wat leidt tot een verminderde bloedstroom en een derde type oedeem, \"cytotoxisch\" oedeem. Deze drie vormen van hersenoedeem leiden alle tot verhoogde druk in de schedel. In combinatie met de verlaagde bloeddruk die vaak wordt aangetroffen bij acute infectie betekent dit dat bloed moeilijker naar de hersenen stroomt. Daardoor komen de hersencellen zuurstof tekort en vindt er apoptose plaats (geprogrammeerde celdood).\nHet is bekend dat de toediening van antibiotica het bovenstaande proces aanvankelijk kan verergeren doordat de vernietiging van bacteri\u00ebn maakt dat de vrijkomende hoeveelheid producten van bacteri\u00eble celmembranen toeneemt. Bepaalde behandelingen, zoals het gebruik van glucocortico\u00efden, zijn gericht op het afremmen van de reactie van het afweersysteem op dit verschijnsel.\nDiagnose.\nBloed en beeldvormende onderzoeken.\nAls bij een pati\u00ebnt een vermoeden van meningitis bestaat, wordt bloedonderzoek naar ontstekingsmarkers uitgevoerd (bijv. C-reactief prote\u00efne, bloedbeeld met differentiaal) en worden bloedkweken ingezet.\nHet belangrijkste onderzoek om meningitis vast te stellen of uit te sluiten is een analyse van het hersen- en ruggenmergvocht (liquor) met een lumbale punctie (ruggenprik). Een lumbaalpunctie is echter gecontra-indiceerd als zich een massa in de hersenen (tumor of abces) bevindt of als de intracrani\u00eble druk (druk in de schedel) is verhoogd, omdat dit kan leiden tot inklemming van de hersenstam. Als iemand risico loopt op een gezwel of een verhoogde druk in de schedel (recent hoofdletsel, een bekend probleem met het afweersysteem, plaatselijke neurologische symptomen of aanwijzingen voor een verhoogde druk in de schedel na onderzoek), wordt een CT-scan of een MRI-scan aanbevolen voordat een lumbaalpunctie wordt gedaan. Dit gaat op voor 45% van alle volwassen pati\u00ebnten. Als v\u00f3\u00f3r de lumbaalpunctie een CT- of MRI-scan nodig is of als de lumbaalpunctie moeilijk uitvoerbaar is, dienen volgens professionele richtlijnen eerst antibiotica te worden toegediend om vertraging van de behandeling te voorkomen, vooral als dit langer duurt dan 30\u00a0minuten. Vaak wordt een CT- of MRI-scan dan in een later stadium uitgevoerd voor onderzoek naar complicaties van meningitis.\nBij ernstige vormen van meningitis kan het belangrijk zijn de elektrolyten in het bloed regelmatig te controleren. Bij bacteri\u00eble meningitis bijvoorbeeld komt vaak hyponatri\u00ebmie voor door een combinatie van factoren, waaronder uitdroging, het inadequate secretie van antidiuretisch hormoon (SIADH) en te agressieve intraveneuze toediening van vocht.\nLumbale punctie.\nBij een lumbale punctie wordt de pati\u00ebnt meestal op de zij gelegd, waarna een naald wordt ingebracht in de dura mater in de onderrug om hersen- en ruggenmergvocht (liquor) af te nemen. Wanneer het inbrengen van de naald gelukt is, kan de openingsdruk van de liquor worden gemeten met een manometer. Deze druk ligt normaliter tussen 6\u00a0en 25\u00a0cm water (cmH2O), maar bij bacteri\u00eble meningitis is de druk doorgaans hoger. Bij cryptokokkenmeningitis is de druk vaak bijzonder hoog. De aanblik van de vloeistof kan een indicatie zijn van de aard van de infectie: troebele liquor wijst op toegenomen hoeveelheden eiwitten, witte en rode bloedcellen en/of bacteri\u00ebn, en kan een aanwijzing zijn voor bacteri\u00eble meningitis.\nHet liquormonster wordt onderzocht op aanwezigheid en typen witte bloedcellen, rode bloedcellen, eiwitten en de glucosespiegel. Het type witte bloedcellen dat het meest aanwezig is (zie tabel), geeft aan of de meningitis bacterieel (meestal overwegend neutrofielen) of viraal (meestal overwegend lymfocyten) is, hoewel dit in het begin van de ziekte niet altijd een betrouwbare indicator is. Het komt zelden voor dat eosinofielen de overhand hebben, wat er onder meer op duidt dat de meningitis door parasieten of schimmels veroorzaakt wordt.Bij bacteri\u00eble meningitis kan gramkleuring van het monster bacteri\u00ebn te zien geven, maar de afwezigheid van bacteri\u00ebn sluit bacteri\u00eble meningitis niet uit omdat ze in slechts 60% van de gevallen te zien zijn; deze hoeveelheid is nog 20% lager als antibiotica waren toegediend voordat het monster werd afgenomen. Gramkleuring is ook minder betrouwbaar bij bepaalde infecties zoals listeriose. Een microbiologische kweek van het monster is gevoeliger (hiermee wordt in 70\u201385% van de gevallen aangetoond om welke bacterie het gaat), maar het kan tot 48\u00a0uur duren voordat er resultaten beschikbaar zijn. \nDe glucosespiegel in de liquor is normaal gesproken 40% lager dan die in het bloed. Bij bacteri\u00eble meningitis is de glucosespiegel meestal nog lager; de glucosespiegel in de liquor wordt daarom gedeeld door de bloedglucosespiegel (liquorglucose/serumglucose-verhouding). Een verhouding \u22640,4 is een aanwijzing voor bacteri\u00eble meningitis; bij pasgeborenen is de glucosespiegel in de liquor normaliter hoger, zodat een ratio van minder dan 0,6 (60%) als afwijkend wordt beschouwd. Een hoge lactaatspiegel in de liquor duidt erop dat bacteri\u00eble meningitis waarschijnlijker is, en hetzelfde geldt voor een verhoogd aantal witte bloedcellen. Als de melkzuurspiegel lager is dan 35\u00a0mg/dl en de pati\u00ebnt niet vooraf antibiotica heeft gekregen, kan bacteri\u00eble meningitis worden uitgesloten.\nEr kunnen verschillende andere speciale tests worden uitgevoerd om onderscheid te maken tussen verschillende typen meningitis. Een latex-agglutinatietest kan een positief resultaat opleveren bij meningitis door \"Streptococcus pneumoniae\", \"Neisseria meningitidis\", \"Haemophilus influenzae\", \"Escherichia coli\" of \"Streptococcus agalactiae\"; stelselmatig gebruik wordt niet aanbevolen omdat deze test zelden leidt tot wijzigingen in de behandeling, maar de test kan nuttig zijn als andere tests geen diagnose opleveren. Net zo kan de limilus-test (limulus-amoebocyt-lysaat) positief uitvallen bij meningitis door gramnegatieve bacteri\u00ebn, maar de test heeft een beperkt nut, tenzij andere tests niets hebben opgeleverd. De polymerase-kettingreactie (PCR) is een techniek waarmee zeer kleine hoeveelheden bacterieel DNA worden vermenigvuldigd om de aanwezigheid van bacterieel of viraal DNA in hersen- en ruggenmergvocht aan te tonen. Dit is een zeer gevoelige en specifieke test omdat er slechts spoortjes van het DNA van het infecterende organisme nodig zijn. Bij bacteri\u00eble meningitis kunnen hiermee bacteri\u00ebn worden ge\u00efdentificeerd, en de techniek kan bijdragen aan het onderscheiden van de verschillende oorzaken van virale meningitis (enterovirus, herpes simplexvirus type 2 en bof). Bij virale meningitis kan serologie (identificatie van antilichamen tegen virussen) nuttig zijn. Als er een vermoeden van tuberculeuze meningitis bestaat, wordt het monster onderzocht met een Ziehl-Neelsen-kleuring, die een lage gevoeligheid heeft, en een tuberculosekweek, die veel tijd kost; steeds vaker wordt de polymerase-kettingreactie gebruikt. Cryptokokkenmeningitis kan tegen lage kosten worden gediagnosticeerd met een liquorkleuring met Oost-Indische inkt, maar het testen van bloed of liquor op antistoffen tegen cryptokokken is gevoeliger, in het bijzonder bij pati\u00ebnten met AIDS.\n\"Gedeeltelijk (of partieel) behandelde meningitis\", waarbij sprake is van symptomen van meningitis nadat antibiotica zijn gebruikt (zoals bij vermoedelijke sinusitis), vormt een probleem bij de diagnostiek en behandeling. In dergelijke gevallen kunnen liquorresultaten lijken op die van virale meningitis, maar moet de behandeling met antibiotica wellicht worden voortgezet totdat er een definitief positief bewijs is voor een virale oorzaak (zoals een positieve polymerasekettingreactie voor een enterovirus).\nOnderzoek na overlijden.\nMeningitis kan ook na het overlijden worden vastgesteld. Bij autopsie wordt doorgaans uitgebreide ontsteking van de pia mater en de arachnoidea mater geconstateerd. Neutrofiele granulocyten zijn vaak gemigreerd naar het hersen- en ruggenmergvocht, en de hersenbasis, de hersenzenuwen, het ruggenmerg en de bloedvaten van de hersenvliezen kunnen omgeven zijn door pus.\nPreventie.\nTegen sommige oorzaken van meningitis kan op lange termijn bescherming worden geboden door inenting of op korte termijn met antibiotica. Sommige gedragswijzigingen kunnen ook effectief zijn. Preventieve behandeling van contacten van pati\u00ebnten is over het algemeen weinig zinvol, omdat de kans dat een ander in de omgeving het ook krijgt gering is (enige procenten). Slechts binnen het gezin is een duidelijk verhoogde kans aangetoond. Gezinsleden en kinderen met wie nauw contact bestaat, kunnen bij aangetoonde bacteri\u00eble meningitis eventueel een preventieve antibioticakuur krijgen. De grootscheepse campagnes die in de media worden belicht zijn meer een gevolg van publieke druk dan van een re\u00ebel besmettingsgevaar. Alertheid als ergens een geval van meningitis is ontdekt, is meestal voldoende bescherming.\nGedrag.\nBacteri\u00eble en virale meningitis kunnen besmettelijk zijn, maar geen van beide is zo besmettelijk als verkoudheid of griep. Beide typen kunnen worden overgedragen door druppeltjes in de adem bij intensief contact zoals zoenen of in iemand's richting niezen of hoesten, maar niet door het inademen van lucht in een ruimte waar iemand met meningitis is geweest. Virale meningitis wordt gewoonlijk veroorzaakt door enterovirussen en wordt meestal verspreid via besmetting met ontlasting. Het risico op besmetting kan worden verminderd door verandering van het gedrag dat tot de overdracht heeft geleid.\nVaccinatie.\nSinds de jaren 80 hebben veel landen vaccinatie tegen \"Haemophilus influenzae\" type B opgenomen in hun vaste vaccinatieprogramma's voor kinderen. In Nederland is deze vaccinatie sinds 1987 opgenomen in het Rijksvaccinatieprogramma. Deze bacterie was tot dan toe verantwoordelijk voor ongeveer een kwart van de gevallen van bacteri\u00eble meningitis. Hierdoor is deze ziekteverwekker in deze landen vrijwel uitgeroeid als oorzaak van meningitis bij jonge kinderen. In de landen waar de ziektelast het hoogst is, is het vaccin echter nog te duur. Net zo heeft vaccinatie tegen de bof geleid tot een sterke daling van meningitis ten gevolge van de bof, die v\u00f3\u00f3r de vaccinatie optrad bij 15% van alle gevallen van de bof.\nSinds 2002 is daarbij de vaccinatie gekomen tegen de sterk opkomende meningokok, de \"Neisseria meningitidis\" type C. Naar verwachting zal het aantal gevallen van bacteri\u00eble meningitis hierdoor met circa 50% afnemen. Het is nog niet mogelijk zich door vaccinatie tegen alle vormen van bacteri\u00eble meningitis te beschermen. Om \u00e9\u00e9n fataal geval te voorkomen moeten tienduizenden worden gevaccineerd; of dit in die andere tienduizend gevallen ook geheel onschadelijk is, is momenteel (2003) wel aannemelijk maar niet aantoonbaar zeker.\nEr bestaan vaccins tegen meningokokken in groepen A, C, W135 en Y. In landen waar het vaccin tegen groep C-meningokokken is ge\u00efntroduceerd, is het aantal gevallen ten gevolge van deze ziekteverwekker aanzienlijk afgenomen. Er bestaat nu een quadrivalent (viervoudig) vaccin dat alle vier vaccins combineert. Vaccinatie met het ACW135Y-vaccin tegen vier stammen is nu een vereiste voor een visum voor deelname aan de hadj. De ontwikkeling van een vaccin tegen groep B-meningokokken is veel moeilijker gebleken, omdat de oppervlakte-eiwitten (die normaliter worden gebruikt om een vaccin te maken) slechts een zwakke reactie van het afweersysteem opwekken of een kruisreactie met normale menselijke eiwitten aangaan. Niettemin hebben sommige landen (Nieuw-Zeeland, Cuba, Noorwegen en Chili) vaccins tegen lokale stammen van groep B-meningokokken ontwikkeld. Sommige daarvan hebben goede resultaten opgeleverd en worden gebruikt in lokale vaccinatieprogramma's. In Afrika waren de preventie en beheersing van meningokokkenepidemie\u00ebn tot voor kort gebaseerd op vroegtijdige ontdekking van de ziekte en een daaropvolgende massale spoedvaccinatie van de risicogroepen met bivalente A/C- of trivalente A/C/W135-polysacharidevaccins. De introductie van MenAfriVac (een vaccin tegen groep A-meningokokken) is bij jonge mensen ook effectief gebleken en is beschreven als model voor partnerschappen in productontwikkeling in arme landen.\nStelselmatige vaccinatie tegen pneumokokken met het samengestelde pneumokokkenvaccin, dat actief is tegen zeven veel voorkomende serotypen van deze ziekteverwekker, vermindert het optreden van pneumokokkenmeningitis aanzienlijk. Het pneumokokken-polysacharidevaccin, dat 23 stammen omvat, wordt alleen toegediend aan bepaalde groepen (bijvoorbeeld mensen die een splenectomie, operatieve verwijdering van de milt, hebben ondergaan). Dit vaccin wekt niet bij alle ontvangers (bijvoorbeeld kleine kinderen) een flinke afweerreactie op. Het is bekend dat vaccinatie met het BCG-vaccin in de jeugd tot een belangrijke afname van tuberculeuze meningitis leidt, maar omdat de effectiviteit na het bereiken van volwassenheid afneemt, is men gaan zoeken naar een beter vaccin.\nAntibiotica.\nEen andere methode van preventie, vooral voor meningokokkenmeningitis, is een kortdurende kuur met antibiotica. Bij meningokokkenmeningitis kan profylactische toediening van antibiotica (bijv. rifampicine, ciprofloxacine of ceftriaxon) aan mensen die nauw contact hebben met een pati\u00ebnt het risico verkleinen dat ze de ziekte oplopen, maar beschermt hen niet tegen toekomstige infecties. Gebleken is dat weerstand tegen rifampicine toeneemt met het gebruik, zodat soms wordt aanbevolen andere middelen te overwegen. Hoewel antibiotica vaak worden gebruikt om meningitis te voorkomen bij pati\u00ebnten met een schedelbasisfractuur, is er onvoldoende bewijs om vast te stellen of dit bevorderlijk of schadelijk is. Dat geldt zowel voor pati\u00ebnten met als zonder lekkage van hersen- en ruggenmergvocht.\nBehandeling.\nMeningitis kan levensbedreigend zijn; als de ziekte niet behandeld wordt, is het risico op overlijden groot; uitstel van behandeling gaat gepaard met een slechtere afloop. Daarom mag behandeling met breedspectrum antibiotica niet worden uitgesteld terwijl er nog onderzoek ter bevestiging van de diagnose loopt. Als in de eerstelijnszorg meningokokkenziekte wordt vermoed, wordt volgens de richtlijnen aanbevolen dat benzylpenicilline al wordt toegediend voordat de pati\u00ebnt wordt overgebracht naar het ziekenhuis. Intraveneus vocht moet worden toegediend als er sprake is van hypotensie (lage bloeddruk) of een shock. Aangezien meningitis in een vroeg stadium al een aantal ernstige complicaties kan geven, wordt regelmatige medische controle aanbevolen om deze complicaties vroegtijdig te herkennen en de pati\u00ebnt zo nodig op de intensive care afdeling op te nemen.\nBij een zeer laag bewustzijn of bij een falende ademhaling kan beademing nodig zijn. Zijn er aanwijzingen voor verhoogde druk in de hersenen, dan kunnen maatregelen voor bewaking van de druk worden genomen. Hiermee kunnen de cerebrale perfusiedruk en verschillende behandelingen voor verlaging van de druk in de hersenen door middel van medicijnen (bijv. mannitol) worden geoptimaliseerd. Insulten worden behandeld met anti-epileptica. Bij hydrocefalus (geblokkeerde stroming van het hersen- en ruggenmergvocht) kan het nodig zijn tijdelijk of langdurig een drainagehulpmiddel in te brengen, zoals een cerebrale shunt.\nBacteri\u00eble meningitis.\nAntibiotica.\nEr moet onmiddellijk worden begonnen met een empirische behandeling met antibiotica (behandeling zonder exacte diagnose), nog voordat de resultaten van de lumbaalpunctie en het onderzoek van de liquor bekend zijn. De keuze van de startbehandeling hangt grotendeels af van de soort bacterie die op een bepaalde plaats en in een bepaald populatie meningitis veroorzaakt. In het Verenigd Koninkrijk en Nederland bijvoorbeeld bestaat de empirische behandeling uit een cefalosporine van de derde generatie, zoals cefotaxim of ceftriaxon. In de VS, waar bij streptokokken in toenemende mate weerstand tegen cefalosporinen wordt aangetroffen, wordt toevoeging van vancomycine aan de startbehandeling aanbevolen. Chlooramfenicol, hetzij afzonderlijk of in combinatie met ampicilline, blijkt echter net zo goed te werken.\nDe empirische behandeling kan worden gekozen op grond van iemands leeftijd, de vraag of de infectie werd voorafgegaan door een hoofdwond of recente neurochirurgie, en of er wel of niet een cerebrale shunt is geplaatst. Bij jonge kinderen, mensen ouder dan 50\u00a0jaar en mensen met een verzwakt afweersysteem wordt toevoeging van amoxicilline aanbevolen ter bescherming tegen \"Listeria monocytogenes\". Zodra de resultaten van de gramkleuring beschikbaar zijn en het globale type van de bacteri\u00eble oorzaak bekend is, is het wellicht mogelijk over te stappen op antibiotica waarmee de vermoedelijke groep ziekteverwekkers bestreden kan worden. De resultaten van de liquorkweek zijn meestal pas na langere tijd beschikbaar (24\u201348 uur). Zodra deze er zijn, kan van de empirische behandeling worden overgestapt op behandeling met specifieke antibiotica tegen het specifieke ziekteverwekkende organisme, rekening houdend met de gevoeligheid daarvan voor antibiotica. Een antibioticum is pas effectief tegen meningitis als het niet alleen actief is tegen de ziekteverwekkende bacterie, maar ook in voldoende hoeveelheden de hersenvliezen bereikt. Sommige antibiotica hebben onvoldoende doordringend vermogen en zijn daardoor van weinig nut bij meningitis. De meeste antibiotica die bij meningitis worden gebruikt, zijn niet in wetenschappelijk onderzoek rechtstreeks op mensen met meningitis getest. De relevante kennis is in plaats daarvan grotendeels afkomstig van laboratoriumonderzoek met konijnen. Tuberculeuze meningitis vereist langdurige behandeling met antibiotica. Tuberculose van de longen wordt doorgaans zes maanden behandeld, maar bij tuberculeuze meningitis duurt de behandeling meestal een jaar of langer.\nStero\u00efden.\nToediening van corticostero\u00efden (meestal dexamethason) blijkt enig voordeel te bieden, zoals minder gehoorschade en betere neurologische resultaten op de korte termijn bij adolescenten en volwassenen in rijke landen waar Hiv zeldzaam is. Volgens sommige onderzoeken daalt het sterftecijfer, maar volgens andere onderzoeken is dat niet het geval. Deze behandeling lijkt ook bevorderlijk voor pati\u00ebnten met tuberculeuze meningitis, in ieder geval bij pati\u00ebnten die Hiv-negatief zijn.\nIn professionele richtlijnen wordt daarom aanbevolen te beginnen met dexamethason of een vergelijkbaar corticostero\u00efde kort voordat de eerste dosis antibiotica wordt toegediend, en hiermee vier dagen door te gaan. Omdat de meeste voordelen van deze behandeling beperkt blijven tot pati\u00ebnten met pneumokokkenmeningitis, wordt in sommige richtlijnen gesuggereerd dat dexamethason moet worden gestaakt als een andere oorzaak van meningitis wordt vastgesteld. De werking berust waarschijnlijk op onderdrukking van overactieve ontsteking.\nAanvullende corticostero\u00efden spelen bij kinderen een andere rol dan bij volwassenen. In rijke landen is het voordeel van corticostero\u00efden aangetoond bij zowel volwassenen als bij kinderen, maar het gebruik bij kinderen in ontwikkelingslanden wordt niet ondersteund door wetenschappelijk bewijs; het is onduidelijk wat de oorzaak van dit verschil is. In rijke landen wordt ook alleen maar voordeel van corticostero\u00efden gezien wanneer ze v\u00f3\u00f3r de eerste dosis antibiotica worden gegeven, een voordeel dat het grootst is bij meningitis door \"H. influenzae\", de vorm van meningitis die sinds de invoering van het Hib-vaccin juist sterk is afgenomen. Corticostero\u00efden worden daarom aanbevolen voor de behandeling van meningitis bij kinderen wanneer die door \"H. influenzae\" veroorzaakt zou kunnen worden en alleen als de corticostero\u00efden v\u00f3\u00f3r de eerste dosis antibiotica worden toegediend; over andere toepassingen lopen de meningen uiten.\nVirale meningitis.\nBij virale meningitis is meestal alleen een ondersteunende behandeling nodig, want de meeste virussen die meningitis veroorzaken zijn niet gevoelig voor een specifieke behandeling. Virale meningitis verloopt vaak goedaardiger dan bacteri\u00eble meningitis. Het herpes simplexvirus en het varicella zostervirus reageren soms op middelen tegen virussen als aciclovir, maar er is geen klinisch-wetenschappelijk onderzoek gedaan waarin is uitgezocht of de ziekteduur bekort. Lichte gevallen van virale meningitis kunnen thuis worden behandeld met maatregelen zoals vochttoediening, bedrust en pijnstillers.\nSchimmelmeningitis.\nSchimmelmeningitis, zoals cryptokokkenmeningitis, wordt behandeld met langdurige kuren met hoge doses van antimycotica, zoals amfotericine B en flucytosine. Bij schimmelmeningitis treedt vaak verhoogde druk in de schedel op. Aanbevolen wordt die druk regelmatig, het liefst dagelijks, te verlagen door middel van ruggenprikken of met een afvoerslangetje (drain) tussen de ruggenmergsvliezen.\nPrognose.\nBacteri\u00eble meningitis die niet behandeld wordt, loopt vrijwel altijd dodelijk af. Virale meningitis herstelt daarentegen vaak spontaan en heeft zelden een fatale afloop. Met behandeling is de mortaliteit (risico op overlijden) door bacteri\u00eble meningitis afhankelijk van de leeftijd van de pati\u00ebnt en de onderliggende oorzaak. Bij pasgeborenen kan 20\u201330% aan bacteri\u00eble meningitis overlijden. Dit risico is veel kleiner bij oudere kinderen (ongeveer 2%), maar stijgt weer tot ongeveer 19\u201337% bij volwassenen. Behalve leeftijd zijn er nog een aantal andere risicofactoren voor overlijden, zoals de ziekteverwekker en de tijd die nodig is om de ziekteverwekker uit de hersen- en ruggenmergvloeistof te verwijderen, de ernst van de ziekteverschijnselen, verlaagd bewustzijn of een abnormaal laag aantal witte bloedcellen in de hersen- en ruggenmergvloeistof. Meningitis door \"H.\u00a0influenzae\" en meningokokken heeft een betere prognose dan meningitis door groep B-streptokokken, coliforme bacteri\u00ebn en \"S. pneumonia\". Verder heeft meningitis door meningokokken bij volwassenen een lagere mortaliteit (3\u20137%) dan meningitis door pneumokokken.\nBij kinderen kunnen verschillende stoornissen als gevolg van beschadiging van het zenuwstelsel optreden, waaronder doofheid door beschadiging van het binnenoor, epilepsie, leerstoornissen, gedragsstoornissen en afgenomen intelligentie. Dit soort stoornissen komt voor bij 15% van de kinderen die de ziekte overleven. De slechthorendheid herstelt zich soms voor een deel. Bij volwassenen herstelt 66% van de pati\u00ebnten zonder afwijkingen. De grootste problemen zijn doofheid (bij 14%) en cognitieve stoornissen (in 10%).\nEpidemiologie.\nHoewel meningitis in vele landen een meldingsplichtige ziekte is, is het exacte incidentiecijfer niet bekend. Bacteri\u00eble meningitis komt in de westerse wereld jaarlijks bij ongeveer 3 per 100.000 mensen voor. Uit bevolkingsonderzoek is gebleken dat virale meningitis vaker voorkomt (bij 10,9 per 100.000 mensen), en dat dit vaak 's zomers gebeurt. In Brazili\u00eb komt bacteri\u00eble meningitis vaker voor: jaarlijks 45,8 keer per 100.000 mensen. Sub-Saharisch Afrika heeft al meer dan een eeuw te lijden van uitgebreide epidemie\u00ebn van meningokokkenmeningitis, en wordt daarom de \"meningitisgordel\" genoemd. Epidemie\u00ebn doen zich gewoonlijk in het droge seizoen voor (december tot juni), een epidemische golf kan twee tot drie jaar duren en sterft uit tijdens het tussenliggende regenseizoen. In deze regio komen 100\u2013800 gevallen per 100.000 bewoners voor, voor wie weinig medische zorg beschikbaar is. Deze gevallen worden hoofdzakelijk door meningokokken veroorzaakt. De grootste epidemie die ooit vastgelegd is, overspoelde de regio in 1996 en 1997, waarbij 250.000 mensen zieken werden en 25.000 mensen stierven.\nMeningokokkenziekte doet zich epidemisch voor op plaatsen waar veel mensen voor het eerst samenwonen, zoals in legerkazernes, tijdens mobilisaties, op universiteitscampussen en tijdens de jaarlijkse hadj, de pelgrimstocht naar Mekka. Het patroon van epidemische cycli in Afrika wordt nog niet goed begrepen, maar er zijn wel verschillende factoren in verband gebracht met de ontwikkeling van epidemie\u00ebn in de meningitisgordel. Deze factoren zijn onder meer: medische aandoeningen (het afweersysteem van de bevolking is gevoelig voor meningitis), demografische omstandigheden (reizen en verplaatsingen van grote bevolkingsgroepen), sociaaleconomische omstandigheden (overbevolking en slechte leefomstandigheden), klimatologische omstandigheden (droogte en stofstormen) en gelijktijdig optredende infecties (acute luchtweginfecties).\nEr zijn aanzienlijke verschillen in de lokale verspreiding van oorzaken van bacteri\u00eble meningitis. De \"N. meningitides\"-groepen A en B bijvoorbeeld veroorzaken de meeste ziektegevallen in Europa, terwijl groep A in Azi\u00eb wordt aangetroffen en de overhand heeft in Afrika, waar deze groep met zo'n 80 tot 85% van de geregistreerde gevallen van meningokokkenmeningitis de grootste epidemie\u00ebn in de meningitisgordel veroorzaakt.\nGeschiedenis.\nEr wordt wel beweerd dat Hippocrates het bestaan van meningitis wellicht al besefte, en het lijkt erop dat meningisme al bekend was bij artsen van v\u00f3\u00f3r de renaissance, zoals Avicenna. De beschrijving van tuberculeuze meningitis, toentertijd \"waterzucht van de hersenen\" genoemd, wordt in een postuum in 1768 verschenen rapport vaak toegeschreven aan de Edinburgher arts Robert Whytt, hoewel de link met tuberculose en de ziekteverwekkers van tuberculose pas in de eeuw daarop werd gevonden.\nEpidemische meningitis is een recenter probleem. De eerste grote uitbraak die geregistreerd werd, vond in 1805 plaats in Gen\u00e8ve. Kort daarna werden verscheidene epidemie\u00ebn in Europa en de Verenigde Staten gedocumenteerd, en het eerste rapport over een epidemie in Afrika verscheen in 1840. In de 20e\u00a0eeuw kwamen Afrikaanse epidemie\u00ebn veel vaker voor, met als eerste een grote epidemie die van 1905 tot 1908 Nigeria en Ghana overspoelde.\nHet eerste rapport over bacteri\u00eble infectie die ten grondslag aan meningitis lag, was afkomstig van de Oostenrijkse bacterioloog Anton Weichselbaum, die in 1887 de meningococcus beschreef. In de eerste rapporten was de sterfte aan meningitis zeer hoog (meer dan 90%). In 1906 werd een antiserum in paarden geproduceerd; dit paardenserum werd verder ontwikkeld door de Amerikaanse wetenschapper Simon Flexner, waardoor de sterfte aan meningokokkenziekte aanzienlijk afnam. In 1944 werd voor het eerst gemeld dat penicilline werkzaam was bij meningitis. Laat in de 20e eeuw werd het haemophilusvaccin ge\u00efntroduceerd, waardoor het aantal gevallen van meningitis veroorzaakt door deze ziekteverwekker scherp daalde. In 2002 werden aanwijzingen gevonden dat behandeling met stero\u00efden de afloop van bacteri\u00eble meningitis kon verbeteren."}
{"id": "9557", "revid": "73318", "url": "https://nl.wikipedia.org/wiki?curid=9557", "title": "ATP Finals", "text": "De ATP Finals is een tennistoernooi voor mannen aan het eind van het seizoen. Alleen de acht beste tennissers uit het enkelspel en teams uit het dubbelspel van het betreffende seizoen mogen deelnemen, en het toernooi staat dan ook bekend als het officieuze wereldkampioenschap van het tennis.\nRecordhouder is de Servi\u00ebr Novak \u0110okovi\u0107 met zeven overwinningen. Gevolgd door de Zwitser Roger Federer met zes overwinningen.\nDe Amerikaan Pete Sampras en de geboren Tsjechoslowaak, maar tot Amerikaan genaturaliseerde Ivan Lendl wonnen het enkelspeltoernooi elk vijf maal. Daarna volgt de Roemeen Ilie N\u0103stase met vier zeges. In 1973 bereikte de Nederlander Tom Okker de finale, die hij verloor van diezelfde N\u0103stase.\nIn het dubbelspel is het Amerikaanse duo Peter Fleming en John McEnroe recordhouder met zeven titels, nota bene op een rij: vanaf 1978 tot en met 1984. De eerste twee jaren daarvan klopten ze in de finale onder anderen voornoemde Tom Okker. Diens landgenoten Jacco Eltingh en Paul Haarhuis wonnen het toernooi nadien tweemaal: in 1993 en 1998.\nHet toernooi begon in 1970 onder de naam \"The Masters\". Met de totstandkoming van de ATP werd de naam in 1990 veranderd in \"ATP Tour World Championship\". Vanaf 2000 tot en met 2008 heette het de \"Tennis Masters Cup\", en vanaf 2009 tot en met 2016 was de naam van het toernooi de \"ATP World Tour Finals\". In 2017 verkortte de ATP de naam naar ATP Finals. van 2009 tot en met 2020 was Londen de toernooilocatie. In 2021 verhuizen de ATP Finals voor vijf jaar naar de Italiaanse stad Turijn.\nTot en met 2007 (met uitzondering van 1970-1971, 1977-1979 en 2004) werd de enkelspelfinale gespeeld als een \"best of five sets\", dit wil zeggen naar drie gewonnen sets. Sinds 2008 is het een \"best of three sets\", dit wil zeggen naar twee gewonnen sets.\nEen soortgelijk kampioenschap bij de vrouwen is de WTA Finals."}
{"id": "9558", "revid": "474", "url": "https://nl.wikipedia.org/wiki?curid=9558", "title": "Zoran \u0110in\u0111i\u0107", "text": "Zoran \u00d0in\u0111i\u0107, ook Djindji\u0107 (Servisch: \u0417\u043e\u0440\u0430\u043d \u0402\u0438\u043d\u0452\u0438\u045b) (\u0160amac, 1 augustus 1952 \u2013 Belgrado, 12 maart 2003) was een Servisch politicus. Op het moment van zijn overlijden bij een moordaanslag was hij premier van Servi\u00eb.\nLevensloop.\n\u00d0in\u0111i\u0107 werd geboren in Bosni\u00eb en kreeg interesse in politiek toen hij een student bij de Universiteit van Belgrado was. \u00d0in\u0111i\u0107 was een socialist en voorstander van hervormingen. Hij zat een aantal maanden gevangen, nadat hij en andere studenten uit Kroati\u00eb en Sloveni\u00eb probeerden om een niet-communistische studentenorganisatie op te richten. Na zijn vrijlating, zette hij zijn studie in Duitsland voort, waar hij in 1979 onder J\u00fcrgen Habermas promoveerde tot doctor in de filosofie.\nIn 1989 keerde \u00d0in\u0111i\u0107 naar Joegoslavi\u00eb terug om een functie bij de Universiteit van Novi Sad op zich te nemen. Samen met andere Servische dissidenten stichtte hij de Democratische Partij. In 1990 werd hij voorzitter van het dagelijks bestuur van de partij en in hetzelfde jaar werd hij gekozen in het Servische parlement. Na een grote reeks openbare protesten tegen verkiezingsfraude, werd \u00d0in\u0111i\u0107 in 1996 burgemeester van Belgrado. Hij was de eerste niet-communistische burgemeester van de stad sinds de Tweede Wereldoorlog.\n\u00d0in\u0111i\u0107 speelde een prominente rol tijdens de Joegoslavische presidentsverkiezingen van september 2000 en in de opstand van oktober die het regime-Milo\u0161evi\u0107 omverwierp. Hij leidde de brede, 18 partijen omvattende, coalitie 'Democratische Oppositie van Servi\u00eb' naar een overweldigende meerderheid in de Servische verkiezingen van december 2000. In januari 2001 werd hij premier van Servi\u00eb.\nOp 12 maart 2003 werd hij in Belgrado doodgeschoten. Hij had al het vermoeden uitgesproken, omdat een maand daarvoor een aanslag op zijn leven was mislukt. Zijn reformistische en prowesterse politiek had hem veel vijanden bezorgd."}
{"id": "9560", "revid": "780604", "url": "https://nl.wikipedia.org/wiki?curid=9560", "title": "Quark", "text": "Quarks zijn elementaire deeltjes, subatomaire deeltjes die de bouwstenen vormen van hadronen. \nOmschrijving.\nEr bestaan zes soorten, ook wel smaken genoemd, quarks: voor elke 'generatie' van elementaire deeltjes een paar. De drie paren worden aangeduid door de Engelse namen \"up\" en \"down\"; \"charm\" en \"strange\"; \"top\" en \"bottom\" (ook wel respectievelijk \"truth\" en \"beauty\" genoemd). (Nederlands: op, neer, tover, vreemd, top, bodem.) De up, charm en top-quark hebben een elektrische lading van +2/3 elementaire lading, de down, strange en bottom-quark hebben een elektrische lading van -1/3. Voor elke quark bestaat er als antideeltje een antiquark, met de tegengestelde lading. Quarks hebben spin \u00b1\u00bd en zijn dus fermionen. Het bestaan van quarks werd in 1964 voorspeld door de fysicus Murray Gell-Mann, waarvoor hij in 1969 de Nobelprijs ontving. Volgens een theoretisch model, voorgesteld door Jogesh Pati en Abdus Salam, zouden quarks opgebouwd zijn uit een nog kleiner deeltje: het preon. Hiervoor is echter nog geen experimenteel bewijs gevonden.\nVoorkomen.\nAlledaagse, normale materie is opgebouwd uit de lichtste quarks, \"up\" en \"down\". De op een na lichtste quarks \u2013 \"charm\" en \"strange\" \u2013 zitten ook in deeltjes uit kosmische straling. De top- en bottomquarks komen alleen onder extreme omstandigheden voor: in deeltjesversnellers en bij de oerknal. Ze hebben veel meer energie (zijn \"zwaarder\") dan de \"up\" en \"down\".\nQuarks zijn nooit individueel waargenomen, maar alleen in samengestelde deeltjes. Experimenten in deeltjesversnellers geven wel aanwijzingen voor het bestaan van quarks. Quarks zijn de bouwstenen van deeltjes die hadronen worden genoemd. Een meson bestaat uit een quark en een antiquark; een baryon bestaat uit drie quarks of drie antiquarks.\nQuarks worden bij elkaar gehouden door gluonen (van het Engelse \"glue\", 'lijm'). Aangenomen wordt dat de aantrekkende kracht tussen quarks groter wordt, naarmate de onderlinge afstand groter wordt (zoals bij een veer).\nIn de quarktheorie bestaan ook deeltjes die bestaan uit drie upquarks. Doordat quarks fermionen zijn is dit in strijd met het uitsluitingsprincipe van Pauli (Er kunnen zich niet drie fermionen in dezelfde toestand bevinden). Om dit te ondervangen is het begrip kleurlading ge\u00efntroduceerd; dit heeft echter geen relatie met kleur zoals we die in het dagelijks leven kennen. De drie kleurladingen zijn rood, groen en blauw. Antiquarks hebben een antikleurlading (antirood, antiblauw, antigroen). Gluonen kunnen kleurlading transporteren, waardoor ze de eigenschap van een quark kunnen veranderen.\nDeeltjes die zijn opgebouwd uit quarks moeten kleurneutraal zijn. Er zijn nog nooit uit quarks bestaande deeltjes aangetoond die niet kleurneutraal zijn.\nKleurneutraal betekent dat een deeltje geen netto kleurlading heeft. Zo zijn de drie kleuren rood, groen en blauw samen kleurneutraal; een kleur en zijn corresponderende antikleur zijn samen ook kleurneutraal. Dit impliceert dat een quark nooit op zichzelf kan bestaan, een enkele quark kan immers nooit kleurneutraal zijn. De bovengenoemde mesonen en baryonen zijn wel kleurneutraal (respectievelijk kleur+antikleur en driekleurig).\nDe kleurentheorie heeft een puur theoretische basis en is nooit waargenomen (alle waarneembare deeltjes zijn immers kleurneutraal). De rechtvaardiging van de theorie is dan ook dat deze een consistent model opbouwt van de kerndeeltjes.\nIn 2003 meldden wetenschappers de mogelijke ontdekking van een nieuw soort deeltje: de pentaquark, bestaande uit vier quarks en een antiquark.\nDe deeltjesfysicagemeenschap als geheel achtte hun bestaan in 2006 niet zo waarschijnlijk, en was in 2008 met overweldigende meerderheid van mening dat er geen bewijs was voor het bestaan van de gemelde pentaquarks.\nIn 2015 is de pentaquark gevonden bij experimenten met de Large Hadron Collider. Het betrof hier een combinatie van twee upquarks, een downquark, een charmquark en een anticharmquark. De vaststelling gebeurde met een statistische zekerheid van 15\u03c3.\nModellen.\nDe kracht die quarks bij elkaar houdt in het samengestelde deeltje heet de sterke kernkracht. De quarks wisselen onderling krachtvoerende deeltjes uit. De krachtvoerende deeltjes heten gluonen, naar het Engelse woord 'glue'. Hoe verder weg twee quarks uit elkaar gaan, hoe meer energie in dit krachtveld gaat zitten. Hierdoor komt een quark nooit alleen voor, want als quarks uit elkaar getrokken worden, gaat daar zoveel energie in zitten dat deze energie in massa wordt omgezet en weer twee quarks gevormd worden. Er ontstaan dan dus weer mesonen en nog steeds geen losse quark.\nDe quarks en gluonen zijn onderdeel van de theorie van de sterke kernkracht: de kwantumchromodynamica (chromo betekent kleur). Deze theorie uit de jaren 60 en 70 is onderdeel van het standaardmodel van de deeltjesfysica.\nDe sterke kernkracht is zo sterk dat hij ook buiten het samengestelde deeltje merkbaar is. Dit is de zogenaamde residuele kernkracht. Dit is de kracht die ervoor zorgt dat protonen in een atoomkern ondanks hun afstotende kracht (door elektrische lading) toch bij elkaar blijven.\nEigenschappen.\nElektrische lading.\nQuarks hebben een fractionele elektrische lading van -1/3 of 2/3 van de elementaire lading, afhankelijk van het type. Up-, charm- en topquarks (up-type quarks) hebben een lading van 2/3, terwijl down, strange, en bottomquarks (down-type quarks) een -1/3 lading hebben. Antiquarks hebben de tegengestelde lading van hun respectievelijke tegenhangers. Omdat de elektrische lading van een hadron de som is van de ladingen van de quarks waaruit het bestaat, is de waarde van de lading van alle hadronen een geheel getal: de combinatie van drie quarks (baryonen), drie antiquarks (antibaryonen), of een quark en een antiquark (mesonen) resulteert altijd in een lading in de vorm van een geheel getal.\nTabel van de eigenschappen.\nHier een tabel met alle bekende quarks. Overigens heeft iedere quark drie varianten (de drie kleuren) die steeds in elkaar overgaan: gluonen dragen kleurlading van de ene naar de andere quark. Ook heeft iedere variant een antideeltje. Voor meer eigenschappen van de quarks, zie de lijst van elementaire fermionen.\nNaast quarks zijn er nog andere elementaire (ondeelbare) deeltjes: de leptonen en de krachtoverbrengende bosonen.\nHerkomst en uitspraak van het woord \"quark\".\nToen Gell-Mann in 1963 het woord \"quark\" bedacht had hij wel een uitspraak in gedachten, maar wist hij nog niet hoe het woord gespeld moest worden. Wat hem betrof had het net zo goed \"kwork\" kunnen zijn. Later, tijdens het herlezen van een passage uit de roman \"Finnegans Wake\" van de Ierse schrijver James Joyce, kwam hij het woord \"quark\" tegen, in de passage\n\"\u2014 Three quarks for Muster Mark!\"\n\"Sure he hasn't got much of a bark\"\n\"And sure any he has it's all beside the mark.\"\nHet woord \"quark\" was duidelijk bedoeld door de auteur om te rijmen op \"Mark\" en \"bark\", wat niet overeenkwam met de door Gell-Mann gewenste uitspraak. Om toch zijn keuze te rechtvaardigen, stelt hij dat de zin mogelijk betekent \"Three quarts for mister Mark\", omdat er wel vaker passages in het boek voorkomen waarin drank besteld wordt. De uitspraak van het woord \"quart\" ligt dicht bij de door Gell-Mann beoogde klank van \"quark\". Ook het feit dat er sprake is van drie quarks kwam goed uit, omdat baryonen uit drie quarks bestaan."}
