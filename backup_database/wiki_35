{"id": "10363", "revid": "1251162", "url": "https://nl.wikipedia.org/wiki?curid=10363", "title": "Kwantumtheorie", "text": "De kwantumtheorie (ook bekend als de \"oude kwantumtheorie\") is een collectie van natuurkundige theorie\u00ebn, die stelt dat op atomair niveau de grootheden energie, impulsmoment en magnetisch moment slechts in discrete waarden kunnen voorkomen, die kwanta worden genoemd. Verder beschrijft de kwantumtheorie, dat materie en elektromagnetische straling zowel deeltjes- als golfeigenschappen kunnen vertonen.\nDe theorie werd door wetenschappers ontwikkeld in de tijdsperiode van 1900-1924 en is ontstaan om nieuwe experimentele gegevens te verklaren, die men eind negentiende eeuw en begin twintigste eeuw verkreeg door de wisselwerking van elektromagnetische straling met materie te bestuderen. Veel onderdelen van de theorie werden door wetenschappers ad hoc ingevoerd en daarom kleefden er talrijke bezwaren aan de theorie. Deze bezwaren werden opgelost door de later ontwikkelde theorie van de kwantummechanica.\nOntwikkeling.\nGeschiedenis.\nEen eerste aanzet tot deze theorie begon met Max Planck in zijn studie, gepubliceerd in 1900 \"Zur Theorie des Gesetzes der Energie-Verteilung im Normal-Spektrum\". In dit artikel levert Planck een oplossing voor een tot dan toe onopgelost probleem, namelijk de gemeten intensiteitsverdeling van de straling, afkomstig van een zwart lichaam. Pogingen om deze stralingsverdeling te verklaren met behulp van de klassieke natuurkunde mislukten (stralingswet van Rayleigh-Jeans en stralingswet van Wien). De door Planck ontwikkelde stralingsformule kon deze stralingsverdeling wel goed verklaren. Planck kwam tot deze formule, wanneer hij aannam dat de interactie van straling met materie altijd gaat in eindige energiepakketjes (kwanta). Later zou blijken dat de afleiding van Planck fysisch onjuist was, maar het eindresultaat ervan wel goed was. De correcte afleiding zou later door Albert Einstein gegeven worden.\nEinstein, die onafhankelijk van Planck werkte, kwam in 1905 met dezelfde formule op grond van statistische beschouwingen over entropieveranderingen van straling in een afgesloten ruimte. Hij ging daarbij wat verder dan Planck, door te stellen dat straling uit deeltjes (fotonen) bestaat en dat dat de reden is waarom de interactie van straling met materie in energiepakketjes gaat. Met zijn theorie kon Einstein vervolgens het foto-elektrisch effect verklaren. Een paar jaar later, in 1909, stelde Einstein vast, dat de volgende stap het ontwikkelen van een theorie voor straling was, die een combinatie is van de deeltjestheorie en de golftheorie (dualiteit van golven en deeltjes).\nNiels Bohr ontwikkelde in 1913, op grond van het werk van Einstein en Planck, een nieuw model voor het atoom, ter vervanging van het toen bekende atoommodel van Rutherford. In zijn atoommodel van Bohr stelde hij, dat een elektron binnen een atoom een discrete hoeveelheid straling kan absorberen of uitzenden, wat ervoor zorgt dat het elektron van baan wisselt (kwantumsprong). Verder kwam hij tot de conclusie dat alleen bepaalde banen toegestaan waren voor de elektronen om een atoomkern, met andere woorden de elektronenbanen zijn gekwantiseerd. Een precieze verklaring hiervoor gaf hij niet - deze werd later gegeven door de Broglie. Ook voerde hij het eerste kwantumgetal in voor de baanschil van het elektron. Arnold Sommerfeld verfijnde een paar jaar later het baanmodel van Niels Bohr, door te stellen dat de elektronenbanen ellipsvormig waren in plaats van cirkelvormig. Hij voegde extra kwantumgetallen toe om ook impulsmoment en magnetisch moment van het elektron te beschrijven.\nLange tijd stond Einstein alleen in zijn geloof in fotonen. Tot begin jaren 20 geloofde geen enkele wetenschapper hierin. Het eerste directe experimentele bewijs voor het bestaan van fotonen werd in 1923 door Arthur Holly Compton geleverd. In een botsingsexperiment met straling en elektronen, beschreef hij het naar hem genoemde Compton-effect. Hij toonde aan, dat zowel de deeltjestheorie als de golftheorie gebruikt moet worden om dit effect te kunnen verklaren.\nIn 1924 kwam Louis-Victor de Broglie met het idee dat deeltjes ook als golven gezien kunnen worden (hypothese van De Broglie), wat later experimenteel bevestigd werd. Hij paste zijn idee\u00ebn toe op het atoommodel van Bohr en stelde de elektronen rondom de atoomkern voor als staande golven. Hij ontdekte dat een staande golf alleen bij bepaalde elektronenbanen kon ontstaan, namelijk bij de toegestane elektronenbanen zoals beschreven door Bohr.\nIn 1924 bedacht Wolfgang Pauli het uitsluitingsbeginsel voor de elektronen op grond van beschouwingen over de kwantumgetallen. Hij bedacht hierbij ook het concept van de spin voor elektronen."}
{"id": "10366", "revid": "46715", "url": "https://nl.wikipedia.org/wiki?curid=10366", "title": "Regelmatig veelvlak", "text": "Een regelmatig veelvlak of platonisch lichaam is een veelvlak waarvan de zijvlakken regelmatige veelhoeken zijn. Regelmatige veelvlakken zijn convex, hun zijvlakken zijn congruent en alle hoeken tussen de vlakken zijn onderling gelijk. Er bestaan vijf regelmatige veelvlakken. De kubus is het bekendste voorbeeld. De vijf zijn: het viervlak, de kubus, het achtvlak, twaalfvlak en twintigvlak.\nGeschiedenis.\nDe regelmatige veelvlakken worden sinds de romantiek ook wel platonische lichamen genoemd, omdat ze voor het eerst door Plato zijn beschreven. De vijf regelmatige veelvlakken waren volgens de mythologie in Schotland in de steentijd bekend. Pythagoras wist in 520 v.Chr. van het bestaan van drie van de vijf regelmatige veelvlakken af: het viervlak, de kubus en het regelmatige twaalfvlak. Plato bracht de vijf regelmatige veelvlakken in verband met de : vuur, lucht, water, aarde en hemelmaterie. Kepler bracht ze twee millennia later, in de tussentijd waren de halfregelmatige veelvlakken al ontdekt, in verband met de structuur van het zonnestelsel. Behalve de Aarde waren in die tijd vijf planeten bekend. Daarin vergiste hij zich.\nDe vijf regelmatige veelvlakken.\nEuclides wist al dat er vijf convexe regelmatige veelvlakken waren.\nDit valt in te zien met het volgende bewijs:\nEen regelmatig veelvlak wordt volledig bepaald door het soort van regelmatige veelhoek en het aantal van die veelhoeken, dat in een hoekpunt bij elkaar komt. Bovendien moeten de hoeken die in \u00e9\u00e9n hoekpunt samenkomen samen minder dan 360\u00b0 zijn. Dit kunnen drie driehoeken: 3\u00d760\u00b0=180\u00b0, vier driehoeken 240\u00b0 of vijf driehoeken 300\u00b0 zijn, maar niet meer. Het kunnen ook drie vierkanten: 3\u00d790\u00b0=270\u00b0 of drie vijfhoeken: 3\u00d7108\u00b0=324\u00b0 zijn. Lichamen met zes driehoeken: 6\u00d760\u00b0=360\u00b0, vier vierkanten: 4\u00d790\u00b0=360\u00b0, met drie zeshoeken: 3\u00d7120\u00b0=360\u00b0 of met regelmatige veelhoeken met nog meer hoekenpunten zijn onmogelijk.\nEr zijn ontaarde regelmatige veelvlakken denkbaar met maar twee zijvlakken in een hoekpunt of zes driehoeken in ieder hoekpunt. In beide gevallen wordt het een platte figuur,\nOnderlinge relatie.\nVerbindt men de middens van de zijvlakken van een regelmatig veelvlak met elkaar, dan vormen de verbindingslijnen de ribben van een ander veelvlak. Een viervlak blijft een viervlak, maar een kubus wordt een achtvlak en omgekeerd. Een twaalfvlak wordt een twintigvlak en omgekeerd. De kubus en het achtvlak zijn het duale veelvlak van elkaar, het twaalfvlak en het twintigvlak ook. De definitie van een duaal veelvlak zegt niet dat de middens van de zijvlakken van dat veelvlak moeten worden genomen om het duale veelvlak te construeren, maar bij de regelmatige veelvlakken gaat het op deze manier wel.\nKiest men vier hoekpunten van een kubus, zodanig dat geen twee hoekpunten op dezelfde ribbe van de kubus liggen, en verbindt men ze met elkaar, dan vormen de verbindingslijnen de ribben van een regelmatig viervlak. De systematische naam van een kubus, in lijn met de volgende regelmatige veelvlakken, is regelmatig zesvlak.\nEr kunnen met ieder regelmatig veelvlak drie bollen worden geassocieerd: de ingeschreven bol rakend aan de zijvlakken, de bol rakend aan de ribben en de omgeschreven bol rakend aan de hoekpunten.\nKenmerken.\nEen kenmerk van een regelmatig veelvlak is dat in ieder hoekpunt even veel vlakken samenkomen. Hierbij zijn drie, vier of vijf vlakken mogelijk.\nDe wiskundige Leonhard Euler gaf al in de 18e eeuw een formule voor het verband tussen het aantal hoekpunten, ribben en zijvlakken van een veelvlak: formula_1.\nHet aantal vlakken per hoekpunt wordt ook de valentie van dat hoekpunt genoemd.\nformula_2 zijden per vlak &lt;br&gt;\nformula_3 vlakken per hoekpunt &lt;br&gt;\nformula_4 vlakken &lt;br&gt;\nformula_5 ribben &lt;br&gt;\nformula_6 hoekpunten &lt;br&gt;\nHet verband tussen formula_4, formula_2 en formula_3 wordt gegeven door de formule:\nDe vergelijking kan uit de onderstaande drie worden afgeleid:\nVervang in (a) formula_5 door (b) en formula_6 door (c). Na vereenvoudiging levert dat de bovengenoemde formule voor formula_4 op.\nVeelvlakken met een ingewikkelder structuur.\nBehalve regelmatige bestaan er ook halfregelmatige veelvlakken.\nBij een ruimere definitie van veelvlak, waaronder ook zelfdoorsnijdende en samengestelde veelvlakken vallen, is een regelmatig veelvlak een veelvlak dat hoekpunt-, ribbe- en zijvlaktransitief is. Er zijn dan 14 regelmatige veelvlakken: de vijf regelmatige veelvlakken, die het onderwerp van dit artikel zijn, de vier kepler-poinsot-lichamen en vijf regelmatige samengestelde veelvlakken."}
{"id": "10367", "revid": "86479", "url": "https://nl.wikipedia.org/wiki?curid=10367", "title": "Taboe", "text": "Een taboe is iets dat wordt beschouwd als ongepast om te gebruiken, te doen of over te spreken. \nHet schenden van een taboe in een bepaalde cultuur kan leiden tot reputatieschade, sociale uitsluiting of andere vormen van repercussie. Soms kan het schenden van een taboe leiden tot gerechtelijke vervolging.\nEtymologie.\nHet woord taboe is afkomstig uit het Tongaans van Polynesi\u00eb (\"tapu\" of \"tabu\"), waar het stond voor een religieus verbod op bepaalde plaatsen, voorwerpen, personen of handelingen.\nHet eerste gebruik van het woord taboe in het westen in de betekenis van 'niet toegestaan' stamt uit het reisverslag van James Cook over een bezoek aan Tonga. De bewoners legden uit dat bepaalde zaken verboden waren, omdat dit volgens hen \"taboe\" was: \"When anything is forbidden to be eaten, or made use of, they say that it is taboo.\"\nOntstaan van taboes.\nEr bestaan verschillende mogelijke verklaringen voor de oorsprong van taboes. Terwijl sommige verklaringen antropologisch zijn en taboes uitleggen als historische en culturele ervaringen, legt de psychoanalytische theorie de nadruk op taboes als onbewuste fenomenen die van generatie op generatie worden doorgegeven.\nAntropologische visie.\nSteven Pinker suggereert in zijn boek \"How the Mind Works\" dat taboes hun oorsprong vinden in aangeboren overlevingsgedrag. Zo denkt hij dat taboes die in verband staan met lijken, ontstaan zijn door een instinctieve, levensreddende weerzin tegen dragers van ziekteverwekkers. Dit verschijnsel noemt hij \"intuitive microbiology\": \"microbiologie zonder bewijs\". Dankzij de ontdekking van microben en het daaraan gekoppelde belang van hygi\u00ebne, kwam er een wetenschappelijke, rationele verklaring voor deze taboes, die intu\u00eftief juist bleken te zijn geweest maar tegelijkertijd overbodig werden dankzij de sterk verbeterde hygi\u00ebne.\nEerdergenoemde instinctieve overlevingsdrang ligt volgens Pinker ook ten grondslag aan veel andere taboes; de aversie tegen bijvoorbeeld incest wordt dan gevoed door de intu\u00eftief bespeurde dreiging van inteelt.\nPsychoanalytische visie.\nSigmund Freud postuleert in zijn \"Totem en taboe\" het taboe als veroorzaakt door sterke onbewuste motivaties en wijst erop dat er maar twee echt 'universele' taboes bestaan: incest en vadermoord, die volgens hem ook aan de basis lagen van het ontstaan van de moderne maatschappij.\nDe Duitse psycholoog Wilhelm Wundt legde uit dat taboes oorspronkelijk niets anders waren dan geobjectiveerde angst voor de demonische kracht die in een object verborgen zou zitten, wat Freud als een oppervlakkige verklaring verwierp. Hij claimt dat de overeenkomsten tussen obsessieve neurotici en taboe-opleggers op een psychologische conditie duidt die in het onbewuste overheerst.\nSoorten taboes.\nDe zogeheten taboes in de westerse cultuur zijn meestal geen echte taboes in de antropologische zin van het woord, maar onderwerpen of discussies die over het algemeen gemeden worden bijvoorbeeld omdat ze g\u00eanant of pijnlijk zijn of tot ruzies kunnen leiden. In een onderzoek uit 2006 waren de meest genoemde taboes: \nBehalve de Polynesi\u00ebrs staan vooral ook de Australische Aboriginals bekend om een streng en uitgewerkt taboesysteem. In de meeste Australische culturen was of is het verboden binnen bepaalde familierelaties, bijvoorbeeld schoonzoon-schoonmoeder, met elkaar te spreken; men behelpt zich met gebarentaal of, als het niet anders kan, met een speciaal soort taal die grammaticaal gelijk is aan de gewone taal maar heel andere, niet belaste woorden gebruikt."}
{"id": "10371", "revid": "132013", "url": "https://nl.wikipedia.org/wiki?curid=10371", "title": "Friet", "text": "Friet, frieten, fritten, patat of patates frites is een gerecht van gefrituurde aardappelreepjes.\nTaalkunde.\nDe naam van friet of patat is afgeleid van de woordcombinatie \"patates frites\"; Belgisch-Frans voor 'gefrituurde aardappelen'. In Vlaanderen wordt meestal van \"friet\", \"frieten\", \"frietjes\" en soms ook \"fritten\" gesproken, in de drie zuidelijke provincies van Nederland en in het zuiden van Gelderland spreekt men van \"friet\" of \"frites\", in de rest van Nederland wordt vaak het woord \"patat\" gebruikt. Het gebruik van het woord \"patat\" kan in Vlaanderen, Zeeland, Nederlands Limburg en Noord-Brabant verwarring veroorzaken, bij de eerste twee omdat het woord daar \"aardappel\" of \"klap/slag\" betekent en in de laatste gevallen omdat het woord er niet of nauwelijks gebruikt wordt.\nIn Frankrijk noemt men frieten \"pommes frites\". Amerikanen spreken van \"French fries\", een term die voor het eerst in 1856 in druk voorkomt in het kookboek \"Cookery for Maids of All Work\" door . In de rest van de Engelstalige wereld wordt meestal over \"chips\" gesproken. Duitstaligen hebben het over \"Pommes (frites)\".\nGeschiedenis.\nOver het moment en de plaats van de uitvinding van friet bestaat geen zekerheid. Volgens verschillende bronnen zou friet aan het eind van de 17e eeuw zijn ontstaan.\nVolgens de Encyclopedie van de friet zouden gefrituurde stukjes aardappel voor het eerst bereid zijn op het Iberisch schiereiland. Theresa van Avila liet de voedzame plant verbouwen in de kloostertuinen van de hervormde karmelietessen. De gesneden aardappelen werden door haar eenmaal gebakken in een steelpan met kokende olijfolie.\nDe Belgische historicus en gastronoom Jo G\u00e9rard laat voor wat betreft Belgi\u00eb de geschiedenis van friet beginnen rond 1680. De inwoners van Namen, Andenne en Dinant hadden toen de gewoonte om te vissen in de Maas en de kleine visjes die ze er vingen in olie te bakken. Tijdens vorstperiodes of bij gevaarlijke stromingen werd het echter riskant om te vissen. Als alternatief sneden de inwoners aardappelen in de vorm van kleine visjes, die ze dan eveneens in de olie bakten. Dit verhaal van G\u00e9rard stamt naar zijn zeggen uit een oud familiedocument van zijn betovergrootvader Joseph G\u00e9rard. Het werd echter nooit gepubliceerd en is bijgevolg nooit door anderen gecontroleerd of bevestigd. Bij het verhaal kunnen ook inhoudelijk vraagtekens geplaatst worden. Zo zijn (Naamse) frieten in de 17e eeuw een anachronisme, daar de aardappel pas rond 1735 in de streek werd ge\u00efntroduceerd. Bovendien was het, gezien de toenmalige economische situatie, ondenkbaar dat de gewone man zoveel vet had willen besteden aan de bereiding van frieten. \nEen andere verklaring voor het ontstaan van friet is afkomstig uit Frankrijk. De Fransen eisen de creatie van de \"patates frites\" op, en verwijzen daarbij naar de allereerste \"friture\", die op de Pont Neuf zou hebben gestaan.\nFriet in Nederland.\nNadat de frieten in Belgi\u00eb alom bekend waren, was het de beurt aan de Nederlandse markt.\nDe oudste vermelding van friet (toen nog \"pommes de terre frites\") in Nederland was in de Noord-Brabantse stad Breda.\nIn 2019 werd in diverse media vermeld dat Breda - het Frietcentrum van Nederland - het 150-jarige bestaan van \"De Nederlandse Friet\" vierde.\nAl in 1868 adverteerde de eigenaar van een Vlaamse gebak- en frietkraam in de \"Bredasche Courant\" met \"pommes de terre frites\".\nIn 1882 adverteerde een caf\u00e9-restaurant in Venlo voor \"Biefstuk met Patates Frites en een glas M\u00fcnchener\", terwijl het caf\u00e9-restaurant van het Nederlandsch Panopticum datzelfde jaar \"pommes frites\" serveerde bij een \"filet de boeuf\" in madeirasaus. \nDe eerste keer dat frieten in de Nederlandse literatuur opduiken is in \"Eendagsvliegen\" (1971), de herinneringen van Willem Walraven aan zijn Rotterdamse jaren (1907-1909). Hij verhaalt over \"het mooie Fran\u00e7aisetje die een dronken moeder had en die op het Rode Zand des avonds zong bij haar stalletje: \"Des pommes frites!/De belle friture!/Des pommes Frites! A frite!\"\". M.J. Brusse meldt in 1912 de aanwezigheid van 'patat friet'-huizen in de rosse buurt rond de Rotterdamse Zandstraat.\nAardappelrassen.\nDe meest gebruikte aardappels voor friet zijn 'melige' aardappelen; zo genoemd wegens hun hoge zetmeelgehalte. De bekendste daarvan is het bintje. Dit ras is geschikt als frituuraardappel omdat het een lange vorm heeft, de ogen aan de oppervlakte liggen, en het de juiste samenstelling heeft. Bovendien kunnen de kleinere aardappels gebruikt worden als kookaardappel. Andere aardappelrassen die voor de frietproductie geschikt zijn:\nAardappels mogen voor verwerking tot friet niet te koud bewaard zijn, omdat dan te veel suikers gevormd worden. Frieten met veel suiker kleuren tijdens het frituren donkerbruin. Het suikergehalte kan worden verlaagd door de frieten te blancheren en ze daarna af te spoelen en te drogen. De frieten kleuren dan niet meer bruin.\nVorming van acrylamide.\nIn het algemeen ontstaat bij bruin bakken van voedingsmiddelen het schadelijke en potentieel carcinogene acrylamide. Het ontstaan is te wijten aan een nevenreactie van de maillardreactie, een chemische reactie die optreedt tussen reducerende suikers en aminozuren onder invloed van warmte. Asparaginezuur en de reducerende suikers glucose en fructose zijn de cruciale precursors voor de vorming van acrylamide. Aangezien de hoeveelheid vrij asparagine veel groter is dan de hoeveelheid reducerende suikers, zijn het de suikers die de graad van acrylamidevorming bepalen.\nDe vorming van acrylamide kan door verschillende parameters be\u00efnvloed worden.\nRol van aardappelras en opslag.\nHet aardappelras is van belang, omdat verschillende aardappelrassen verschillende samenstellingen betreffende reducerende suikers hebben. Daarnaast kunnen de condities waaronder de aardappelen bewaard worden, zoals de opslagtemperatuur, een verschil maken in de hoeveelheid suikers en bijgevolg de hoeveelheid gevormd acrylamide.\nRol van de baktemperatuur.\nEen belangrijke parameter is de temperatuur waarbij de aardappelen gefrituurd worden. Hoe hoger de temperatuur, des te meer acrylamide gevormd wordt. De aanbevolen maximumtemperatuur is 180\u00a0\u00b0C. Veel friteuses voor thuisgebruik blijken echter een slecht functionerende thermostaat te hebben.\nVermijding van acrylamidevorming.\nBij friet is de vorming van acrylamide grotendeels te voorkomen door de rauwgesneden aardappel enige tijd in heet zout water met een scheut azijn te leggen. Dit heeft als bijkomend voordeel dat de friet krokanter wordt, doordat het zout vocht aan de aardappel onttrekt. Dit kan desgewenst al uren van tevoren gedaan worden, in het kader van de mise-en-place.\nFrituurolie en -vet.\nSoorten vet.\nVoor friet worden drie groepen bakproducten gebruikt. Voor de keuze kunnen verschillende motieven een rol spelen, bijvoorbeeld smaak, kosten, gebruiksgemak en gezondheidsaspecten. Tijdens het bakproces neemt de aardappel enige olie of vet op. Een goede verhouding tussen de te frituren porties en de hoeveelheid olie of vet, is 1:10.\nVerantwoord frituren.\nFrituurvet bevat voornamelijk verzadigd vet. Frituurolie daarentegen bevat veel meer onverzadigde vetten en deze zijn van nature gezonder. Onder de slogan \"verzadigd vet = verkeerd ; onverzadigd vet = ok\u00e9\" wordt op dit gezondheidseffect gewezen door het Voedingscentrum. Nederlandse cafetaria's schakelen steeds meer over op gezondere frituurolie; zij zijn te herkennen aan het logo \"Verantwoord Frituren\". Onverzadigde vetten zijn weliswaar op zich gezonder, maar door het verhitten en door lucht- en lichtinvloeden worden ze gedeeltelijk omgezet in voor de mens gevaarlijke transvetzuren. Het is van belang om onverzadigde vetzuren (vooral de meervoudig onverzadigde vetzuren) niet bloot te stellen aan oververhitting en niet te vaak en te lang te gebruiken. De gebruikte olie of vet moet dus regelmatig vervangen worden.\nAirfryer.\nFriet kan ook met een airfryer worden bereid, waardoor minder vet nodig is.\nSoorten friet.\nFriet kan gesneden worden in verschillende diktes vanaf 1,5\u00a0mm (zeer dun) tot 20\u00a0mm (dik). De dikte bepaalt of er vooral knapperig gefrituurde korst gegeten wordt, of dat ook een zachte aardappel van binnen geproefd wordt.\nBelgische frieten.\nDe frieten worden twee keer gebakken. Eerst gaan de frieten het frituurvet of frituurolie (op ongeveer 145\u00a0\u00b0C) in om voorgebakken te worden. Tijdens het voorbakken (5 \u00e0 6 minuten) wordt de rauwe aardappel langzaam bijna gaar gefrituurd, waardoor de aardappel een groot gedeelte van zijn vocht verliest. Na het voorbakken laat men de frieten minimaal een half uur rusten, waarna ze in frituurvet (of -olie) van 180\u00a0\u00b0C afgebakken worden tot ze een mooie goudgele kleur hebben. Er zijn voorgebakken frieten verkrijgbaar (ook diepgevroren) die nog maar \u00e9\u00e9n keer gebakken hoeven te worden. Een ander alternatief is ovenfriet. Deze friet heeft in de fabriek al een bewerking ondergaan waardoor men de friet zonder te frituren kan bereiden in de oven.\nNederlandse friet.\nDe procedure voor het maken van Nederlandse friet komt grotendeels overeen met die voor Belgische frieten. Als grondstof voor de Nederlandse friet worden, net als in Belgi\u00eb, meestal Nederlandse aardappelrassen gebruikt.\nWat in Nederland als \"Vlaamse friet\" verkocht wordt, heeft dezelfde dikte als de gewone friet die in Nederland over de toonbank gaat. De staafjes zijn echter iets breder gesneden.\nVarianten.\nRaspatat of Rasfriet.\nRaspatat is een soort friet uit geperste aardappelpuree. Het hiervoor benodigde aardappelpureepoeder werd aanvankelijk in de Rixonafabriek in de Groningse plaats Warffum geproduceerd. Tegenwoordig vindt de productie onder de naam 'Ras' in Venray plaats. Hierdoor is de benaming Rasfriet of Raspatat op veel plekken gebruikelijk geworden.\nSteppegras.\nSteppegras is een frituur- en brasserieschotel die in de provincie Antwerpen, Noord-Brabant en Limburg populair is. De schotel bestaat uit een grote berg flinterdunne friet (vaak voor meerdere personen) met daaronder een stuk vlees. Bovenop de berg friet wordt een schijfje citroen met een hoopje kaviaar gelegd.\nVlaamse friet.\nMet Vlaamse friet worden dikke frieten bedoeld. Vaak zo'n 14 millimeter dik.\nFranse pommes frites.\nFranse pommes frites heeft ongeveer dezelfde dikte als de friet in Nederland en Belgi\u00eb. Daarnaast bakt men in Frankrijk (en restaurants in Belgi\u00eb en Nederland) ook \"pommes pont-neuf\" (Pont Neuf-aardappelen) van 2\u00a0cm dik alsmede \"pommes allumettes\" (luciferaardappelen) en \"pommes pailles\" (stroaardappelen). Deze laatste varianten zijn zeer dun gesneden en worden eenmalig gebakken - in tegenstelling tot andere friet, die eerst op een lagere temperatuur wordt voorgebakken.\nEngelse \"chips\".\nEngelse friet (\"chips\") heeft de dikte die de Nederlandse friet vroeger ook had en is daarmee iets dikker dan de huidige Nederlandse en Belgische friet. Ze wordt op ongeveer dezelfde wijze gefrituurd. In het Verenigd Koninkrijk is het de gewoonte friet te bestrooien met zout en azijn en te eten met vis. \"Fish and chips\" is er populair als fastfood.\nVerkoop van friet.\nFriet wordt in restaurants als bijgerecht gegeten, maar is ook los te koop. De verkoop gebeurt in gespecialiseerde verkooppunten waarvan de naam varieert: snackbar (in Nederland ten noorden van de Moerdijk ook wel \"patatzaak\", in Zuid-Nederland \"friettent\" en \"frietkraam\"), de frituur (ook wel \"frietkot\" in Vlaanderen), cafetaria en rijdende varianten, zoals de snackkar of snackwagen die in Belgi\u00eb onder andere veelal te vinden zijn op kermissen. Gedurende enige tijd bestonden er frietautomaten. Traditioneel werd friet geserveerd in een puntzak; deze is makkelijk af te scheuren zodat de handen niet vet worden van de mayonaise (Belgi\u00eb en Nederland). Tegenwoordig wordt de friet in Nederland meestal verkocht in plastic bakjes en in Belgi\u00eb bijna altijd in een kartonnen bakje met papieren servet. In het Verenigd Koninkrijk werd friet ook wel verpakt in een oude krant. Sinds de invoering van de \"Food Act\" in 1990 is dit om gezondheidsredenen niet meer toegestaan.\nVoorgebakken friet is te vinden in het vriesvak van de meeste supermarkten. Sommige soorten zijn geschikt om af te bakken in de oven. Sinds een aantal jaren zijn er frieten te koop die in de magnetron bereid kunnen worden. Ook zijn er frieten die minder frituurvet opnemen en daarmee minder ongezond zijn.\nFriet met bijgerechten en sauzen.\nIn het algemeen wordt friet op smaak gebracht door er zout over te strooien. De Britten eten hun friet veelal met azijn of met tomatenketchup. De Amerikanen gebruiken alleen ketchup om de frieten in te dopen. In de Lage Landen wordt friet vanouds gegeten met mayonaise of fritessaus. Sinds ca. 1990 ontstaan er steeds meer varianten voor sauzen en bijgerechten.\nFriet met sauzen in Nederland.\nFriet wordt vaak gegeten als snack in bepaalde combinaties met sauzen. Deze samenstellingen hebben soms kleurrijke namen, die vaak sterk regionaal bepaald en bekend zijn. In Vlaanderen worden frieten meestal besteld als \"een pakje met x\" of \"een grote/kleine (friet) met x\", in Nederland zijn combinaties van sauzen vaak (regionaal) bekend onder specifieke benamingen:\nFriet met.\n\"Friet met\" of \"patat met\" (zonder nadere aanduiding van het tweede ingredi\u00ebnt, met klemtoon op het woord \"m\u00e9t\") is friet met mayonaise. In Nederland serveren de meeste snackbars fritessaus, omdat dat goedkoper is (gezien het minder olie bevat) en de emulsie langer houdt op de warme frieten. In Nederland is \"patat met\" dus in de praktijk vaak friet met fritessaus. Echte mayonaise moet men dan nadrukkelijk bestellen, waarbij verschil wordt gemaakt tussen Hollandse mayonaise (iets zoeter van smaak) en Belgische mayonaise (iets zuurder van smaak). In Belgi\u00eb blijft men de voorkeur geven aan mayonaise.\nFriet speciaal.\n\"Friet speciaal\" of \"Patat speciaal\" is friet met mayonaise, (curry)ketchup en uien. In Nederland wordt de gewone tomatenketchup soms vervangen door curry maar meestal kan gekozen worden tussen beide soorten.\nDe term \"friet speciaal\" is ook in Belgi\u00eb bekend.\nFriet met sat\u00e9saus.\n\"Friet met sat\u00e9- of pindasaus\" wordt in de volksmond ook wel aangeduid met friet sat\u00e9 of patatje pinda.\nPatatje Joppie, Frietje Joppie.\n\"Patatje Joppie\" is friet met Joppiesaus. Dit wordt vooral in het zuiden van Nederland, met name in Noord-Brabant, geserveerd.\nPatatje halfom.\n\"Patatje halfom\" is friet met piccalilly en mayonaise. Deze combinatie van sauzen is over het algemeen niet erg bekend onder de naam \"halfom\". Deze term wordt wel herkend in Zuid-Holland en het westen van Noord-Brabant, maar dat verschilt van plaats tot plaats.\nFriet oorlog, patatje oorlog.\nFriet oorlog of patatje oorlog is friet die wordt geserveerd met mayonaise of fritessaus en ten minste \u00e9\u00e9n andere saus, vaak pindasaus, soms ketchup of curry en vaak rauwe (gesnipperde) uitjes. Per regio kan de samenstelling en naam verschillen, zoals friet rotzooi of friet/patatje flip.\nIn Belgi\u00eb is een \"friet oorlog\" friet met stoofvleessaus, mayonaise en ketchup.\nDe toevoeging oorlog is een verwijzing naar het slordige toevoegen van de ingredi\u00ebnten, alsof het om een slagveld gaat. Ook de toevoeging van curry (in het verleden vaak ketchup) zal in het ontstaan van de naam hebben bijgedragen en zo bezien is het een lugubere naam. Er waren nog wel andere namen voor dit recept in omloop, die soms een even nare connotatie hebben, zoals het \"patatje overweg\" of \"patatje rotzooi\". Er is getracht een minder lugubere benaming in te voeren (bijvoorbeeld 'frietje feest' of 'friet vrede'), maar dit sloeg in het geheel niet aan.\nPatat Chillimayo.\n\"Patat Chillimayo\" is een frietje geserveerd met een saus van mayonaise en chilisaus ('vlammensaus'). Deze saus kan het beste gemaakt worden met drie delen romige mayonaise en \u00e9\u00e9n deel chilisaus. De pittige chilisaus maakt dat de mayonaise een licht pittige en zoete smaak krijgt.\nPatat Samurai.\n\"Patat Samurai\" is een scherpere variant op de chillimayo. Het frietje wordt geserveerd met een saus van mayonaise en sambal.\nAndere sauzen.\nAndere toevoegingen die ook wel worden aangeduid als \"friet/patat met\" zijn andalousesaus, tartaar, piccalilly, cocktailsaus, Joppiesaus, ketchup (curry of tomaten) en stoofvleessaus (zeker in Vlaanderen).\nFriet met bijgerechten.\nFriet Super / \"Supertje\".\nEen \"supertje\" of \"friet(je) super\" is de naam voor een frikandel met friet die in \u00e9\u00e9n bakje geserveerd worden. Deze variant van het frietje is bekend in sommige delen van Noord-Brabant en Gelderland, in Limburg wordt dit dan weer een Frikandel Super genoemd.\nOp sommige locaties wordt de frikandel vervangen door een gehaktbal of een andere snack. Een supertje is doorgaans iets goedkoper dan een friet met een losse snack erbij.\nDe bekendste vorm van een supertje is het \"supertje speciaal\". Rondom Tilburg, 's-Hertogenbosch en Oss krijgt men dan curry, mayonaise en uien erbij. Deze variant heet rond Nijmegen echter gewoon \"supertje\". In Bergen op Zoom betekent \"speciaal\" dat men er naast de curry, mayonaise en uien ook nog pindasaus bij krijgt.\nFrietje \"ALA\".\nBenaming die veel in Nederlands Limburg voorkomt (regio Venlo) voor een frikandel met zuurvlees, bedekt met friet speciaal.\nFrietje Verkeerd.\nBenaming die in Noord-Brabant wordt gebruikt. Dit is een variant op het \"Supertje\", waarbij de frikandel speciaal bedekt wordt door friet.\nFriet Waterfiets.\nEen waterfiets of \"friet(je) waterfiets\" is een vooral Nijmeegse variant op het supertje. Deze populaire snack bestaat uit twee frikandellen, bedekt met friet. Daarbovenop zijn mayonaise (of frietsaus), curry en uitjes gedaan, en bij correcte uitvoering van deze snack zit boven op de sauzen nog een klein schepje friet.\nFriet Catamaran.\nEen Catamaran bestaat uit een frietje speciaal met daarboven aan de zijkanten twee frikandellen speciaal. Deze Catamaran is vooral bekend in Noord-Brabant.\nFriet sat\u00e9.\n\"Friet sat\u00e9\" is friet met sat\u00e9.\n\"De term wordt ook gebruikt voor een friet met sat\u00e9saus.\"\nFrietje stoofvlees.\n\"Frietje stoofvlees\", ook wel genoemd \"frietje stoof\" is, zoals de naam al zegt, friet met stoofvlees/hachee, behalve in Vlaanderen, waar het \"friet met stoofvlees\" of \"friet met stoverij\" genoemd wordt, wordt het in Nederland ook in Zeeland, Noord-Brabant, Limburg en delen van Gelderland geserveerd. Een variant is het Limburgse 'frietje zuurvlees'.\nLimburgs: Friet Zoervleesj of Friet Zoervleisj.\nKapsalon.\nDe \"Kapsalon\" is een vrij recente uitvinding, oorspronkelijk uit Rotterdam, bestaand uit een aluminium bakje met patat, kebab of shoarma, en optioneel kaas. Dit wordt gegrild als er kaas op de kapsalon zit, waarna salade en sauzen naar keuze worden toegevoegd (vaak knoflooksaus en sambal).\nFriet Pita.\nFriet Pita bestaat uit een bakje friet met shoarma of gyros, groenten en knoflooksaus.\nFriet Leopard.\nEen Frietje Leopard bestaat uit een Mexicano, daarbovenop friet speciaal en tot slot een frikandel. Vernoemd naar de Leopard Tank bij de Nederlandse Krijgsmacht.\nMitraillette en bazooka.\nEen \"mitraillette\" is een broodje met daarop frieten, \u00e9\u00e9n of meerdere sauzen en een snack uit het assortiment van de desbetreffende frituur, meestal een hamburger. Een mitraillette komt hoofdzakelijk in Belgi\u00eb voor. De Franse variant, met stokbrood, heeft regelmatig kebab als bijgerecht. Een bazooka is gelijkaardig aan een mitraillette, maar de snack in het broodje is een mexicano, geen hamburger.\nPoutine.\nPoutine bestaat uit friet bedekt met verse kaas, gedrenkt in jus en eventueel nog extra ingredi\u00ebnten. Het is een Canadees gerecht en het geniet vooral grote populariteit in Quebec waar het wordt gezien als het nationale gerecht.\nBoulets-frites.\nBoulets-frites is vooral bekend in Luik en omgeving. Het bestaat uit friet met een Boulet \u00e0 la Li\u00e9geoise (gehaktbal met sauce lapin of sauce chasseur)."}
{"id": "10373", "revid": "166195", "url": "https://nl.wikipedia.org/wiki?curid=10373", "title": "Poffertjes", "text": "Poffertjes zijn een deeggerecht dat vanouds in Nederland wordt gegeten. Het zijn een soort kleine pannenkoekjes, maar dikker doordat ze rijzen.\nPoffertjes worden traditioneel net als pannenkoeken van tarwebloem en boekweitmeel gemaakt. Anders dan bij pannenkoeken wordt in het beslag een rijsmiddel gebruikt, meestal gist. In tegenstelling tot pannenkoeken worden poffertjes tijdens het bereiden omgedraaid als het beslag nog niet helemaal gestold is. Daardoor zijn ze van binnen nog wat zachter en worden ze mooi rond.\nIn Nederland worden poffertjes in poffertjeskramen vaak als een portie van 10-12 stuks op een bord of in een bakje geserveerd met in het midden een klontje boter en rijkelijk bestrooid met poedersuiker. Varianten zijn verkrijgbaar met fruit, ijs of likeur zoals advocaat.\nOorsprong.\nDe benaming \"poffertjes\" werd voor het eerst aangetroffen als een informele bijnaam voor \"sackpistolen\", die de Nederlandse ontdekkingsreiziger Jan van Riebeeck in 1651 in zijn dagboek noemt. De eerste vermelding van poffertjes als voedsel is te vinden in een beschrijving van een Amsterdamse kermis van 1734. Een recept voor de bereiding ervan is opgenomen in het handboek voor \"De volmaakte Hollandsche keuken-meid\", uitgegeven in 1746.\nPoffertjes worden gezien als een typisch Nederlands gerecht, maar de uiteindelijke oorsprong is niet geheel duidelijk. Een vaak geopperde mogelijkheid is dat het gerecht ontstaan is in een Nederlands klooster. Dat zou verklaren waarom poffertjes ook wel 'broedertjes' worden genoemd. De monniken zouden een meer eetbare variant van de droge hostie voor de kerkgangers willen vinden. Deze verklaring is weinig geloofwaardig, aangezien de hostie een sacrale functie heeft en niet als voedsel gezien wordt. De traditionele associatie als een snelle en goedkope hap die vooral in kermissen gegeten wordt, suggereert eerder een meer wereldlijke oorsprong en verklaart wellicht ook het enigszins schertsende karakter van de naamgeving. Een tweede gedachte is dat poffertjes uit Frankrijk afkomstig zijn. Monniken in de buurt van Bordeaux zouden in 1795 na een plaatselijke veldslag noodgedwongen overgegaan zijn op boekweitmeel om de hosties te bakken. Dit viel zo in de smaak bij kooplieden dat ze dit deeggerecht van boekweitmeel tijdens de Franse Revolutie tot in Nederland verbreidden en de receptuur zou dan in Nederland aangepast zijn. Dit is niet plausibel, omdat poffertjes al voor die tijd in Nederland gegeten werden.\nEen meer voor de hand liggende verklaring is dat ze bij toeval gemaakt werden, oorspronkelijk als klodders deegbeslag die per ongeluk op een hete pan vielen en vervolgens snel opzwollen. Dit snel opzwellende deegbeslag was wellicht bedoeld voor het bakken van \"pofbrood\" of \"poffenbrood\" (sinds 1599), of voor het maken van wafels, die in de kermissen met de poffertjes aangeboden werden. De vermenging met de goedkopere boekweitmeel of gruttenmeel, die in Nederland traditioneel tot pap gemaakt werd, was oorspronkelijk optioneel, afgaande op de vroegste receptuur voor poffertjes (zie hieronder). Deze ontdekking zou dan in verschillende landen onafhankelijk van elkaar gedaan kunnen zijn en daarom de poffertjesvarianten verklaren. Zo zijn er bijvoorbeeld \u00c6bleskiver (zonder gruttenmeel) in Denemarken (of 'Munker' in Noorwegen).\nBereidingswijze.\nHet oudste recept dat in het handboek \"De volmaakte Hollandsche keuken-meid\" beschreven wordt, geeft 2 bereidingswijzen voor het bakken van poffertjes:\nPoffertjesbeslag bestaat tegenwoordig doorgaans uit half tarwemeel en half boekweitmeel; melk; gist; een snufje zout. Soms zit er ei in en sommige recepten vermelden keukenstroop - mogelijk voor een mooie bruine kleur. Cees Holtkamp vermeldt in zijn standaardwerk De Banketbakker overigens een recept zonder boekweitmeel. In sommige consumentenrecepten wordt de gist vervangen door bakpoeder (een bestanddeel van zelfrijzend bakmeel); het beslag kan, en moet, dan meteen gebruikt worden, omdat het rijsmiddel zijn werking verliest.\nIn een restaurant of poffertjeskraam worden grote platen gebruikt met ronde uithollingen (doppen) om grote aantallen poffertjes snel te kunnen bereiden, deze platen zijn van rood koper. De plaat wordt met een kwast met olie ingesmeerd waarna met een doseerspuit de hollingen per serie gevuld worden met het beslag. De poffertjes worden vervolgens met een vork omgedraaid als het beslag nog niet helemaal gestold is. De poffertjesbakkers in restaurants of poffertjeskramen zijn zeer vaardig in het snel omdraaien van de bijna gare poffertjes. Sinds de opkomst van de foodtrucks zijn deze er ook voor poffertjes.\nThuis kunnen ze eenvoudig bereid worden in een poffertjespan. Dit is oorspronkelijk een ronde gietijzeren plaat met handvatten, met daarin ronde uithollingen. Tegenwoordig zijn ook gietaluminium en anti-aanbaklaag exemplaren te krijgen. Het is ook mogelijk om poffertjes te bakken in een tosti-ijzer of contactgrill met een speciale poffertjesplaat, een rechthoekig plaatje met ronde uithollingen. Daarnaast zijn er in de supermarkt kant- en klare poffertjes te koop die in de magnetron kunnen worden opgewarmd.\nImmaterieel erfgoed.\nIn Breukelen bestaat sinds 1915 de zogenaamde poffertjesdag, die plaats vindt op 3 oktober. Dan mogen basisschoolleerlingen gratis poffertjes komen eten bij de plaatselijke Oud Hollandsche Poffertjes en Wafelkraam. Tevens is er die dag een lezing om de bedenker van de traditie te eren, Leonard Corneille Dudok de Wit, oud-inwoner van Breukelen. De verstrekte poffertjes worden betaald uit een door Dudok de Wit gesticht fonds."}
{"id": "10375", "revid": "264532", "url": "https://nl.wikipedia.org/wiki?curid=10375", "title": "Tektoniek", "text": "Tektoniek (van het Grieks \"tektonik\u00f3s\": bouwwerk) is het geheel aan bewegingen en vervormingen (zoals breuken en plooien) in het vaste oppervlak van een planeet (de korst). De term wordt ook gebruikt voor het vakgebied binnen de geologie dat dit proces bestudeert.\nTektoniek bestudeert de processen, mechanismen en krachten die geleid hebben tot vervormingen in de korst. De bestudering van de vervormingen zelf valt onder de structurele geologie. De natuurkundige achtergrond van tektoniek wordt bestudeerd door de continu\u00fcmmechanica.\nSinds de jaren zestig worden op Aarde de meeste tektonische verschijnselen verklaard met de theorie van de platentektoniek. Op andere hemellichamen in het zonnestelsel komt dit niet voor en worden vervormingen van de planeetkorst met andere mechanismen verklaard.\nMechanische achtergrond.\nTektonische processen zijn altijd het gevolg van mechanische spanningen in de korst. Spanning leidt tot de deformatie van het materiaal waar de spanning op werkt. In een planeetkorst kan deformatie zowel bros (discontinu) als ductiel/plastisch van karakter zijn, afhankelijk van materiaaleigenschappen en de druk en temperatuur waaronder het materiaal zich bevindt.\nEr kunnen twee typen spanning onderscheiden worden: rekspanning en compressieve spanning. De eerste leidt tot uitrekking van materiaal, de tweede tot compressie van materiaal.\nIn de korst van een planeet kunnen op veel manieren mechanische spanningen ontstaan. Hieronder staan een aantal processen die voor spanningen kunnen zorgen. De meeste van deze processen hebben betrekking op de Aarde, maar werken ook op sommige andere terrestrische planeten.\nTektonische regimes.\nAls gevolg van opgewekte mechanische spanningen kunnen drie soorten tektonische regimes in de korst voorkomen:\nPlatentektoniek.\nIn de Aarde ontstaan tektonische spanningen vooral door een proces dat platentektoniek genoemd wordt. De Aarde kan op grond van natuurkundige eigenschappen verdeeld worden in een aantal lagen. De buitenste laag is de lithosfeer, die behalve de korst ook een deel van de mantel beslaat. De lithosfeer is relatief koud en heeft daardoor een relatief hoge weerstand tegen deformatie. Onder de lithosfeer bevindt zich de asthenosfeer, een warme, makkelijk deformeerbare laag. De grens tussen de lithosfeer en de asthenosfeer is het vlak (de isotherm) waar de temperatuur precies 1350\u00b0C is. De asthenosfeer deformeert (\"stroomt\") makkelijk, zodat ze op grote schaal mechanisch als een vloeistof kan worden beschouwd.\nIn de Aarde werken vanwege convectiestroming in de asthenosfeer krachten op de lithosfeer. Deze zorgen ervoor dat stukken lithosfeer, die tektonische platen genoemd worden, ten opzichte van elkaar kunnen bewegen. De beweging van deze platen vormt op Aarde de belangrijkste factor die het tektonische regime bepaalt. Waar twee platen naar elkaar bewegen heerst compressieve spanning in de lithosfeer; waar twee platen uit elkaar bewegen rekspanning. Als twee platen langs elkaar bewegen zal dit voor schuifspanning zorgen.\nDivergente plaatgrenzen.\nWaar twee platen uit elkaar bewegen spreekt men van een divergente plaatgrens. Op zulke plekken heersen rekspanningen in de lithosfeer, die voor extensietektoniek zorgen. De lithosfeer wordt hier dunner, zodat de hete asthenosfeer minder diep ligt. Wanneer de verdunning lang genoeg doorgaat kan de asthenosfeer aan het oppervlak komen om daar te stollen als nieuwe lithosfeer. Zo groeien de tektonische platen aan weerszijden van een convergente plaatsgrens aan. Dit proces wordt spreiding genoemd.\nConvergente plaatgrenzen.\nPlekken waar twee platen naar elkaar toe bewegen worden convergente plaatgrenzen genoemd. Hier heerst compressiespanning in de lithosfeer en zal overschuivingstektoniek plaatsvinden. Op sommige plekken beweegt een plaat onder de andere, om vervolgens in de aardmantel te zinken. Deze plekken worden subductiezones genoemd en het de mantel in bewegen van een plaat heet subductie.\nLangs een subductiezone zal de subducerende plaat naar beneden gedrukt worden en ombuigen als gevolg van de overrijdende plaat. De depressies die zo ontstaan worden voorlandbekkens genoemd.\nWaar de platen tegen elkaar aan bewegen zal de lithosfeer verdikken, een proces dat orogenese wordt genoemd. Hierbij ontstaan gebergtegordels.\nIsostasie.\nOmdat de Aardse asthenosfeer op grote tijdschaal als een vloeistof kan stromen, geldt voor de bovenliggende lithosfeer het principe van isostasie.\nTektonische isostasie.\nVolgens het principe van isostasie \"drijft\" de lithosfeer dan wel op de ondergelegen asthenosfeer, maar door verschillen in dikte (Airy-isostasie) of dichtheid (Prattisostasie) bevindt de asthenosfeer zich niet op alle punten even diep. De diepte van de onderkant van de lithosfeer wordt (wanneer er geen andere krachten werken) bepaald door het isostatisch evenwicht. Dit evenwicht houdt in dat op een willekeurig genomen referentiehoogte de druk, die wordt veroorzaakt door het gewicht van de zich erboven bevindende gesteentekolom (de zogenaamde lithostatische druk), overal gelijk is. Wanneer de lithosfeer dunner wordt, zal opwaartse beweging plaatsvinden; wanneer ze dikker wordt zal ze dieper wegzakken in de asthenosfeer.\nDit dunner worden kan bijvoorbeeld als gevolg van de verwijdering van materiaal aan de bovenkant (denudatie: bijvoorbeeld door erosie, maar ook door bijvoorbeeld het afsmelten van een ijskap). Door compressie, zoals bij de vorming van gebergten, zal de lithosfeer dikker worden en verder in de asthenosfeer wegzakken. Een voorbeeld van een dichtheidsverschil is het verschil tussen continentale en oceanische lithosfeer. Het tweede type is dichter en zal daarom dieper liggen.\nMet het principe van isostasie kan bijvoorbeeld berekend worden hoeveel de tektonische daling zal zijn wanneer er een dikke laag sediment wordt afgezet, een ijskap op een continent komt te liggen of door overschuivingen de korst dikker wordt. Op vergelijkbare manier kan worden berekend hoeveel de tektonische opheffing van de bodem zal zijn wanneer er sediment weg erodeert, een ijskap smelt of de korst door afschuivingen dunner wordt. Ook het zeeniveau heeft invloed: hoe hoger de zeespiegel hoe groter het gewicht van de kolom materiaal die op de asthenosfeer drukt. Natuurlijke processen als erosie, sedimentatie, vergletsjering, klimaatverandering of veranderingen van het zeeniveau kunnen daarom een grote invloed op tektonische spanningen in de Aarde hebben.\nThermische isostasie.\nOmdat met de temperatuur van gesteente de dichtheid verandert, kunnen temperatuursveranderingen het isostatisch evenwicht be\u00efnvloeden.\nDe warmtestroom uit het binnenste der Aarde is niet overal gelijk. Op sommige plekken wordt de aardkorst daardoor meer verwarmd dan op andere, en zet daarom uit. Dit kan tot spanningen leiden. Wordt een bepaald deel van de lithosfeer opgewarmd dan zal ze uitzetten en zal de lithosfeer omhoog bewegen om het isostatisch evenwicht te herstellen. De grootste warmte-anomalie\u00ebn bevinden zich boven divergente plaatgrenzen en zogenaamde mantelpluimen, de laatsten worden hotspots genoemd. Grootschalig vulkanisme gaat daarom vaak gepaard met tektonische opheffing. Op dezelfde manier zal tektonische daling plaatsvinden wanneer het vulkanisme ten einde is en de lithosfeer weer afkoelt.\nEen speciaal geval is de oceanische lithosfeer. Deze wordt gevormd door vulkanisme bij de mid-oceanische ruggen, maar zal van de ruggen af steeds kouder worden. Vanwege het isostatisch evenwicht liggen de ruggen hoger dan de rest van oceanische bekkens. De afkoeling van een stuk oceanische lithosfeer zal na de vorming door kunnen gaan totdat de afkoeling gelijk is met de warmtestroom van onderen, uit het binnenste van de Aarde. Uit berekeningen blijkt dat dit het geval is na ongeveer 40 miljoen jaar.\nDe thermische processen die de isostasie be\u00efnvloeden blijken meestal veel minder snel te verlopen de tektonische. De twee kunnen echter niet los gezien worden. Wanneer de lithosfeer door afschuivingen en bekkenvorming dunner wordt, zal de hete asthenosfeer omhoog bewegen om het isostatisch evenwicht te herstellen. Daardoor zal de lithosfeer opwarmen.\nAndere invloeden op tektoniek.\nInslagen.\nOp Aarde kunnen de meeste tektonische verschijnselen verklaard worden met behulp van de platentektoniek. Dit maakt onze planeet geologisch actiever dan bijna alle andere hemellichamen in het zonnestelsel met een vaste korst. Op de meeste andere planeten en manen domineert de inslagtektoniek, de vervorming van de korst als gevolg van inslagen van objecten uit de ruimte. Op Aarde maken inslagen maar een erg klein deel uit van de dynamica van de korst.\nThermische relaxatie.\nAls een planeetkorst afkoelt, zal de ze enigszins krimpen. Als de korst opwarmt, zal ze uitzetten. Dit zorgt voor mechanische spanning.\nGetijden.\nOp hemellichamen in een baan om een ander lichaam werken getijdenkrachten, veroorzaakt door het zwaartekrachtsveld van dat lichaam. Op de Jupitermaan Io wordt de tektoniek bepaald door spanningen die worden veroorzaakt door het zwaartekrachtsveld van Jupiter. Op de meeste andere hemellichamen zijn deze krachten veel minder invloedrijk. De Aarde ondervindt getijdenkrachten van de Maan.\nVeranderingen in rotatiesnelheid.\nSommige planeten, waaronder de Aarde, hebben in het verleden veranderingen in de rotatieperiode ondergaan. Zo neemt men aan dat de planeet Mercurius in het begin van haar bestaan veel sneller rond haar as draaide dat thans het geval is. Daardoor zou de vorm van Mercurius van een afgeplatte bol naar een meer gewone bolvorm gegaan zijn. De evenaarsgebieden hebben zich hierdoor samengetrokken, waardoor opschuivingsbreuken ontstonden. De poolgebieden hebben daarentegen hun oppervlakte vergroot, waardoor er slenken ontstonden. Op de gematigde breedte ontstonden ten slotte noordoost- en noordwestgerichte horizontaalverschuivingen. Van deze laatste vindt men inderdaad sporen terug op Mercurius.\nViskeuze relaxatie.\nSoms kunnen er door viskeuze relaxatie, dat wil zeggen door het langzaam omlaagslibben van materiaal, ook spanningen ontstaan. Zo is er op de Saturnusmaan Tethys een grote inslag geweest die de 400 km grote Odysseus-inslagkrater deed ontstaan. Met de tijd heeft de vloer van de krater zich door viskeuze relaxatie aangepast zodat de hoogte van de kraterbodem nu dezelfde hoogte is als deze van het omliggende gebied. Door deze viskeuze relaxatie zouden er zich echter ook spanningen hebben voorgedaan in de rest van de korst waardoor zich rondom de krater een reusachtige kloof vormde. Deze slenk, Ithaca Chasma strekt zich nu over driekwart van het maanoppervlak uit."}
{"id": "10376", "revid": "1041814", "url": "https://nl.wikipedia.org/wiki?curid=10376", "title": "Juno (mythologie)", "text": "Juno of Iuno was in de Romeinse mythologie de godin van het huwelijk en haar man (die ook haar broer was) Jupiter was de god van de hemelen. Zij was de moeder van Vulcanus en Mars.\nJuno's eredienst en epikleses.\nZij is een godin van het zuivere licht, vooral van het licht van de maan en daarom evenals alle maangodinnen een godin van de vrouwen, een ideaal van een Romeinse \"matrona\", die als koningin op haar verheven troon in de hemel zetelt (\"Iuno Regina\"). Zij waakt vooral over de vrouw als echtgenote en als moeder, en bijna alles, wat tot haar eredienst behoort, heeft betrekking op haar verhouding tot de vrouwelijke sekse. Haar betrekking tot haar gemaal werd niet gestoord door liefdesavonturen, zoals die, waardoor Zeus, de hoogste god van de Grieken nu en dan zijn gemalin Hera van zich vervreemdde. Kalmte en waardigheid behoorden tot het karakter van Juno en kenmerkten ook haar huwelijksleven.\nJuno Lucina.\nDe naam waaronder zij het meest en door geheel Itali\u00eb vereerd werd, was \"Iuno Lucina\", d. i. de godin, die licht en daardoor leven aanbrengt. Vooral de vrouwen offerden aan deze Juno v\u00f3\u00f3r en na het ter wereld brengen van kinderen. Ook was haar daarom de eerste dag van de maand, de Kalendae, waarop tevens de maan begon te wassen, geheiligd, vooral evenwel de Kalendae van de maand maart. Dan werd er ter hare ere een groot feest gevierd door de Romeinse vrouwen, de \"matronae\", dat de naam droeg van Matronalia. Dit werd dus gevierd op 1 maart, ooit het begin van het nieuwe jaar. Daaraan mochten alleen jonge vrouwen en gehuwde vrouwen, op wier goede naam geen smet kon geworpen worden, deelnemen. Bij de offers op dit feest gebracht werd vooral gebeden voor het geluk van de echt; de vrouwen kregen geschenken van hun echtgenoten, terwijl zij van hun kant de slaven op die feestelijke dag onthaalden.\nBehalve de Kalendae van maart was ook de ganse maand juni haar geheiligd, die zelfs naar deze godin haar naam gekregen had.\nJuno Sospita.\nEen zeer oude dienst van Juno bestond ook in de stad Lanuvium. Daar droeg zij den naam van \"Sispes\" of \"Sospita\", d. i. \"de godin, die behoudt\". Haar beeld in de tempel aldaar stelde haar voor met een geitenvel over haar kleding geworpen, dat haar tevens tot helm en pantser diende. In haar rechterarm droeg zij daar een speer, in haar linker een gebogen schild. Slangen kropen aan haar voeten. Zij schijnt dus daar een godin van de oorlog geweest te zijn. Doch sommige plechtigheden met die dienst in Lanuvium verbonden, maken het waarschijnlijk, dat zij ook daar een levenwekkende godin van de natuur en een godin van de vrouwelijke sekse in het bijzonder geweest is. Bij de tempel van de godin namelijk lag een bos, waarin een hol was, dat tot woonplaats diende aan een aan de godin geheiligde slang. Als de lente kwam, werd een jong meisje met een blinddoek voor de ogen in dat hol gebracht, om een offerkoek aan die slang te brengen. At deze daarvan, dan riep het van alle kanten toegestroomde volk: \"het jaar zal vruchtbaar zijn!\" Weigerde de slang van de offerkoek te eten, dan beschouwde men dit als een voorteken, dat een onvruchtbaar jaar voorspelde. Tevens gold dat offer als een proef voor de kuisheid van het meisje, dat de koek aan de slang moest voorhouden.\nBij de ontbinding van de zogenaamde \"Latijnse Liga\" in 338 v.Chr., verleenden de Romeinen aan Lanuvium het Romeins burgerrecht, en zij namen ook de plaatselijke cultus van de godin Iuno Sospita over. De cultus kwam nu onder de voogdij van de \"pontifices\" te staan en in het begin bezochten de consuls jaarlijks haar heiligdom in Lanivium om aan haar te offeren. Later zouden er minstens twee tempels aan haar gewijd zijn in Rome. Een tempel, aan haar beloofd in 197 v.Chr. en in 194 v.Chr. ingewijd, stond in het \"Forum Holitorium\". Ze werd geacht de staat te beschermen en werd dan soms onder \"Iuno Sospita Mater Regina\" genoemd. Haar feest werd op 1 februari gevierd.\n\"Iuno Sispes\" of \"Sospita\" werd afgebeeld met een geitenvel als harnas, een speer, schild en strijdwagen. Soms werd afgebeeld met een slang, maar het kon ook met een kraai of raaf zijn.\nJuno Curitis of Quiritis.\nOok de \"Iuno Curitis\" of \"Quiritis\", die bij de Sabijnen vereerd werd, is een godin van de vrouwen en van het huwelijk. Het gebruik, dat bij het sluiten van het huwelijk bij de Romeinen werd in acht genomen, om de scheiding in het haar van de bruid te maken met een lans (in latere tijd liefst met een lans, waarmee een zwaardvechter was gedood) schijnt tot de dienst van deze Sabijnse godin te behoren. Immers \"quiris\" is een Sabijns woord, dat \"lans\" betekent. Toch mag men niet uitsluiten dat ze eerder een godin van de \"curiae\" was, want ze was de enige godheid van wie geweten is dat haar cultus in alle dertig \"curiae\" dezelfde was. Ze werd door hen vereerd met offermaaltijden waarbij de eerste vruchten en gebak van spelt en gerst werd opgediend met wijn.\nOp het \"Campus Martius\" bezat \"Iuno Curitis\" een tempel, mogelijk tempel A of C in de \"Area Sacra Di Largo di Torre Argentina\", en op 7 oktober werd een festival te harer ere gevierd.\nJuno als godin van het huwelijk.\nVerschillende bijnamen aan Juno gegeven duiden haar aan als de godin, die het huwelijk helpt sluiten en bevestigen. Als \"Iterduca\" en \"Domiduca\" is zij de godin, die de bruiloftsstoet uit het huis van de bruid naar dat van haar echtgenoot geleidt, als \"Unxia\" is zij degene, die de deurposten van de nieuwe woning zalft, tot een voorteken van toekomstig geluk, als \"Cinxia\" is zij het, die de gordel van de bruid vastknoopt en losmaakt, als \"Pronuba\" geeft zij de bruid over aan hem, in wiens macht zij voortaan zal staan, als \"Iuga\", doet zij man en vrouw eensgezind zijn \"als twee ossen onder hetzelfde juk\", als \"Nupta\", \"de gehuwde\" bij uitnemendheid, wordt zij aan de zijde van haar gemaal Iuppiter vereerd.\nJuno Moneta.\nOp de Kalendae van de haar geheiligde maand juni werd ter ere van de godin een groot feest gevierd op het Capitool, de burcht van Rome. Zij werd dan aangeroepen onder de naam van \"Iuno Moneta\", d. i. \"de waarschuwende\". Waarschijnlijk is die naam \"moneta\", ons \"munt\", een benaming voor geld geworden, omdat de plaats waar het Romeinse geld gemunt werd in de nabijheid van die tempel gelegen was. Deze stond op de plek, waar vroeger het huis had gestaan van Manlius Capitolinus. Bekend is het verhaal, dat toen de Galli\u00ebrs in 390 v.Chr. Rome hadden ingenomen en verwoest, en het Capitool belegerden, de daarin opgesloten Romeinen, hoe hoog de nood ook was gestegen, toch de handen niet sloegen aan de aan Juno gewijde ganzen, die op het Capitool gehouden werden, en dat daarop, toen de Galli\u00ebrs een middel hadden gevonden om in de stilte van de nacht het Capitool te beklimmen, Manlius door het geschreeuw van die ganzen wakker gemaakt en gewaarschuwd, die aanval wist te verijdelen. Ter herinnering aan deze gebeurtenis werd jaarlijks een gans in een draagstoel om de tempel van de godin rondgedragen.\nJuno Regina.\nOp het Capitool had Juno, als \"Iuno Regina\", ook in latere tijden haar voornaamste tempel. Zij werd daar gezamenlijk met Jupiter en Minerva vereerd, als lid van de zogenaamde Capitolijnse trias. Een tweede tempel had zij op de Aventijnse berg (Livius, V 21, 22, XXII 1, XXVII 37; Varro, \"de L. L.\" V 67.). Naar daar was haar dienst overgebracht uit Veii, nadat de Romeinse veldheer Marcus Furius Camillus die in 396 v.Chr. de stad belegerde, door middel van \"evocatio\" en de belofte een tempel voor haar te zullen bouwen, de beschermgodin van Veii, Iuno Regina, had overgehaald haar bescherming over Veii op te heffen. Op 1 september 392 v.Chr. werd haar tempel ingewijd, die haar houten cultusbeeld uit Veii huisvestte. Zowel op het Capitool als op de Aventinus werd zij vooral als \"Iuno Regina\" vereerd en zeer dikwijls aangeroepen in tijden van oorlog en gevaar. Er was ook een tempel voor Iuno Regina in het \"Circus Maximus\" op het \"Campus Martius\" naast de tempel van Iuppiter Stator, dat op 23 december 279 v.Chr. werd ingewijd door de toenmalige \"pontifex maximus\" Marcus Aemilius Lepidus die haar een tempel had beloofd toen hij als \"consul\" de Liguri\u00ebrs bestreed.\nJuno Caprotina.\nNog een eigenaardige eredienst van deze godin is de dienst van \"Iuno Caprotina\", ter ere van wie op de \"Nonae Iuliae\", d. i. 7 juli, een feest werd gevierd. Aan deze dienst knoopte zich de volgende legende. Toen de Romeinen na de verwoesting van de stad door de Galli\u00ebrs zeer verzwakt waren, maakten hun naburen onder de leiding van de stad Fidenae gebruik om hen aan te vallen. Zij eisten van de Romeinen de uitlevering van al hun meisjes en vrouwen. Een slavin bood aan om met andere meisjes, even dienstbaar als zij, in Romeinse klederdracht uitgedost, naar het vijandelijke leger te gaan en zo de aanvallers te misleiden. Toen zij daar gekomen waren en er een gastmaal ter ere van hun komst was aangericht, gaven zij, nadat de vijanden in een diepe slaap gedompeld waren, van de top van een wilde vijgenboom (\"caprificus\") een teken aan de Romeinen, die een uitval deden en hun tegenstanders geheel en al versloegen. De slavinnen werden alle vrijgelaten en van staatswege werd haar een bruidsschat toegekend. Men beschouwde Juno als de godin, die deze zaak z\u00f3 bestuurd en tot een goed einde gebracht had, en daarom werd het feest, waarop jaarlijks die gebeurtenis herdacht werd, ter hare eer gevierd. Het schijnt evenwel, dat ook deze dienst in nauw verband staat tot dien van \"Iuno Lucina\". De levenwekkende, vruchtbaarheid verspreidende godin moet wel in verband staan met de wilde vijgenboom, wiens naam de woorden \"caper\" d. i. \"bok\" en \"ficus\" d. i. \"vijgenboom\", de beide symbolen van vruchtbaarheid in zich bevat.\nJuno Lacinia.\nIn Zuid-Itali\u00eb, op het voorgebergte Lacinium in de nabijheid van de Griekse stad Kroton (het huidige \"Crotone\") stond een prachtige tempel gewijd aan \"Iuno Lacinia\", door bos omgeven, waarin talrijke aan de godin gewijde kudden werden onderhouden. Pyrrhus, de koning van Epirus, en de Carthaagse veldheer Hannibal Barkas brachten hier offers, toen zij op hun krijgstochten door Kroton trokken. Later, in de tijd van de zeerovers (1e eeuw v.Chr.) werd die tempel geplunderd. Toch bleef de dienst van \"Iuno Lacinia\" tot in de keizertijd voortbestaan.\nJuno Coelestis.\nDe Carthagers vereerden als de beschermgodin van hun stad een \"Iuno Coelestis\", een godin van de hemel, die over maan en sterren, over bliksem en regen het gebied voerde. Deze was een strenge, maagdelijke godin. Na de Derde Punische Oorlog werd haar dienst op plechtige wijze uit Carthago naar Rome overgebracht. Later, toen in de keizertijd een nieuwe stad op de plaats van het oude Carthago weerom een zekere trap van bloei en welvaart bereikte, werd de dienst van \"Iuno Coelestis\" daar ook weer in ere hersteld.\nJuno en het keizerlijke huis.\nEvenals Jupiter de bijzondere beschermgod werd van de keizers, zo werd Juno de beschermgodin van de keizerinnen, die vooral, wanneer deze aan kinderen het levenslicht schonken, niet alleen als \"Lucina\", maar ook als \"Augusta\", d. i. \"de godin van het keizerlijke huis\" en \"Conservatrix\", d. i. \"de godin, die behoudt\" werd aangeroepen.\nJuno's attributen.\nJuno werd gewoonlijk afgebeeld met een gouden scepter in de hand en een gouden kroon op haar hoofd, om aan te duiden dat zij de koningin is van de hemelen en de aarde. Vele trekken van de Griekse Hera zijn langzamerhand op haar overgedragen. Wat haar naam betreft, is zij door latere schrijvers geheel met deze vereenzelvigd. Juno wordt vaak afgebeeld met een pauw."}
{"id": "10379", "revid": "344418", "url": "https://nl.wikipedia.org/wiki?curid=10379", "title": "Gitaar", "text": "Een gitaar is een snaarinstrument dat wordt bespeeld met de vingers of met een plectrum. Het woord gitaar stamt af van het Perzische \"tar\" dat \"snaar\" betekent.\nGeschiedenis.\nEen van de voorgangers van de moderne gitaar was de kithara (gitara), een instrument dat gebruikt werd bij de oude Grieken. Hoe dat instrument later in Spanje bekend is geworden, is niet duidelijk. Mogelijk is een luit uit Mesopotami\u00eb naar dit land gebracht door de Moren, of een Romeinse citer, waar men dan een hals zou op hebben aangebracht. Het was nog geen gitaar zoals we ze nu kennen, maar ze had er al wel zeer veel van weg. Het succes van zowel de Spaanse Vihuela da mano, zeskorig (zes dubbele snaren), als de Italiaanse renaissancegitaar, vierkorig (vier dubbele snaren), heeft bijgedragen tot de ontwikkeling van de guitarra espa\u00f1ola. Deze rijkelijk versierde en met vijf dubbele snaren bespannen barokgitaar in Spanje is ontstaan rond het einde van de zestiende eeuw.\nRond 1780 werd er nog een zesde paar snaren toegevoegd aan de guitarra espa\u00f1ola. De meeste zeskorige gitaren in Spanje werden gebouwd in C\u00e1diz. Bijna gelijktijdig werden de zes koren ontdubbeld, eerst in Frankrijk en Itali\u00eb, Spanje volgde pas veel later. Ook de snaarspanning werd verhoogd. Dit werd dan de zessnarige \u201cromantische gitaar\u201d genoemd, met haar typische snorvormige kam.\nIn de negentiende eeuw werden er mechanische stemschroeven aan toegevoegd. Rond 1884 bouwde Antonio de Torres Jurado de eerste gitaar die qua vorm en bouwprincipes maar weinig meer verschilde van de 'klassieke gitaar' zoals wij die vandaag kennen.\nNiet alleen in Spanje, maar ook in de meeste andere West-Europese landen werd dit instrument bespeeld in aristocratische kringen, waar het overigens meer gewaardeerd werd dan in Spanje zelf. Gitaristen zoals Robert de Vis\u00e9e en Francesco Corbetta waren vast verbonden aan het hof van Lodewijk XIV. Hun muziekbundels werden opgedragen aan de koning die, evenals zijn dochters, ook zelf een fervent gitaarspeler was.\nIn de 18e eeuw waren Wenen en Parijs de belangrijkste gitaarcentra waar gitaarvirtuozen zoals Mauro Giuliani en Fernando Sor actief waren.\nDe hedendaagse gitaartechnieken zijn volledig gebaseerd op het werk van gitaristen zoals Francisco T\u00e1rrega en Emilio Pujol.\nIn de twintigste eeuw hebben in Spanje de (klassiek geschoolde) gitaristen Andr\u00e9s Segovia en Narciso Yepes \u2013 gevolgd door Alexandre Lagoya en Ida Presti in Parijs en Julian Bream en John Williams in Engeland \u2013 voor de grote doorbraak gezorgd. Ook het \"Concierto de Aranjuez\" van de componist Joaqu\u00edn Rodrigo is bij een groot publiek bekend.\nTypen gitaar.\nEr kan onderscheid worden gemaakt tussen akoestische en elektrische gitaren. Daarnaast zijn er ook hybriden en meer apartere varianten zoals een gitaar met twee of zelfs drie halzen of de combinatie basgitaar en gitaar.\nStemming.\nGitaren hebben over het algemeen zes snaren, waarbij de dikste snaar (lage E) de laagste toon vertegenwoordigt en de dunste snaar (hoge E) de hoogste. De hals van een gitaar is opgedeeld in een aantal kleine vlakken (frets) om de toon nauwkeuriger te helpen bepalen.\nDe meest gangbare stemming is (van laag naar hoog) \"E-A-D-G-B-E\" (Een Aap Die Geen Bananen Eet) of \"E-B-G-D-A-E\" (Een Beer Geeft De Aap Eten). Deze stemming biedt een goed compromis tussen speelgemak voor veel akkoorden en de mogelijkheid om met minimale beweging in de toetshand een toonladder te spelen. Andere stemmingen zijn onder andere \"E-A-d-f#-b-e\" (dit zijn dezelfde intervallen als op een luit), \"D-G-d-g-b-d\" en \"G-B-D-G-B-D\" (zg. \"open G\") en \"D-A-D-F#-A-D\" (zg. \"open D\"), worden veel gebruikt voor blues en bottleneck of slide-gitaar, \"D-A-d-g-b-e\" (zg. \"dropped D/drop D\", veel gebruikt door metalbands en in rock vanwege het makkelijk kunnen spelen van powerchords) of \"D-A-d-g-a-d\" (wordt vaak gebruikt bij folk). Deze zogenaamde alternatieve stemmingen worden, zoals hierboven ook al aangegeven, meestal gebruikt voor specifieke muziekstijlen, zoals de slack-keygitaar in Hawa\u00ef.\nEen gitaar kan op gehoor worden gestemd of met behulp van een Stemapparaat.\nAccessoires.\nEr zijn verschillende accessoires op de markt voor gitaristen, zowel voor de klassieke gitarist als de elektrische gitarist. Deze accessoires dienen soms om een andere speeltechniek te kunnen toepassen zoals een plectrum, of om een andere klank of andere effecten uit het gitaarspel te krijgen zoals bij de slide, E-bow of effectpedalen. Om hoger op de hals open akkoorden te kunnen gebruiken plaatst men een capo op de juiste positie.\nPlectrumkeuze.\nHet plectrum bestaat in meerdere diktes, vormen, materialen en kleuren.\nMen kiest het soort plectrum om de klank of het gevoel.\nZo zorgt een dik of hard plectrum (2 mm, 3 mm dik, eventueel van plexiglas of metaal) voor meer \"mid\" en \"laag\" in de klank en wat meer volume. Een dunner plectrum (vaak gemaakt van nylon) stimuleert juist het hoog wat meer, evenals de \"attack\". Dikke plectrums worden meer op elektrische gitaren gebruikt en dunnere, vanwege de heldere klank, op akoestische. Een dikker plectrum vraagt vanwege de geringe buigzaamheid om een kleine aanpassing in de slagtechniek. De veerkracht moet dan meer uit de vingers komen. De mate van knijpkracht van de duim en wijsvinger moet daarom preciezer worden gedoseerd.\nAndere plectrums.\nEen duimplectrum is een plectrum dat om de duim geklemd wordt. Deze houdt de andere vingers vrij voor fingerpicking. Ook bestaan er vingerplectra die om de vingertoppen geklemd kunnen worden. Deze worden echter vooral op banjo, lapsteel en pedalsteel gebruikt. Het spelen met deze duim-en-vinger-plectra wordt ook wel \"chicken-picking\" genoemd.\nTechnieken.\nDe gitaar kan op veel manieren bespeeld worden:"}
{"id": "10381", "revid": "305289", "url": "https://nl.wikipedia.org/wiki?curid=10381", "title": "Hans van Mierlo (D66)", "text": "Henricus Antonius Franciscus Maria Oliva (Hans) van Mierlo (Breda, 18 augustus 1931 \u2013 Amsterdam, 11 maart 2010) was een Nederlands journalist, politicus en bestuurder.\nVan Mierlo, een zoon van een bankier en fabriekseigenaar, groeide katholiek op maar werd later godsdienstloos. Na een middelbareschoolopleiding aan het Canisius College en een rechtenstudie aan de Katholieke Universiteit Nijmegen begon hij in 1960 een carri\u00e8re als journalist bij het Algemeen Handelsblad.\nIn 1966 was hij samen met Hans Gruijters de belangrijkste initiatiefnemer voor de oprichting van de sociaalliberale partij Democraten '66 (D66). Voor deze partij fungeerde Van Mierlo in twee afzonderlijke periodes als politiek leider en zat hij in zowel de Tweede Kamer, de Eerste Kamer en het kabinet. Hij was jarenlang het gezicht van deze partij. In 1998 verliet hij de politiek en werd hem de titel minister van staat toegekend.\nLevensloop.\nJeugd en studie.\nHans van Mierlo werd geboren als tweede kind van een Bredase bankier en fabriekseigenaar en groeide op in een rooms-katholiek gezin met in totaal acht kinderen. In 1945, na afloop van de Tweede Wereldoorlog, woonde hij een half jaar in Engeland om aan te sterken. Hij volgde zijn middelbare school bij de jezu\u00efeten aan het Canisiuscollege te Nijmegen en studeerde rechten aan de Katholieke Universiteit in dezelfde stad. In zijn studententijd was hij lid van de studentenvereniging Carolus Magnus en van dispuut Durendal.\nHalverwege zijn studie, in 1957, ging hij reizen en eindigde in Perpignan. Daar schreef Van Mierlo een aantal maanden voor de lokale krant \"L'Ind\u00e9pendant\". Toen hij zijn studie voltooide, had hij al met zijn geloof gebroken. In 1960 deed hij doctoraalexamen (Meester in de rechten) Nederlands recht, met als bijvak internationaal privaatrecht. Van 1960 tot 1967 werkte hij bij het Algemeen Handelsblad te Amsterdam, eerst als redacteur binnenland, later als hoofd van de redactie van de opiniepagina.\nDemocraten '66.\nOprichting en eerste succes.\nAls voorzitter van het initiatiefcomit\u00e9 had Van Mierlo in 1966 een groot aandeel in de oprichting van de nieuwe partij Democraten '66. De partij wilde afrekenen met het toenmalige politieke stelsel, onder andere door democratische vernieuwingen door te voeren. De oprichting van de partij lukte maar net nog in 1966, op 27 december, nadat twee dagen van vergaderen eerder niets hadden opgeleverd. Van Mierlo was de eerste voorzitter en lijsttrekker van die partij.\nNaar de initialen van zijn vele voornamen werd hij binnen zijn partij ook wel aangeduid als \"Hafmo\".\nTijdens de campagne lanceerde hij de zogeheten \"ontploffingstheorie\". Hij stelde dat D'66 moest worden opgeheven zodra zij haar doel had bereikt. \"D'66 verdwijnt wanneer we het huidige politieke stelsel mee hebben helpen opblazen\". In 1990 stelde Van Mierlo dat hij nog steeds geloofde in de theorie, maar dan vooral \"op de lange termijn\". D'66 viel niet alleen op vanwege haar vernieuwende idee\u00ebn, maar ook vanwege een beroemd geworden campagnespot, waarin Van Mierlo over de Amsterdamse grachten liep en de kiezer rechtstreeks aansprak.\nIn 1967 behaalde D'66 zeven zetels. Al gauw ontstond er onenigheid tussen de fractievoorzitter en zijn fractie. Van Mierlo legde steeds meer nadruk op samenwerking met de Partij van de Arbeid. Deze werd op dat moment door de beweging Nieuw Links van binnenuit vernieuwd. Ook voor het beginnen van een krachtig milieubeleid zocht Van Mierlo de partijen ter linkerzijde op. Maar zijn fractiegenoten verzetten zich liever tegen het hele politieke bestel. Zij wilden niet dat D'66 een 'bijwagen' van de PvdA werd. Kort voor de Tweede Kamerverkiezingen van 1971 werd er, mede op initiatief van Van Mierlo, een zogeheten schaduwkabinet gepresenteerd. Dit was samengesteld uit vertegenwoordigers van D'66, PvdA en de PPR. In dat kabinet had Van Mierlo zitting als vicepremier en minister zonder portefeuille. Als de drie partijen een meerderheid zouden halen, dan zou die ploeg in het kabinet komen en een eerder afgesloten uitvoeren.\nBij de verkiezingen in 1971 steeg D'66 van zeven naar elf zetels. PvdA-leider Den Uyl hield echter de boot af bij het streven van Van Mierlo naar een progressieve volkspartij. Het Kabinet Biesheuvel viel al snel en er werden nieuwe verkiezingen uitgeschreven. D66 presenteerde weer samen met de PvdA en de PPR een schaduwkabinet, met een programma met de naam Keerpunt '72. Bij de verkiezingen viel de partij terug naar zes zetels. De PvdA kwam als grootste partij uit de verkiezingen en vormde samen met de PPR, D'66, de ARP en de KVP een kabinet. Van Mierlo voelde zich verantwoordelijk voor het verlies en trad af als fractievoorzitter. Jan Terlouw volgde hem op. Van Mierlo bleef wel in de Kamer als woordvoerder buitenland en defensie. In diezelfde dagen liet de PvdA het idee van een progressieve volkspartij definitief vallen. In 1977 verliet Van Mierlo teleurgesteld de politiek.\nNa zijn vertrek uit de Tweede Kamer ging Van Mierlo aan het werk bij de Commissie Ontwikkelingssamenwerking Nederland-Suriname. Samen met Marcel van Dam maakte hij bij de VARA het programma \"De achterkant van het gelijk\". In die jaren nam hij enigszins afstand van de partij, maar bleef op momenten toch betrokken. Zo doorbrak hij in 1980 de patstelling tussen het D'66-congres en fractievoorzitter Laurens Jan Brinkhorst over de plaatsing van kruisraketten. Het congres wilde geen kernwapens in Nederland, Brinkhorst wilde de mogelijkheid open houden. Nadat Van Mierlo het woord had gevoerd veranderde het congres het \u2018Nee\u2019 in een \u2018Nee, tenzij\u2019.\nMinister van Defensie.\nIn 1981 verzocht de leiding van D'66 Van Mierlo minister van Defensie te worden in het kabinet Van Agt. Hoewel hij zelf voorstander was van kernwapens, zorgde hij er als minister van Defensie voor dat de Amerikanen begrip konden opbrengen voor het Nederlandse standpunt met betrekking tot de plaatsing van kernwapens. Van Mierlo was van 11 september 1981 tot 4 november 1982 minister van Defensie in het tweede en derde kabinet-Van Agt. Bij een bezoek aan de Nederlandse UNIFIL-troepen in Libanon liep hij de leverziekte Hepatitis C op.\nSenator.\nVan 1983 tot 1986 was hij lid van de Eerste Kamer. Ook was hij lid van de Adviesraad Defensieaangelegenheden (ADA). In 1984 kreeg Van Mierlo de mogelijkheid om Secretaris-generaal van de West-Europese Unie te worden, maar bedankte voor de eer. Uiteindelijk koos hij ervoor om lijsttrekker te worden van D66. De partij stond op dat moment op ongeveer twee zetels in de peilingen. Bij de Kamerverkiezingen van 1986 zouden dat er uiteindelijk negen worden. Bij de parlementsverkiezingen in 1989 steeg de partij verder naar twaalf zetels. D66 schoof kort aan bij de kabinetsonderhandelingen met het CDA en de PvdA, maar trad terug omdat, volgens Van Mierlo, \"het CDA zich nooit de dominantie zou laten afpakken\". Het CDA wilde namelijk een meerderheid van christelijke ministers in de ministerraad.\nPaarse kabinetten.\nVan Mierlo leidde D66 naar een absoluut hoogtepunt met de verkiezingswinst in 1994. De partij steeg naar 24 zetels in de Kamer. De partij vormde samen met de VVD en de PvdA het paarse kabinet, de eerste regering zonder de inbreng van een confessionele partij. Als teken van loyaliteit wilde premier Wim Kok dat Van Mierlo een ministerschap accepteerde in Paars I, met als dreigement dat het anders niet door zou gaan. Om de vorming van het kabinet niet in de weg te staan, besloot hij de portefeuille van Buitenlandse Zaken te aanvaarden. Van 22 augustus 1994 tot 3 augustus 1998 was hij vicepremier en minister van Buitenlandse Zaken in het eerste Kabinet-Kok. Van Mierlo had D66 tot een regeringspartij gemaakt, maar inhoudelijke resultaten op het terrein van staatkundige vernieuwing boekte hij niet.\nGedurende zijn tweede ministerschap speelde continu de discussie binnen D66 wie Van Mierlo zou moeten opvolgen als partijleider. Zo riepen de Jonge Democraten op tot zijn vertrek omdat hij geen \"elan\" en \"charisma\" meer zou hebben. Ook had hij op bepaalde momenten verzaakt om leiderschap te tonen. Zo zou hij D66 minister Winnie Sorgdrager onvoldoende hebben gesteund toen zij door de IRT-affaire in politieke moeilijkheden kwam. In maart 1997 kondigde Van Mierlo aan zelf niet meer beschikbaar te zijn voor het lijsttrekkerschap. Op 2 juni 1997 kondigde hij zijn opvolgster Els Borst aan met de woorden: \"Het is een meisje geworden en ze heet Els\".\nIn het nieuw te vormen tweede Paarse kabinet kreeg de VVD Buitenlandse Zaken en een andere ministerspost wilde Van Mierlo niet. Ook gaf hij zijn zetel in de Kamer op. GroenLinks verweet hem kiezersbedrog omdat hij wel kandidaat had gestaan - en gekozen was - voor het parlement.\nNa de politiek.\nIn oktober 1998 werd Hans van Mierlo benoemd tot minister van staat. Van Mierlo bekleedde tal van bestuursfuncties, vooral bij literaire en culturele organisaties. Ook was Van Mierlo Commandeur in de Orde van de Nederlandse Leeuw en ontving hij diverse buitenlandse onderscheidingen. In 2002 trad Hans van Mierlo nog \u00e9\u00e9n keer op als afgevaardigde van Nederland. Hij vertegenwoordigde Nederland bij de EU-Conventie over de toekomst van Europa. Na een half jaar gaf hij zijn plaats echter op, vanwege een meningsverschil met het kabinet-Balkenende I over de ambities die Nederland in de EU moet hebben.\nOp 22 maart 2005 kreeg het voorstel in tweede lezing tot het uit de Grondwet halen van de burgemeestersbenoeming geen tweederdemeerderheid. Dit was een van de redenen waarom D66 een regering had gevormd samen met VVD en het CDA. Minister Thom de Graaf van bestuurlijke vernieuwing trad af. De drie coalitiepartijen onderhandelden daarna over herziening van het regeerakkoord. Hierover bereikten zij op paaszaterdag 26 maart overeenstemming. In de wandeling werd gesproken van het Paasakkoord. Het congres van D66 moest hier wel mee instemmen. Van Mierlo kondigde vooraf aan misschien wel tegen het akkoord te zullen stemmen. Uiteindelijk stemde hij toch voor.\nVan Mierlo trok in oktober 2006 in een uitzending van Netwerk het bestaansrecht van D66 in twijfel. Op dat moment stond de partij op een dieptepunt in de peilingen. Later gaf hij aan dat zijn woorden verkeerd begrepen waren.\nHans van Mierlo, die in mei 2000 een levertransplantatie had ondergaan, overleed in maart 2010 op 78-jarige leeftijd in het Onze Lieve Vrouwe Gasthuis te Amsterdam. Hij werd op 16 maart 2010 in de Eerste en Tweede Kamer herdacht. Twee dagen later werd Van Mierlo in besloten kring begraven op begraafplaats Zorgvlied in Amsterdam.\nPersoonlijk leven.\nHans van Mierlo huwde driemaal. In augustus 1961 trouwde hij met Anna Los. Uit dat huwelijk werd een zoon, Olivier Joseph, geboren. In juli 1963 gingen zij uit elkaar. Op 30 december 1964 trouwde Van Mierlo met Olla van Maasdijk. Uit dat huwelijk werden twee dochters geboren. Hij en Van Maasdijk gingen in juni 1984 uit elkaar. In 1985 had Van Mierlo enige tijd een relatie met Gretta Nieuwenhuizen, die via hem haar latere echtgenoot Wim Duisenberg leerde kennen. Hierna had hij tot 1997 een relatie met Aafke van der Made. Vanaf 1999 had Van Mierlo een relatie met de Nederlandse schrijfster Connie Palmen. Op 11 november 2009 trouwden Van Mierlo en Palmen in debatcentrum De Rode Hoed te Amsterdam.\nNa de dood van Hans van Mierlo in 2010 schreef Connie Palmen \"Logboek van een onbarmhartig jaar\" (Prometheus 2011), een verslag van de rouwperiode die ze daarna doormaakte.\nNalatenschap.\nIn zijn oude woonplaats Amsterdam werd op 18 augustus 2021 een brug naar Hans van Mierlo vernoemd."}
{"id": "10382", "revid": "215265", "url": "https://nl.wikipedia.org/wiki?curid=10382", "title": "Livia Drusilla II", "text": "Livia Drusilla (30 januari 59/58 v.Chr. - Rome, 29 n.Chr.), die na de dood van haar man in 14 n.Chr. Julia Augusta werd genoemd (), was de vrouw van keizer Augustus en de machtigste vrouw onder het \"principaat\". Ze trad verscheidene keren op als regent en trouwe adviseur van Augustus.\nZij was een centrale figuur in de Julisch-Claudische dynastie (met elke keizer van deze dynastie was ze wel op een of andere manier verwant) en was de \"first lady\" van het \"Imperium Romanum\". Ze had bovendien een grote politieke invloed, wat z\u00e9\u00e9r ongewoon was voor een Romeinse \"matrona\". Zoals haar echtgenoot Augustus een rolmodel werd voor de latere keizers, zou zij dat worden voor de keizerinnen. Daarnaast was ze ook nog eens onmetelijk rijk, onder andere door te erven van haar echtgenoot en van de Joodse prinses Salom\u00e9 I.\nFamiliebanden.\nLivia was moeder van de latere \"princeps\" Tiberius en van Drusus, een belangrijk generaal. Ze was grootmoeder van de mogelijke troonopvolgers onder Tiberius, Germanicus, zoon van Drusus en Drusus minor, zoon van Tiberius. Daarnaast was ze grootmoeder van Claudius, broer van Germanicus, die later \"princeps\" werd en Livilla, zus van Germanicus en Claudius en echtgenote van Drusus minor.\nZij was overgrootmoeder van Caligula, zoon van Germanicus en \"princeps\" en Julia Agrippina minor, dochter van Germanicus en nicht van Claudius met wie ze trouwde. Ze was betovergrootmoeder van Nero, zoon van Julia Agrippina minor en \"princeps\" na de dood van Claudius. Zij werd in 42 n.Chr. door Claudius vergoddelijkt, waarbij deze ook haar titel \"Augusta\" erkende.\nLeven.\nGeboorte en eerste huwelijk.\nLivia werd op 30 januari 58 v.Chr. geboren als dochter van Marcus Livius Drusus Claudianus en diens vrouw Aufidia, die een dochter van Aufidius Lurco was, een Romeins magistraat afkomstig uit een Italische stad. Haar vader, die geboren was als Appius Claudius Pulcher, was als kind geadopteerd door Marcus Livius Drusus minor, waardoor Livia niet enkel door bloed tot de patricische Claudii behoorde, maar door adoptie van haar vader ook tot de voorname Livii. Het verkleinwoord 'Drusilla', dat men vaak aantreft in haar naam, doet vermoeden dat zij een oudere zus had.\nIn 42 v.Chr. huwelijkte haar vader haar uit aan Tiberius Claudius Nero, haar neef van patricische afkomst, die samen met haar vader aan de zijde van de moordenaars van Gaius Julius Caesar tegen de \"triumviri\" Marcus Antonius en Octavianus vocht. Haar vader pleegde, samen met Gaius Cassius Longinus en Marcus Iunius Brutus, zelfmoord na de slag bij Philippi, maar haar echtgenoot ging door met het bevechten van Octavianus, nu ten gunste van Marcus Antonius en diens broer. In 40 v.Chr. werd de familie ertoe gedwongen Itali\u00eb te ontvluchten om aan de proscripties van Octavianus te ontsnappen en sloot zij zich aan bij Sextus Pompeius in Sicilia, om later verder te trekken naar Griekenland. De Griekse Lacedaimoni\u00ebrs stonden namelijk onder de \"tutela\" (bescherming) van de Claudii, waardoor Livia en haar gezin van staatswege gastvrij werden ontvangen. Toen ze echter 's nachts wilden vertrekken, vatte het hout rondom hen vlam, waarbij een stuk van Livia's kleed en haar werden geschroeid.\nHuwelijk met Octavianus.\nNadat een algemene amnestie was afgekondigd bij de Vrede van Brundisium (39 v.Chr.), keerden Livia en haar gezin terug naar Rome, waar zij in 39 v.Chr. persoonlijk aan Octavianus werd voorgesteld. Livia had reeds een zoon, de toekomstige \"princeps\" Tiberius en was zwanger van een tweede zoon (Drusus maior). Het verhaal deed de ronde dat Octavianus onmiddellijk verliefd op haar werd, hoewel hij nog steeds met de zwangere Scribonia was getrouwd. Octavianus liet zich hetzelfde jaar scheiden van Scribonia, op dezelfde dag dat zij van hun dochter Julia beviel. Het lijkt erop dat rond deze tijd, toen Livia zes maanden zwanger was, Tiberius Claudius Nero door Octavianus was overtuigd of gedwongen om van Livia te scheiden. Op 14 januari werd Decimus Claudius Drusus geboren. Nadat het College van Pontifices - waarvan Octavianus zelf lid was - had geoordeeld dat er geen bezwaar bestond tegen het huwelijk, trouwden Octavianus en Livia op 17 januari, zonder de traditionele wachttijd in acht te nemen. Door de geboorte van Drusus, kort voor het huwelijk, deden er spotversjes de ronde dat enkel de gelukzaligen kinderen krijgen in drie maanden. Tiberius Claudius Nero was aanwezig bij het huwelijk en gaf haar ten huwelijk \"precies zoals een vader zou doen.\" Het belang om de patricische Claudii te winnen voor Octavianus' zaak en het politieke overleven van de Claudii Nerones zijn waarschijnlijk rationelere verklaringen voor het snelle huwelijk. Niettemin bleven Livia en Octavianus de volgende 51 jaar lang getrouwd, hoewel zij geen kinderen hadden. Zij genoot altijd de status van bevoorrechte adviseur van haar echtgenoot, pleitte bij hem ten voordele van anderen en be\u00efnvloedde zijn beleid.\nLivia, echtgenote van de \"princeps\".\nNa de zelfmoord van Marcus Antonius na de slag bij Actium in 31 v.Chr., kende Octavianus praktisch geen weerstand meer tegen zijn steeds meer toegenomen macht, die hij zou consolideren als \"princeps\" nadat de Senaat hem de eretitel Augustus had toegekend. Als feitelijk alleenheerser zou hij altijd Livia aan zijn zijde hebben om hem bij te staan in raad en daad. Samen vormden zij het rolmodel voor Romeinse huisgezinnen. Ondanks zijn macht en rijkdom bleven Augustus en zijn familie een sobere levensstijl aanhouden in hun huis op de Palatijn. Ze vormden als het ware een voorbeeld van de \"mos maiorum\" (voorouderlijke zeden). Livia zou het rolmodel worden voor de adellijke \"matrona\". Zij droeg noch buitensporige juwelen, noch pretentieuze kostuums, zij zorgde voor het huisgezin en haar echtgenoot (dikwijls zijn kleren zelf makend) en zij lette niet op zijn beruchte slippertjes, als immer trouwe en toegewijde echtgenote.\nIn 35 v.Chr. verleende Octavianus zijn zus Octavia Thurina minor samen met Livia de ongekende eer om vrijgesteld te zijn van de \"tutela\" (voogdij) van hun echtgenoot, de \"sacrosanctitas\" (onaantastbaarheid) van een \"tribunus plebis\" en wijdde standbeelden aan hen op publieke plaatsen. Dit laatste zou haar opnieuw worden verleend in 9 v.Chr. bij de dood van haar zoon Drusus, samen met het \"ius trium liberorum\" (recht van drie kinderen, d.i. een voorrecht voor moeders van drie kinderen), waardoor ze haar eigen financi\u00ebn kon beheren. Zij had haar eigen kring van \"clientes\" en bracht vele proteg\u00e9s tot politieke ambten, waaronder de grootvader van Otho en Galba zelf!\nIn 7 v.Chr. werd ter hare ere de \"porticus Liviae\" - waarvan de bouw begonnen was door Augustus in 15 v.Chr. op de plaats waar vroeger het huis van Vedius Pollio stond - ingewijd. Deze \"porticus\" moest het Romeinse ideaal van soberheid voorstellen en stond open voor het publiek. Binnenin bevond zich de \"aedes Concordiae\", waarvan het altaar duidelijk aangaf dat het door Livia volledig uit eigen zak was betaald. Aldus droeg Livia haar steentje bij aan het in stand houden van de Auguste\u00efsche ideologie.\nWaar Augustus slechts de vader van \u00e9\u00e9n dochter was (Julia Caesaris maior bij Scribonia), zou Livia al gauw een ambitieuze moeder blijken te zijn en ze begon vrij spoedig met haar eigen zonen, Tiberius en Drusus, te helpen bij het verwerven van machtsposities. Drusus was een betrouwbaar generaal en trouwde met het favoriete nichtje van Augustus, Antonia minor. Tiberius huwde eerst Vipsania Agrippina, een dochter van Augustus' vertrouweling en rechterhand Marcus Vipsanius Agrippa, en na diens dood in 11 v.Chr. Julia (dochter van Augustus). Tiberius werd uiteindelijk in 4 n.Chr. geadopteerd door zijn stiefvader en voorbestemd als diens opvolger.\nHet gerucht deed de ronde dat toen Marcellus, de neef van Augustus, in 23 stierf, hij geen natuurlijke dood was gestorven en dat Livia erachter zat. Een voor een stierven alle zonen van Julia en Marcus Agrippa: eerst Lucius en vervolgens Gaius, die Augustus als zijn zonen had geadopteerd om zijn beoogde opvolgers te zijn. Ten slotte werd Agrippa Postumus, Julia's enige overgebleven zoon, die samen met Tiberius door Augustus was geadopteerd, opgesloten en uiteindelijk gedood. Tacitus laat duidelijk doorschemeren dat Livia niet geheel onschuldig was aan deze doden en Cassius Dio vermeldt ook dergelijke geruchten, maar Suetonius, die gewoonlijk roddels niet schuwt en die toegang had tot offici\u00eble documenten, herhaalt de geruchten niet. Moderne historische biografie\u00ebn van Livia verwerpen het idee. Nog minder geloofwaardig is de roddel vermeld door Tacitus en Cassius Dio dat Livia Augustus' dood op haar geweten had.\nNa Augustus' dood.\nAugustus stierf op 19 augustus 14 n.Chr. en werd kort daarop door de Senaat vergoddelijkt. In zijn testament liet hij een derde van zijn eigendom na aan Livia en de rest aan zijn adoptiefzoon Tiberius. Hij adopteerde haar bovendien bij testament, waardoor ze werd opgenomen in de gens Julia en dus in de stand van de patrici\u00ebrs. Daarenboven verleende hij haar de eretitel van Augusta. Deze beschikkingen stonden haar toe haar status en macht ook na Augustus' dood te blijven handhaven, onder de naam Julia Augusta.\nEnige tijd schenen Livia en haar zoon Tiberius, de nieuwe \"princeps\", goed met elkaar te kunnen opschieten. Haar tegenspreken werd vanaf 20 n.Chr. officieel beschouwd als verraad en in 24 n.Chr. stond Tiberius zijn moeder toe dat ze tussen de Vestaalse maagden kon zetelen in het theater. Livia oefende onofficieel een zeer re\u00eble macht uit in Rome, waarbij ze een man die voor verraad veroordeeld was, naar eigen goeddunken kon vrijlaten. Uiteindelijk kwam Tiberius echter steeds meer afkerig te staan tegenover de politieke status van zijn moeder, in het bijzonder tegen het idee dat zij het was die hem de troon had gegeven. Aan het begin van zijn regering stelde hij zijn veto tegen de nooit eerder toegekende titel \"Mater Patriae\" (\"moeder van het vaderland\") die de Senaat haar wilde verlenen, vergelijkbaar met Augustus en voor hem Gaius Julius Caesar en Marcus Tullius Cicero, die \"Pater Patriae\" (\"vader des vaderlands\") waren genoemd (Tiberius weigerde ook consequent voor zichzelf de titel van \"Pater Patriae\").\nDe historici Tacitus en Cassius Dio stellen Livia voor als een aanmatigende, zelfs dominante douairi\u00e8re, die zich altijd mengde in de beslissingen van Tiberius. De meest merkwaardige situaties waarbij zij dit deed, waren waarschijnlijk die van Urgulania, een vrouw die meende dat haar vriendschap met de keizerin haar boven de wet plaatste en van Plancina, die werd verdacht van vergiftiging van Germanicus en werd gered door Livia's interventie. Een inscriptie uit 22 n.Chr. deelt mee dat Julia Augusta een standbeeld aan Augustus wijdde in het centrum van Rome en haar eigen naam zelfs voor die van Tiberius plaatste.\nAntieke historici noemen als een van de redenen dat Tiberius zich terugtrok op Capri zijn onvermogen om Livia nog langer te verdragen. Tot 22 n.Chr. was er, volgens Tacitus, \"een echte harmonie tussen moeder en zoon of een goed verborgen haat.\" Dio vertelt ons dat Tiberius Livia reeds hartgrondig haatte ten tijde van zijn aanvaarding van het \"principaat\". Toen Livia in 22 ziek was, haastte Tiberius zich om terug te keren naar Rome om bij haar te zijn. Maar toen zij ten slotte in 29 n.Chr. opnieuw ziek werd en stierf, bleef Tiberius op Capri en zei hij dat hij het te druk had met zijn werk. Hij stuurde Caligula om de begrafenisrede te verzorgen. Suetonius voegt hier nog het macabere detail aan toe dat \"toen zij stierf... na vele dagen te hebben gewacht, tijdens dewelke hij [d.i. Caligula] de hoop koesterde op zijn [d.i. Tiberius'] komst, werd zij ten slotte begraven omdat de toestand van het lijk het noodzakelijk maakte ...\u201d. Tiberius gebruikte ook zijn veto tegen goddelijke eerbewijzen voor Livia, alsof hij er een pervers genoegen in schepte haar te beroven van haar geheime verlangens. Later sprak hij nog een veto uit over alle eerbewijzen die de senaat haar na haar dood had gegeven en verbood hij de uitvoering van haar testament. Ze zou echter wel worden bijgezet in het mausoleum van Augustus.\nHaar Villa ad Gallinas Albas ten noorden van Rome wordt nog steeds verder opgegraven: de beroemde fresco's met tuinzichten kan men gaan bezichtigen in het Palazzo Massimo. Een van de beroemdste standbeelden van Augustus, de \"Augustus van Prima Porta\", is afkomstig uit de villa van Livia.\nLivia's persoonlijkheid.\nTerwijl ze berichtten over verschillende smakeloze geruchten, stelden de oude bronnen over het algemeen Livia (Julia Augusta) voor als een trotse en koninklijke vrouw, trouw aan haar imperiale echtgenoot, voor wie zij een waardige partner was, altijd even evenwichtig en waardig. Met een volmaakte vaardigheid speelde zij haar rol van partner, moeder, weduwe en douairi\u00e8re. Dio vermeldt twee uitspraken van haar: \"Ooit, toen enkele naakte mannen haar ontmoetten en ten gevolge daarvan ter dood waren veroordeeld, redde zij hun leven door te zeggen dat voor een kuise vrouw zulke mannen op geen enkele wijze verschillen van standbeelden. Toen iemand haar vroeg hoe zij zo een grote invloed over Augustus had verkregen, antwoordde zij dat het door zelf scrupuleus kuis te zijn, te doen wat hij maar wilde, zich niet te bemoeien met eender welke van zijn zaken en vooral door te doen alsof ze zijn favoriete minnaressen noch hoorde, noch zag.\"\nMettertijd echter en door haar weduwschap, traden een trotsheid en een openlijk verlangen naar macht en publieke statussymbolen meer en meer op de voorgrond. Livia was altijd een van de voornaamste begunstigden van het klimaat van adulatie dat Augustus had gecre\u00eberd en dat Tiberius verachtte. In 24 n.Chr. werd telkens wanneer zij een toneel bijwoonde een zetel tussen de Vestaalse maagden voor haar vrijgehouden en dit werd mogelijk zelfs gezien als eerder een eer voor de Vestalinnen dan voor Livia.\nLivia speelde een cruciale rol in de vorming van haar kinderen Tiberius en Drusus. Vooral haar rol met betrekking tot de scheiding van haar eerste echtgenoot, vader van Tiberius, in 39/38 v.Chr. krijgt veel aandacht in het moderne onderzoek. Vooral wat voor rol ze dan speelde bij deze scheiding, evenals bij die van Vipsania Agrippina en Tiberius in 12 v.Chr. op aandringen van Augustus: of dit slechts een neutrale of passieve rol was of dat zij actief aan Caesars wensen tegemoetkwam. De scheiding van zijn ouders zou Tiberius kort daarop als stiefzoon in het huis van Octavianus brengen; zijn eigen scheiding bezorgde Tiberius een emotioneel litteken voor het leven, aangezien hij was gedwongen de vrouw van wie hij hield te verlaten uit dynastieke overwegingen. Hoewel we hiervan niets terugvinden in de bronnen, is het mogelijk dat de hartgrondige antipathie van Tiberius voor Livia door deze twee gebeurtenissen is ontstaan.\nHet zou nog zo'n 13 jaar duren, tot onder het bewind van haar kleinzoon Claudius in 42 n.Chr. haar status werd hersteld en ze haar vergoddelijking ten slotte ontving. \"Diva Augusta\" (Vergoddelijkte Augusta) genoemd, ontving zij een door olifanten getrokken strijdwagen om haar beeld naar alle publieke spelen te vervoeren. Een standbeeld van haar werd opgesteld in de tempel van Augustus samen met die van haar echtgenoten, er werden paardenrennen ter ere van haar gehouden en vrouwen moesten haar vernoemen in hun eden.\nLivia in de beeldende kunsten, geschiedschrijving en fictie.\nIn de oudheid.\nMunten en talrijke standbeelden van haar die over het hele rijk zijn teruggevonden tonen de enorme populariteit van Livia aan. De literaire bronnen bieden daarentegen een contrastrijk portret van haar. Tacitus, Suetonius en Cassius Dio, die elk wel haar kwaliteiten erkennen, stellen haar voor als een gifmengende stiefmoeder en een manipulatieve echtgenote. Zo vertelt Tacitus dat zij \"de oude Augustus stevig onder controle had \u2014 zelfs zozeer dat hij zijn enige overgebleven kleinzoon naar het eiland Planasia verbande\". Wat later vat hij het nog eens kort en bondig samen als \"gevaarlijk in staatszaken als moeder, gevaarlijk als stiefmoeder van het huis van de Caesari\". Velleius Paterculus daarentegen, die nog onder Tiberius had gediend en deze bewonderde, maakte een ontroerende grafrede voor haar: \nRecent.\nPas tegen het einde van de 20e eeuw, met de opkomst van \"genderstudies\", begonnen onderzoekers zich te interesseren voor Livia en probeert men zich een objectief beeld van Livia te vormen.\nIn de veelgelezen roman van Robert Graves \"I, Claudius\", wordt Livia geportretteerd als een complotterend politiek brein, om Tiberius aan de macht te brengen en hem die macht te doen handhaven zodra hij deze in handen heeft. Tot aan haar dood was zij volgens Graves het brein achter bijna elke dood of elk schandaal in de Julisch-Claudische dynastie. Er deden geruchten de ronde dat Livia de hand zou hebben gehad in de overlijdens op betrekkelijk jeugdige leeftijd van een hele reeks personen die meer recht op de troon zouden hebben gehad dan Livia's zoon Tiberius. Deze geruchten waren een bron van inspiratie voor Graves; Livia vormde als gifmengster een rode draad door zijn verhaal. Aan de hand van de beschikbare bronnen kunnen deze beschuldigingen niet worden bevestigd, maar evenmin definitief ontzenuwd. In de BBC-miniserie die op het boek is gebaseerd, wordt Livia op memorabele wijze door Si\u00e2n Phillips vertolkt.\nLivia is ook in gedramatiseerde vorm opgevoerd in de HBO/BBC-serie \"Rome\". Ge\u00efntroduceerd in de in 2007 vertoonde episode \"A Necessary Fiction\", wordt zij al snel opgemerkt door de jonge Octavianus. Historisch gezien is dit echter niet correct, daar het ontstaan van de relatie tussen beiden hier reeds voor het einde van het tweede triumviraat en de geboorte van Livia's eerste zoon wordt geplaatst.\nLivia speelt de hoofdrol in serie \"Domina\" (2021) van Sky Atlantic. In het eerste seizoen wordt haar leven gevolgd vanaf haar uithuwelijking aan Tiberius Claudius Nero (42 v.Chr.) tot en met de familiale crisis die ontstaat na de dood van Marcellus (22 v.Chr.). Af en toe zijn er ook korte flashbacks naar haar jaren als kind. Hoe ze omgaat met de politieke erfenis van haar vader speelt een centrale rol in de reeks. De botsing tussen de republikeinse overtuigingen van haar vader waaraan ze trouw heeft beloofd en de absolutistische overtuigingen van haar tweede echtgenoot Octavianus zorgen bij Livia voor een ideologische tweestrijd waar zij in dialoog met haar opgegroeide kinderen en getrouwen een antwoord op zoekt. Livia wordt gespeeld door Meadow Nobrega (kind), Nadia Parkes (adolescent) en Kasia Smutniak."}
{"id": "10386", "revid": "314527", "url": "https://nl.wikipedia.org/wiki?curid=10386", "title": "Lijsttrekker", "text": "De lijsttrekker of lijstaanvoerder is in Nederland, Belgi\u00eb en Suriname de hoogst geplaatste persoon op de kandidatenlijst van een politieke partij bij verkiezingen. De lijsttrekker speelt namens de partij de hoofdrol in de verkiezingscampagne en de debatten. De lijsttrekker krijgt in het algemeen veel meer aandacht in de media dan de andere kandidaten op de kandidatenlijst.\nEen lijsttrekker wordt soms ondersteund door \u00e9\u00e9n of meer lijstduwers aan het einde van een lijst.\nRol na de verkiezingen.\nNederland.\nGebruikelijk is dat de lijsttrekker na een succesvol verloop van de verkiezingen ook de rol van fractievoorzitter vervult. Een van de eerste taken\nvan de nieuwe fractie na de verkiezingen is dan ook het uit haar midden kiezen of aanwijzen van de fractievoorzitter.\nHet is gebruikelijk, maar zeker niet noodzakelijk, dat de lijsttrekker van een partij die deelneemt aan de regeringscoalitie na de verkiezingen voor de Tweede Kamer door zijn of haar partij kandidaat wordt gesteld voor de functie van minister-president of vicepremier in het kabinet.\nDe lijsttrekker wordt na de verkiezingen vaak aangeduid met 'partijleider' of 'politiek leider'.\nBelgi\u00eb.\nOp het niveau van de gemeente is het normaal de bedoeling dat de lijsttrekker van de partij die de meeste stemmen behaalde, het burgemeesterschap voor zich opeist. Nochtans kan hij of zij buitenspel gezet worden door coalitievorming en afspraken tussen kleinere partijen. Uiteindelijk moet de kandidaat-burgemeester door een meerderheid in de gemeenteraad voorgedragen worden bij de provinciegouverneur om later door de gewestregering benoemd te worden.\nOp federaal en gewestniveau spelen de lijsttrekkers van de belangrijkste partijen een voorname rol in de coalitievorming, met het doel een regering te vormen. Er is echter geen noodzakelijk verband tussen het lijsttrekkerschap en de latere uitoefening van een mandaat in de nieuwe regering of het fractievoorzitterschap in het parlement."}
{"id": "10387", "revid": "196237", "url": "https://nl.wikipedia.org/wiki?curid=10387", "title": "Hilbert Geerling", "text": "Hilbert Geerling is een Nederlandse goochelaar die gespecialiseerd is in het goochelen voor kinderen.\nHij is vijfvoudig Nederlands Kampioen Goochelen voor kinderen. Hij vertelt in zijn voorstellingen een verhaal waar de trucs een onderdeel van zijn.\nHilbert Geerling was voorzitter van de Nederlandse Magische Unie en van 2000 tot en met 2003 ook president van de Internationale Goochelbond FISM (Federation Internationale des Societes Magique). Onder zijn leiding werden in juli 2003 de Wereldkampioenschappen Goochelen georganiseerd, een evenement waar meer dan 2000 goochelaars van over de hele wereld naartoe komen.\nGeerling speelde eigen theatershows getiteld: \"De wurm in de ketel\", \"Professor D zit in de puree\", \"Het allergrootste goochelgeheim\", \"Nico met z'n kliko\", \"De toverketel van Swiegel Miegel\" en \"De geheimzinnige grotten van Grok M'Gar\".\nIn 2013 ontving hij de 'gouden NMU speld'. De hoogste onderscheiding binnen de Nederlandse Goochelwereld, die wordt uitgereikt aan mensen die een belangrijke bijdrage hebben geleverd aan de goochelkunst. Hilbert kreeg de speld met name voor de vernieuwende manier waarop hij goochelen en theater combineert."}
{"id": "10388", "revid": "231402", "url": "https://nl.wikipedia.org/wiki?curid=10388", "title": "64", "text": "Het jaar 64 is het 64ste jaar in de 1ste eeuw volgens de christelijke jaartelling."}
{"id": "10389", "revid": "47699755", "url": "https://nl.wikipedia.org/wiki?curid=10389", "title": "Goochelaar", "text": ""}
{"id": "10392", "revid": "403120", "url": "https://nl.wikipedia.org/wiki?curid=10392", "title": "Arabisch", "text": "Arabisch (in het Arabisch: \u0627\u0644\u0639\u0631\u0628\u064a\u0629, \"al \u02bfarabiyya\", of soms kortweg \u0639\u0631\u0628\u064a, \"arabi\") is een Semitische taal die door ongeveer 380 miljoen mensen in verscheidene landen wordt gesproken.\nDe politieke, culturele en religieuze betekenis van de taal werd in 1973 officieel erkend door de Verenigde Naties. Het Arabisch werd toen de zesde taal van de VN naast het Mandarijn, Engels, Russisch, Frans en Spaans. De offici\u00eble taaldag van de Verenigde Naties voor het Arabisch wordt wereldwijd gevierd op 18 december.\nVeel belangrijke religieuze, mathematische, filosofische en astrologische werken zijn oorspronkelijk in het Arabisch geschreven.\nArabisch wordt geschreven in het Arabische alfabet, een consonantschrift met 28 letters. Arabisch wordt van rechts naar links geschreven. \nVerspreiding.\nHet Arabisch is de offici\u00eble taal in Noord-Afrika (Marokko, Mauritani\u00eb, Algerije, Tunesi\u00eb, Libi\u00eb, Egypte en Soedan), in het Midden-Oosten (Jordani\u00eb, Libanon, Palestina en Syri\u00eb), in de Golf (Irak, Koeweit, Saoedi-Arabi\u00eb, Qatar, Oman, Jemen, Bahrein en de Verenigde Arabische Emiraten) en in Somali\u00eb, Djibouti en de Comoren. Al deze landen zijn tevens lid van de Arabische Liga.\nVerder is het Arabisch ook een offici\u00eble taal in Tsjaad (geen lid van de Arabische Liga) en Eritrea (naast Engels en Tigrinya). In een aantal landen, waaronder Iran, wordt Arabisch onderwezen in openbare scholen.\nDaarnaast is het Arabisch in zeer veel landen een minderheidstaal, waaronder in veel westerse landen. In 2021 telde Canada bijvoorbeeld 508.000 moedertaalsprekers van het Arabisch, oftewel bijna 1,5% van de bevolking.\nGeschiedenis.\nPre-Islamitisch.\nIn de Oudheid werden op het Arabische Schiereiland meerdere dialecten van het Oud-Arabisch gesproken. De oudste attestaties van het Arabisch dateren van het eerste millennium v\u00f3\u00f3r Christus. \nStandaardisering.\nVlak voor de opkomst van de Islam ontstond er in Hejaz (een regio op Arabische Schiereiland) een variant van het Arabisch die de dialecten oversteeg. De codificatie van het Arabisch werd in gang gezet door Abu al-Aswad ad-Du'ali, die de vader van de Arabische grammatica wordt genoemd.\nTwee andere belangrijke figuren bij de codificatie waren al-Khalil en zijn leerling Sibawaihi, die respectievelijk het eerste woordenboek en de eerste volledige grammatica schreven. Bij die codificatie steunde men op drie bronnen: de taal van de pre-islamitische po\u00ebzie, de taal van de Koran en het taalgebruik van de Bedoe\u00efenen.\nVerspreiding.\nDe taal verspreidde zich vanaf de 7e eeuw snel over het Midden-Oosten, samen met de islam. Vanaf de 8e eeuw was de Arabische taal \"incontournabel\" geworden in het Middeleeuwse Midden-Oosten en daarbuiten.\nHuidige situatie.\nModern Standaard Arabisch.\nHet Arabisch zoals dat tegenwoordig wordt gebruikt in de media en in al het geschreven materiaal (zoals documenten en boeken, inclusief schoolboeken en leesboeken voor jonge kinderen) wordt in het westen wel Modern Standaardarabisch genoemd. Hierbij wordt een onderscheid gemaakt met het klassiek Arabisch (Foe\u1e63\u1e25\u0101) waarin de Koran is geschreven. In de Arabische wereld wordt dit onderscheid niet gemaakt.\nOf het Arabisch \u00e9\u00e9n taal is of bestaat uit meerdere talen, is een zware, politiek geladen discussie, vergelijkbaar met bijvoorbeeld Chinees als macrotaal, of Hindi en Urdu. Waar sprekers van Hindi en Urdu zeggen dat ze elkaar niet verstaan, zelfs als ze dat wel kunnen, is het bij Arabisch meestal omgekeerd. Sprekers van verschillende dialecten zeggen dat ze elkaar goed verstaan, zelfs al is dat niet zo. De onderlinge verstaanbaarheid is sterk afhankelijk van geografische nabijheid en van de formaliteit. Bijvoorbeeld: een Syri\u00ebr en een Libanees kunnen elkaar veel beter verstaan dan een Syri\u00ebr en een Libi\u00ebr. Het gesprek zal ook vlotter verlopen als beiden zoveel mogelijk standaard Arabisch proberen te praten, in plaats van hun lokaal dialect. Codeswitching is zeer gangbaar.\nRegiolecten.\nIn de dagelijkse conversatie worden in de Arabische landen en regio's in het Midden-Oosten en de Maghreb verschillende Arabische vari\u00ebteiten en dialecten gesproken. Deze verschillen onderling sterk, waardoor Arabischsprekende inwoners uit verschillende regio's elkaar soms niet kunnen verstaan. Zo zou een Syri\u00ebr van het Marokkaanse dialect slechts 10% kunnen verstaan. Er wordt echter van oorsprong niet of nauwelijks in de vari\u00ebteiten en dialecten geschreven. De laatste jaren gebeurt dit steeds meer, bijvoorbeeld in het Egyptisch-Arabisch. Het Egyptisch-Arabisch neemt een bijzondere positie in onder de vari\u00ebteiten en dialecten: het is de meest begrepen vari\u00ebteit van het Arabisch, door de wijdverspreide distributie van Egyptische films en televisieshows in de Arabische wereld.\nIn het \"Handbuch der arabischen Dialekte\" van W. Fischer en O. Jastrow (1980) worden de volgende dialectgroepen onderscheiden:\nEen buitenlander die Modern Standaardarabisch spreekt wordt waarschijnlijk raar aangekeken, omdat deze taalvariant tamelijk formeel overkomt, maar hij kan zich wel verstaanbaar maken tegenover een spreker van het Arabisch die onderwijs heeft genoten. Wat deze mensen terugzeggen is misschien moeilijk te verstaan, tenzij zij hun best doen om formeel te spreken.\nAlfabet.\nSchrijfrichting.\nArabisch wordt van rechts naar links geschreven. Voorbeeld: \u0643\u062a\u0627\u0628 - kit\u0101b \"boek\": letters kaf (\u0643)- ta (\u062a) - alif (\u0627) - ba (\u0628).\nDe volgorde van cijfers in getallen is dezelfde als in (bijvoorbeeld) het Nederlands. \nKlinkers.\nHet Arabische alfabet is een consonantenschrift: er zijn drie korte klinkers, 'a', 'oe' en 'i', die meestal niet geschreven worden. Als ze wel geschreven worden is dit door middel van diakritische tekens boven of onder een letter. \nDeze diakritische tekens zijn:\nDeze tekens worden, net als in het Hebreeuws, dus veelal weggelaten. Zonder verdere contextinformatie zou \u0645\u062f\u0631\u0633\u0629 zowel \"madrasa\" (\"school\") kunnen betekenen als \"mudarrissa\" (\"lerares\"). Alleen in woordenboeken, schoolboeken, de Koran en in wetsteksten worden zij uit praktische en principi\u00eble overwegingen wel gebruikt.\nDe letters \u2018 \u0627 \u2019 (alif), \u2018 \u0648 \u2019 (w\u0101w) en \u2018 \u064a \u2019 (y\u0101') kunnen als medeklinker en als drager van een lange klinker (respectievelijk de \u2018a\u2019, \u2018oe\u2019 en \u2018i\u2019) voorkomen en worden om die reden ook wel \u2018de zwakke medeklinkers\u2019 genoemd.\nVerschillende vormen van een letter.\nDe geschreven vorm van een letter in een Arabisch woord is afhankelijk van de positie binnen het woord. Er zijn tot vier verschillende vormen van een letter. \nEr zijn verbindende en niet-verbindende letters. Een verbindende letter schrijft men in een woord vast aan de letter die er op volgt. Een niet-verbindende letter staat los van de volgende letter. De niet-verbindende letters zijn \u2018 \u0627 \u2019 (Alif), \u2018 \u062f \u2019 (D\u0101l), \u2018 \u0630 \u2019 (\u00f0\u0101l), \u2018 \u0631 \u2019 (R\u0101'), \u2018 \u0632 \u2019 (Z\u0101yn) en \u2018 \u0648 \u2019 (W\u0101w).\nDe onderstaande voorbeelden zijn met de letter \u0639 \u2019 (\u2018\u0100yn)\nVormen:\nVoorbeeld: \u064a\u0639\u0631\u0641 \u0645\u0639\u0644\u0645 \u0641\u064a \u0634\u0627\u0631\u0639 \u0641\u064a \u0639\u0627\u0635\u0645\u0629 \u0647\u0648\u0644\u0646\u062f\u0627 \u0627\u0644\u0645\u0635\u0646\u0639 - y'arif mu'allim fi shari' fi 'asima hulanda almasna'. - \"een leraar in een straat in de hoofdstad van Nederland kent de fabriek\". De 'ain vindt men als volgt: ge\u00efsoleerde vorm als laatste letter van \u0634\u0627\u0631\u0639, beginvorm als eerste letter van \u0639\u0627\u0635\u0645\u0629, middenvorm als 2e letter van \u0645\u0639\u0644\u0645, eindvorm als laatste letter van \u0627\u0644\u0645\u0635\u0646\u0639.\nNiet-verbindende letters hebben door hun aard geen begin- of middenvorm. (Beginvorm is gelijk aan zelfstandige vorm, en middenvorm is gelijk aan eindvorm.)\nHoofdletters.\nHet Arabische schrift kent geen hoofdletters, in tegenstelling tot het Latijnse schrift. Het staat daar niet alleen in, ook schriften als bijvoorbeeld Bengaals, Chinees, Georgisch, Hebreeuws, Hindi, Perzisch en Urdu kennen geen hoofdletters.\nFonetiek en Fonologie.\nTien Arabisch medeklinkers vallen onder te verdelen in 2 categorie\u00ebn: emfatisch en niet-emfatisch. Dit concept is eigen aan de Semitische talen, en komt dus niet voor in het Nederlands of Engels. Het gaat om de volgende medeklinkers: T, D, Z en S. Het Arabisch heeft deze letters dus dubbel, \u00e9\u00e9n keer met en \u00e9\u00e9n keer zonder nadruk. Het gaat telkens om 2 verschillende letters, niet om variaties van 1 letter. \nHet Arabisch kent een aantal letters zonder equivalent in het Latijnse alfabet en schrift. Bovendien zijn sommige daarvan moeilijk uit te spreken voor sprekers van talen uit geheel andere taalfamilies. Enkele voorbeelden: \u062d (H\u0101'/\u1e25\u0101'), \u0639 (\u2018Ayn), \u0642 (Qaf (Arabische letter)).\nSubstantieven.\nEr zijn 3 naamvallen, 2 geslachten, 3 getallen en 3 'staten'.\nNaamvallen.\nHet Arabisch kent drie naamvallen: de nominatief (\u0627\u0644\u0631\u064e\u0651\u0641\u0652\u0639\u064f, ar-raf'), de genitief (\u0627\u0644\u0652\u062c\u064e\u0631\u064f\u0651, al-jarr) en de accusatief (\u0627\u0644\u0646\u064e\u0651\u0635\u0652\u0628\u064f, an-na\u1e63b). \nGeslacht.\nNet als in bijvoorbeeld de Romaanse talen kan in het Arabisch een substantief mannelijk of vrouwelijk zijn en is er geen onzijdige klasse. Het mannelijke geslacht is het 'basisgeslacht', het vrouwelijke geslacht is slechts een 'tak' ervan. In het Arabisch worden veruit de meeste vrouwelijke woorden aangegeven met suffixen. Meestal is dit \u062a\u064e\u0627\u0652\u0621\u064f \u0627\u0644\u0652\u0645\u064e\u0631\u0652\u0628\u064f\u0648\u0652\u0637\u064e\u0629\u064f) \u0640\u064e\u0640\u0629, t\u0101 marb\u016b\u1e6d\u0101), zoals in \u0627\u0650\u0645\u0652\u0631\u064e\u0623\u064e\u0629 (imr\u0101-\u0101, vrouw) of \u0645\u064f\u0639\u064e\u0644\u0650\u0651\u0645\u064e\u0629 (mu'allim\u0101, lerares). Dit suffix wordt de \"gebonden t\u0101\" genoemd, want deze letter wordt niet uitgesproken aan het einde van de zin, maar er bestaan ook enkele woorden die een normale t\u0101 (\u062a) als vrouwelijk suffix gebruiken, zoals te zien is in woorden als \u0628\u0650\u0646\u0652\u062a (bint, dochter) en \u0623\u064f\u062e\u0652\u062a (ucht, zuster). Andere achtervoegsels voor vrouwelijke substantieven zijn \u0640\u064e\u0627\u0652\u0621 en \u0640\u064e\u0649\u0652/ \u0640\u064e\u0627\u0652.\nGetal.\nHet substantief kan in het enkelvoud, de dualis of het meervoud staan. De dualis wordt gevormd door het toevoegen van een suffix (-ani in de nominatief; -ayni in de accusatief en genitief). \nMeervouden zijn niet zo eenvoudig te vormen in het Arabisch als in het Nederlands. Arabische meervouden kunnen regelmatig zijn, wat wil zeggen dat er een suffix -uun (mannelijk) of -aat (vrouwelijk) wordt toegevoegd. Veel van de Arabische meervouden zijn zogenoemde 'gebroken meervouden', wat betekent dat woorden worden opgebroken en klinkers op andere plaatsen worden gezet. Het Arabisch kent veel zulke meervouden en vaak kan de spreker of schrijver ook nog kiezen uit meer dan \u00e9\u00e9n vorm. Voorbeeld van een dergelijk meervoud is \"arenden\" (enkelvoud: \u0639\u064f\u0642\u064e\u0627\u0628 ('uq\u0101b)): \u0639\u0650\u0642\u0652\u0628\u064e\u0627\u0646 (\u2018iqb\u0101n), \u0639\u064f\u0642\u0652\u0628\u064e\u0627\u0646 (\u2018uqb\u0101n), \u0623\u064e\u0639\u0652\u0640\u0642\u064f\u0628 (a\u2018qub).\n'Staat'.\nSubstantieven kunnen bepaald, onbepaald of bepaald-door-constructie zijn. Als een substantief het lidwoord heeft, is het bepaald. Als het geen lidwoord heeft, kan het onbepaald zijn, ofwel is het toch bepaald, namelijk door een constructie met de idafa of een possessief suffix.\nVoornaamwoorden.\nEr zijn 12 vormen van persoonlijke voornaamwoorden. Voor de eerste persoon heb je 'ik' en 'wij'. Voor de tweede en derde persoon maakt men een onderscheid tussen mannelijk en vrouwelijk, en bovendien is er ook een dualis. \nAls een voornaamwoord in de accusatief of de genitief komt te staan, gebeurt dit aan de hand van enclitische vormen. \nWerkwoorden.\nWerkwoorden in het Arabisch hebben 2 tijden (verleden en tegenwoordig), 2 vormen (actief en passief), en 4 modi. Er zijn 2 deelwoorden en een masdar, maar geen infinitief. Werkwoorden worden vervoegd volgens persoon, geslacht en getal. \nNaast de indicatief bestaan in het Arabisch de volgende wijzen (\"modi\"): imperatief, subjunctief en de apocopaat. Deze wijzen komen alleen voor in de tegenwoordige tijd, zoals bij de imperatief ook in het Oud-Grieks en Latijn het geval is.\nDe stammen.\nDe meeste werkwoorden hebben een wortel bestaande uit drie radicalen. Er bestaat daarnaast ook een kleinere categorie van werkwoorden met een wortel bestaande uit vier radicalen.\nWesterse arabisten hebben een categorisering van Arabische werkwoorden ingevoerd in verschillende \"vormen\", soms ook \"stammen\" genoemd, aangeduid met een Romeins cijfer. De basisvorm is vorm I, alle andere vormen zijn zogenaamde afgeleide vormen, die men door modificatie van de vorm van vorm I kan verkrijgen. Bij werkwoorden met een wortel van drie radicalen zijn er vijftien mogelijke vormen. Vorm IX en de vormen XI-XV zijn zeldzaam en worden vaak weggelaten in leerboeken. Bij werkwoorden met een wortel van vier radicalen zijn er vier mogelijke vormen. De Romeinse cijfers worden door Arabieren zelf niet gebruikt, zij verwijzen naar de verschillende vormen met de respectievelijke vorm van het werkwoord \u0641\u0639\u0644 \"fa'ala\".\nZwakke werkwoorden.\nEen zwak' werkwoord in het Arabisch is een werkwoord met \u00e9\u00e9n of meerdere zwakke radicalen (waw \u0648 en ya \u064a.) \nMen onderscheidt de volgende categorie\u00ebn:\nIn sommige zwakke werkwoorden zijn twee van de drie radicalen zwak, bijvoorbeeld wa'\u0101 \u0648\u0639\u0649: \"beseffen\" en ra'\u0101 \u0631\u0623\u0649 \"zien\".\nCongruentie van het werkwoord.\nOndanks het feit dat het Arabisch wel persoonlijke voornaamwoorden heeft, worden die meestal niet gebruikt, aangezien men de persoon doorgaans kan afleiden uit de vorm van het werkwoord. Bij het vervoegen van het werkwoord worden zowel prefixen als suffixen aan de werkwoordstam toegevoegd. Er wordt bovendien in de 2e en 3e persoon (zowel enkelvoud als meervoud) een onderscheid gemaakt tussen man(nen) en vrouw(en). Als het om een gemengde groep gaat, wordt die in de taal als mannelijk bestempeld. In het meervoud wordt vormelijk onderscheid gemaakt tussen een dualis (twee personen) en een gewoon meervoud (minstens drie personen). Dit onderscheid wordt net als het geslachtsonderscheid niet in de eerste persoon gemaakt.\nDe zinsvolgorde heeft een consequentie voor de vervoegingen van het werkwoord bij meervouden. Indien het werkwoord voor het onderwerp staat, gebruikt men de vervoeging van het enkelvoud. Het geslacht blijft wel behouden en de regel is alleen van toepassing op de derde persoon. Indien de volgorde echter onderwerp-werkwoord is, moet men w\u00e9l de vervoeging van het meervoud gebruiken.\nVoorbeeld 1: de mannen eten brood:\nVoorbeeld 2: de meisjes/dochters eten brood:\nMasdar.\nEen masdar is een verbaal substantief dat afgeleid is van een werkwoord. Voorbeeld \u0627\u0644\u062f\u0631\u0627\u0633\u0629 (ad-dir\u0101sa: de studie) van het werkwoord \u062f\u0631\u0633 (darasa: studeren). Voor de afleiding is er voor vorm I geen vaste regel, voor de hogere vormen is die er wel, verschillend per vorm.\nWoordvolgorde en zinsbouw.\nDe zinsvolgorde in een Arabische verbale zin is gewoonlijk: \"werkwoord-onderwerp-objecten\". \nVoorbeeld:\n\u0635\u064e\u0641\u064e\u0651\u0631\u064e \u0641\u064f\u0624\u0627\u062f\u064f \u0628\u0627\u0644\u0635\u064e\u0651\u0641\u064e\u0651\u0627\u0631\u064e\u0629\u0650. (\"\u1e62affara Foe'\u0101du bi\u1e63\u1e63affar\u0101\") = Foe'ad blies op de fluit.\nIn deze zin is \u0635\u064e\u0641\u064e\u0651\u0631\u064e de persoonsvorm, \u0641\u064f\u0624\u0627\u062f\u064f het onderwerp en \u0628\u0627\u0644\u0635\u064e\u0651\u0641\u064e\u0651\u0627\u0631\u064e\u0629\u0650 het objectgedeelte van de zin.\nNominale zinnen hebben doorgaans een andere volgorde: onderwerp(-koppelwerkwoord)-naamwoordelijk deel. Het is gebruikelijk dat het koppelwerkwoord \"zijn\" (\u0643\u064e\u0627\u0646\u064e, k\u0101na) weggelaten wordt in de zin.\nIn meer detail is de volgorde van een Arabische verbale zin normaal: \"werkwoord-onderwerp-lijdend voorwerp-meewerkend voorwerp-bepalingen van plaats\". Voorbeeld: \u064a\u0623\u0643\u0644 \u0627\u0644\u0645\u0639\u0644\u0645 \u062e\u0628\u0632 \u0645\u0639 \u0632\u0648\u062c\u062a\u0647 \u0641\u064a \u0627\u0644\u0645\u0637\u0639\u0645 (ya'kul almu\u02bfallim chubz ma\u02bfa zouzjatihi fil mat\u02bfam): de leraar (\u0627\u0644\u0645\u0639\u0644\u0645) eet brood (\u064a\u0623\u0643\u0644 \u062e\u0628\u0632) in het restaurant (\u0641\u064a \u0627\u0644\u0645\u0637\u0639\u0645) met zijn vrouw (\u0645\u0639 \u0632\u0648\u062c\u062a\u0647).\nMen mag een zin echter wel degelijk ook met het onderwerp beginnen. Voorbeeld \u0627\u0644\u0645\u0639\u0644\u0645 \u064a\u0623\u0643\u0644 \u062e\u0628\u0632 \u0645\u0639 \u0632\u0648\u062c\u062a\u0647 \u0641\u064a \u0627\u0644\u0645\u0637\u0639\u0645 (almu\u02bfallim ya'kul chubz ma\u02bfa zouzjatihi fil mat\u02bfam). Deze volgorde dient in beginsel om het \"onderwerp\" te benadrukken: in het voorbeeld is het de leraar die eet en niet bijvoorbeeld de ingenieur. Hoewel dit de theorie is, gebruikt men in de Arabische spreektaal beide volgorden ook zonder speciale benadrukking van het onderwerp.\nIndien men uitgaande van een reguliere zin een ja/nee vraagzin wil construeren, moet men het niet letterlijk te vertalen vraagwoord \u0647\u0644 (hal) voor de zin voegen. Voorbeeld: \u0647\u0644 \u064a\u0623\u0643\u0644 \u0627\u0644\u0645\u0639\u0644\u0645 \u062e\u0628\u0632 \u0645\u0639 \u0632\u0648\u062c\u062a\u0647 \u0641\u064a \u0627\u0644\u0645\u0637\u0639\u0645\u061f (hal ya'kul almu\u02bfallim chubz ma\u02bfa zouzjatihi fil mat\u02bfam?): eet de leraar brood in het restaurant met zijn vrouw? \nInvloed van het Arabisch op andere talen.\nDe talen van Noord-India, Oost-Afrika, Iberi\u00eb, Turkije Centraal-Azi\u00eb en Perzi\u00eb (Iran) kennen veel leenwoorden uit het Arabisch. In vele gevallen zijn er echter modificaties aan de vorm en/of aan de betekenis. Enkele voorbeelden van Arabische leenwoorden in het Hindi:\nEnkele leenwoorden uit het Arabisch zijn zeer algemeen geworden. Het op internationaal niveau sterkst doorgedrongen Arabische woord is waarschijnlijk \"qahwa\" (\"koffie\").\nNederlandse woorden die met \"al\" beginnen hebben in veel gevallen een Arabische oorsprong, bijvoorbeeld \"algebra\", \"alcohol\", \"alkaan\", \"alkoof\" en \"almanak\". Hetzelfde geldt voor veel Spaanse woorden die beginnen met \"al\". Dit is logisch omdat \"al\" het Arabische lidwoord is. Een minder duidelijk voorbeeld is de 'luit', afgeleid van \"al-ud\", een Arabisch tokkelinstrument. De a is hier dus weggevallen.\nWetenschappelijke termen en vooral de namen van veel sterren (bijvoorbeeld Deneb, Aldebaran) zijn uit het Arabisch afkomstig.\nHieronder een lijstje met enkele voorbeelden van Nederlandse woorden die uit het Arabisch ontleend zijn. Zie ook de lijst van Arabische woorden in de Nederlandse taal.\nDaarnaast zijn er ook Arabische woorden die niet zijn vertaald en (recent) hun intrede hebben gedaan, zoals:"}
{"id": "10393", "revid": "135307", "url": "https://nl.wikipedia.org/wiki?curid=10393", "title": "Tiberius Claudius Nero (vader)", "text": "Tiberius Claudius Nero (\u00b1 85 - 33 v.Chr.) was een vooraanstaande Romein, die de eerste echtgenoot van Livia was en bij haar een zoon had, die de latere \"princeps\" Tiberius zou worden.\nAfkomst.\nTiberius was de zoon van Drusus Claudius Nero I (geboren rond 105 v.Chr) en zo een afstammeling van Tiberius Claudius Nero, de zoon van Appius Claudius Caecus.\nLeven.\nTiberius was al een veelbelovende jongeman in zijn jeugd en zou zich persoonlijk aan Marcus Tullius Cicero zijn gaan voorstellen om diens dochter Tullia te huwen. Maar deze was al getrouwd met Publius Cornelius Dolabella, voordat haar vader haar had kunnen tegenhouden\nOnder Caesar.\nHij diende als \"quaestor\" en \"proquaestor\" onder Gaius Julius Caesar (48 v.Chr.) in de Alexandrijnse oorlog en had het bevel over een vloot die de Egyptische vloot aan de Canopische monding van de Nijl versloeg. Hij werd voor zijn diensten, bewezen aan Caesar, beloond door als \"pontifex\" te worden aangesteld in de plaats van Publius Cornelius Scipio en werd opgedragen om \"coloniae\" te stichten in het Galli\u00eb ten noorden van de Alpen, waaronder Narbo (Narbonne) en Arelate (Arles).\nNa Caesars dood.\nNa de moord op Caesar ging hij zover dat hij zelfs voorstelde dat de moordenaars zouden moeten worden beloond. Hij was waarschijnlijk \"pretor\" in 42 v.Chr. Toen er onenigheid ontstond onder de \"triumviri\" vluchtte hij naar Perusia en sloot zich aan bij \"consul\" Lucius Antonius, die daar in 41 v.Chr. werd belegerd. In dit jaar werd zijn oudste zoon Tiberius, de toekomstige \"princeps\", geboren: zijn moeder was Livia Drusilla, de dochter van Livius Drusus.\nToen Perusia zich in het volgende jaar overgaf, slaagde Nero erin te ontsnappen met zijn gezin naar Praeneste en vandaar naar Napels. Nadat hij zonder succes had gepoogd slaven onder de wapenen te brengen door hen hun vrijheid te beloven, stak hij over naar Sextus Pompeius in Sicili\u00eb. In Napels, terwijl zij in het geheim een schip probeerden vast te krijgen, werden zij bijna door de kreten van het kind verraden. Nero, die meende dat hij niet met de nodige egards was ontvangen door Pompeius, stak over naar Marcus Antonius in Achaea en, nadat Marcus Antonius en Octavianus zich aan het eind van het jaar (40 v.Chr.) hadden verzoend te Brundisium, en in 39 v.Chr. door het pact van Misenum ook met Sextus Pompeius vrede was gesloten, keerde hij met zijn gezin naar Rome terug. Livia, die een grote schoonheid bezat, wekte de passie van Octavianus op, aan wie zij door haar echtgenoot werd overgedragen toen ze reeds zes maanden zwanger was van haar tweede zoon Drusus. Nero gaf Livia weg zoals een vader zijn dochter (38 v.Chr.), maar hij moest hiervoor wel eerst formeel van haar zijn gescheiden. Hij gaf haar zelfs een bruidsschat mee. Toen Drusus werd geboren, stuurde Caesar Augustus de jongen naar zijn vader, want, verwekt tijdens het huwelijk van Nero met Livia, was Nero zijn wettige vader. Caesar Augustus, die een enorm methodisch man was, maakte een opmerking in zijn memorandumbook, \u00ab dat Caesar het kind naar Nero zijn vader stuurde dat was geboren uit zijn vrouw Livia \u00bb.\nNero stierf kort daarop en stelde Caesar Augustus als voogd aan over zijn beide zonen. Indien Tiberius in 42 v.Chr. was geboren, stierf Nero in 34 of 33 v.Chr., want zijn negen jaar oude zoon Tiberius hield zijn begrafenisrede voor de Rostra."}
{"id": "10394", "revid": "1312480", "url": "https://nl.wikipedia.org/wiki?curid=10394", "title": "Kiloton", "text": ""}
{"id": "10395", "revid": "523057", "url": "https://nl.wikipedia.org/wiki?curid=10395", "title": "Megaton", "text": "De megaton is een eenheid van massa, gelijk aan 1000 miljoen kilogram. \nMen denkt bij megaton echter meestal aan energie, namelijk de energie die vrijkomt bij een ontploffing van waterstofbommen en andere zeer energetische gebeurtenissen, zoals het inslaan van grote meteorieten op aarde. Een megaton is gedefinieerd als de energie die vrijkomt bij het ontploffen van 1\u00a0000\u00a0000 ton (1\u00a0000\u00a0000\u00a0000\u00a0kg) TNT, oftewel ca. 4,2 \u00d7 1015 joule = 4,2\u00a0PJ.\nDe zwaarste waterstofbom die ooit is getest, de Tsar Bomba, had een energie van 50 megaton. Die hoeveelheid energie zou in 1999 voldoende zijn geweest om twee dagen lang in de hele menselijke energiebehoefte te voorzien. In plaats daarvan was de energie geconcentreerd op \u00e9\u00e9n plek, en kwam vrij in een fractie van een seconde."}
{"id": "10396", "revid": "67537284", "url": "https://nl.wikipedia.org/wiki?curid=10396", "title": "2,4,6-trinitrotolueen", "text": "2,4,6-trinitrotolueen of TNT (ook wel \"trotyl\" genoemd) (IUPAC-naam: \"2-methyl-1,3,5-trinitrobenzeen\") is een explosieve stof die veel wordt gebruikt vanwege een lage gevoeligheid en hoge brisantie. Net als buskruit verbrandt TNT snel als het zonder opsluiting wordt aangestoken, zonder explosie. TNT kan echter ook een detonatie ondergaan, dat wil zeggen dat het schokfront door de ontleding van de verbinding zich sneller verplaatst dan het geluid. Om dit te laten gebeuren is een flinke schokgolf nodig.\nHet molecuul bestaat uit tolueen waarvan de twee ortho- en het para-waterstofatoom zijn vervangen door een NO2-groep. De stof wordt gemaakt door de aromatische nitrering van tolueen. Zuiver TNT bestaat uit licht-geelbruin gekleurde kristallen, en kan lang bewaard worden. TNT is eenvoudig oplosbaar in veelgebruikte organische oplosmiddelen zoals ether, aceton en ethanol, maar slecht in water. Sommige chemische eigenschappen komen sterk overeen met die van picrinezuur.\nDe stof kan in pure vorm worden gebruikt als explosief maar er worden ook veel explosieven gebruikt die uit mengsels bestaan waarvan TNT een belangrijke component is. Dynamiet is niet hetzelfde als TNT: het bestaat uit een mengsel van kiezelgoer en nitroglycerine.\nBij de explosie van TNT komt een zwarte rook vrij die voornamelijk bestaat uit koolstof, omdat de zuurstofbalans van TNT \u221274% bedraagt. Dit wil zeggen dat er 74 massaprocent zuurstoftekort is in het molecuul om alles te verbranden tot water en koolstofdioxide. Om de zuurstofbalans iets te verschuiven wordt heel soms ammoniumnitraat toegevoegd. Opvallend genoeg zijn alle nitroaromaten (zoals picrinezuur) zeer explosief hoewel ze een zeer lage zuurstofbalans hebben."}
{"id": "10397", "revid": "264532", "url": "https://nl.wikipedia.org/wiki?curid=10397", "title": "Explosief", "text": "Explosieven of springstoffen zijn ontplofbare vaste of vloeibare stoffen, dat wil zeggen stoffen die in zeer korte tijd een ontledings- of verbrandingsreactie kunnen ondergaan waarbij gasvormige producten ontstaan die een veel groter volume innemen dan de oorspronkelijke stof. Als dit gebeurt, is er een steekvlam of vuurbol en vaak een harde knal waarneembaar. \nKenmerkend voor explosieven is het snelle vrijkomen van energie (in een fractie van een seconde), niet dat de energiedichtheid bijzonder hoog is. Die van steenkool is bijvoorbeeld 20 MJ/kg, die van TNT circa 4 MJ/kg.\nKenmerken.\nExplosieven zijn er in verschillende soorten en typen. Ze worden gekenmerkt door\nBij een explosie kan door de optredende expansie en drukgolf in de omgeving van de reactie schade ontstaan. Dit is natuurlijk een van de voornaamste redenen om explosieven te gebruiken in munitie, in de mijnbouw en bij het slopen van gebouwen en dergelijke. Er bestaan explosieven die mengsels zijn van op zich niet-explosieve stoffen zoals buskruit en stoffen die als zuivere stof al instabiel zijn, zoals trinitrotolueen (TNT) of acetonperoxide.\nMengsels bestaande uit een oxiderend middel (als zuurstofdrager), zoals salpeter, kalium- of natriumchloraat) en oxideerbare stoffen zoals zwavel, houtskool of sacharose, die niet detoneren maar explosief verbranden, worden ook wel sassen (enkelvoud sas) genoemd. \nFijn verdeelde koolstofhoudende oxideerbare stoffen, zoals meel, suiker of hout kunnen ook met alleen zuurstof uit de lucht explosief ontbranden. Men spreekt dan van een stofexplosie. Wordt het poeder in vloeibare zuurstof gedrenkt, dan spreekt men van oxyliquieten.\nToepassingen.\nWapens.\nExplosieven worden gebruikt in wapens; bij kogels alleen voor het afvuren, bij conventionele raketwapens en handgranaten voor een explosie bij het doel, en bij overige granaten voor beide; daarnaast ook voor bommen en mijnen.\nHet effect van het exploderen van de explosieve stof wordt vergroot doordat scherven van het omhulsel en toegevoegde metaaldelen als projectiel fungeren. Dit wordt fragmentatie genoemd. De volgende situaties kunnen onderscheiden worden:\nOverige toepassingen.\nExplosieven worden veelvuldig gebruikt in de mijnbouw en voor het slopen van gebouwen. \nBij sloop worden vaak snijladingen toegepast. Een snijlading bestaat uit een V-vormige koperen buis gevuld met een explosief. Door de explosie wordt de v dichtgedrukt en het nu vloeibare koper snijdt met grote snelheid het op te blazen materiaal door.\nPrecursoren.\nEr is een internetconsultatie geweest over een concept-wetsvoorstel \"Wet precursoren voor explosieven\", dat ziet op de invoering van een vergunningstelsel voor stoffen die gebruikt kunnen worden voor het vervaardigen van explosieven.\nHierin wordt onder meer bepaald dat particulieren de volgende stoffen in een hogere concentratie dan aangegeven niet meer zonder vergunning mogen bezitten:"}
{"id": "10398", "revid": "1078671", "url": "https://nl.wikipedia.org/wiki?curid=10398", "title": "Frans Masereel", "text": "Frans Laurent Wilhelmina Adolf Lodewijk Masereel (Blankenberge, 30 juli 1889 \u2013 Avignon, 3 januari 1972) was een Belgisch graficus, houtsnijder, kunstschilder en tekenaar. Hij wordt beschouwd als een van de belangrijkste grafische kunstenaars uit de twintigste eeuw.\nHij gaf in zijn houtsneden zijn eigen visie en zijn verzet tegenover de menselijke dwaasheden en het sociale onrecht zoals ze zich manifesteerden tijdens de twintigste eeuw. Stefan Zweig gaf over hem de uitspraak: \"Wanneer alles ten gronde zou gaan; alle boeken, monumenten, foto's en verslagen en er bleven slechts de houtsneden die Masereel gedurende tien jaar geschapen heeft gespaard, dan zou men alleen daaruit onze hele hedendaagse wereld kunnen reconstrueren.\"\nBiografie.\nMasereel wordt geboren in Blankenberge, aan de Belgische kust, waar zijn welgestelde Gentse Franstalige ouders, Fran\u00e7ois Masereel en Louisa Vandekerckhove, verblijven. In februari 1894 keert het gezin terug naar Gent. Kort daarop overlijdt zijn vader en zijn moeder hertrouwt in 1897 met de Gentse gynaecoloog en liberale vrijdenker Louis Lava. Tijdens de jaren 1907-1910 volgt de jonge Frans de lessen \"tekenen\" aan de Koninklijke Academie voor Schone Kunsten te Gent o.a. bij de schilder Jean Delvin. Van 1906 tot 1907 volgt hij ook de lessen typografie en boekdrukkunst aan de School van het Boek. Hij maakt kennis met de non-conformistische Gentse kunstenaar Jules De Bruycker, die een sterke invloed heeft op de artistieke evolutie van de jonge kunstenaar. Hij leert er de techniek van het etsen. In zijn atelier in de volkswijk van het Patershol maakt De Bruycker enkele opmerkelijke portretten van de jonge Frans Masereel.\nIn 1908 ontsnapt Masereel aan de dienstplicht door zich vrij te loten met een hoog nummer. Hij sluit zich wel aan bij de \"Garde Civique\", een afdeling van de Gentse burgerwacht.\nHij reist veel en gaat in 1908 naar Engeland en Duitsland. Hij komt een eerste maal in Parijs in 1909 en schetst er de bedelaars. In 1910 leert hij Pauline Imhoff kennen, een gescheiden fran\u00e7aise die in Gent leeft met haar dochter. Zij treden in het huwelijk in 1921 in Gen\u00e8ve en blijven hun hele leven samen. Dat zelfde jaar reist hij samen met Pauline naar Tunesi\u00eb. In juli 1911 gaan zij samen wonen in Parijs. Het is een tijd van studie, zoeken en proberen, en tekenen zonder stoppen. In 1912 neemt hij een eerste maal deel aan het Salon des Ind\u00e9pendants met drie tekeningen. Hier maakt hij kennis met Henri Guilbeaux, de uitgever van het invloedrijk satirische tijdschrift \"L'Assiette au Beure\". Uiteindelijk slaagt Masereel er in enkele spotprenten te publiceren in het weekblad \"Les Hommes du Jour\" van 17 mei 1913. Hij legt zich toe op tekeningen, aquarellen en grafische kunsten en komt toevallig in aanraking met de kunst der houtsnede, ge\u00efntrigeerd door de laat-middeleeuwse \"blokboeken\" en de vele houtsneden van Albrecht D\u00fcrer. Hij leert de eerste beginselen van de houtsnijkunst via een zekere Quatreboeufs, een vriend van de graveur Bernard Naudin.\nBij het uitbreken van de Eerste Wereldoorlog keert Masereel terug naar Belgi\u00eb. Begin september 1914 maakt hij nog enkele tekeningen van de verwoestingen in Dendermonde door het oprukkend Duitse leger. Hij moet dan begin oktober 1914 vluchten vanuit Gent, dat op het punt staat te vallen voor het Duitse leger. Via Duinkerken bereikt hij Parijs. Masereel vertolkt zijn afschuw voor de gruwelen van de oorlog met een twintigtal tekeningen in de publicatie \"La Grande Guerre par les Artistes\". Hij maakt ook de illustraties voor \"La Belgique envahi\" van de Belgische journalist Roland de Mar\u00e8s. In het eerste oorlogsjaar bevindt Masereel zich onder de invloed van het patriotisme en nationalisme dat alom tegenwoordig is. Mede door de pacifistische actie die Romain Rolland voert vanuit het neutrale Zwitserland, komt Masereel tot andere inzichten. Via Henri Guilbeaux, die in Gen\u00e8ve verbonden is aan het Internationaal Comit\u00e9 van het Rode Kruis, slaagt hij er in om in juli 1915 naar Zwitserland over te komen. Hij wordt er tewerkgesteld bij het Agentschap voor de Krijgsgevangenen als onbezoldigd vertaler van Vlaamse en Duitse brieven. Samen met Pauline Imhoff leeft hij er in armoedige omstandigheden en moet allerlei bijbaantjes aanvaarden, zelfs als kelner. In Gen\u00e8ve ontpopt hij zich tot de belangrijkste illustrator van de verschillende pacifistische publicaties. Hij tekent de voorpagina en levert enkele illustraties voor het tijdschrift \"Demain\" van zijn goede vriend Henri Guilbeaux en vanaf oktober 1916 wordt hij de vaste illustrator van \"Les Tablettes,\" uitgegeven door Jean Salives. Zijn tekening \"Assez \u01c3\" is een striemende aanklacht tegen de honderdduizenden slachtoffers die vallen tijdens de moordende offensieven van die jaren. De prenten uit \"Les Tablettes\" vormen de basis voor twee anti-oorlogsalbums met linoleumsneden: \"Les morts parlent\" (1917) en \"Debout les morts\" (1917).\nIn hetzelfde jaar wordt hij illustrator van het pacifistisch blad \"La Feuille\" uitgegeven door Jean Debrit. Het karig inkomen dat dit oplevert is meer dan welkom. Hij houdt deze dagelijkse bijdragen met een kleine duizend tekeningen in Oost-Indische inkt drie jaar vol. Hij probeert er met zijn tekeningen de hypocrisie en het cynisme van de offici\u00eble instanties aan beide zijden van de oorlog te ontkrachten en de verschrikkingen van de oorlog in beeld te brengen. Berucht omwille van zijn genadeloze anti-oorlogsprenten en zijn onafhankelijkheid van geest sluit Masereel in Gen\u00e8ve een hechte vriendschap met de militante Franse pacifist Romain Rolland (Nobelprijs literatuur in 1916 met zijn boekenreeks \"Jean Christophe\"), alsook met de Oostenrijkse schrijver Stefan Zweig. Deze laatste noemde de zwart-witprenten van Masereel \"het onvergankelijke grafische monument voor de oorlog, [...] die wat kracht en woede betreft zelfs niet achterblijven bij Goya's \"Desastres de la guerra\".\" Bij Masereel wordt de lino- en houtsnede het middel bij uitstek om zijn maatschappijkritiek en zijn pacifisme aan duizenden mensen bekend te maken. Doorheen zijn aanklachten probeert hij de uitbuiting en de onderdrukking van de gewone mens op het voorplan te plaatsen.\nOmwille van zijn pacifistisch engagement en zijn weigering om zich te conformeren aan de Belgische oorlogswetten komt Masereel in aanvaring met de Belgische autoriteiten: vanaf november 1917 wordt hij door de Zwitserse vreemdelingenpolitie beschouwd als een Belgische dienstweigeraar. Tot 1929 wordt hem de toegang tot het Belgische grondgebied verboden.\nMaar Masereel heeft veel meer in zijn mars dan de anti-oorlogsprenten waarmee hij bekendheid verwerft. In 1918 geeft hij in eigen beheer zijn eerste beeldroman (houtsnedensuite zonder tekst) uit : \"25 Images de La Passion d'un Homme\". Het is het verhaal van een kleine arme jongen, verstoten door zijn moeder, die opgroeit tot een proletari\u00ebr die de arbeiders wil ontvoogden, maar uiteindelijk terechtgesteld wordt. Masereel beleeft met deze beeldroman zijn grote doorbraak. Beelden uit deze reeks worden nog tientallen jaren gebruikt op allerhande affiches en publicaties van arbeidersbeweging.\nIn 1919 verschijnt zijn tweede beeldroman \"Mon livre d'heures\": een verhaal, ge\u00efnspireerd door biografische elementen maar ook met heel wat fantasie, over een vrije jongeman die de wereld intrekt. Opnieuw klaagt Masereel de machthebbers en de sociale wantoestanden aan, maar het is tevens het verhaal van liefde, verdriet en geluk. Deze beeldroman kent een groot succes en wordt vanaf 1920 ook verspreid in Duitsland (met meerdere herdrukken), de Verenigde Staten en China.\nEveneens in 1919 verschijnt de beeldroman \"Le Soleil\", een symbolisch verhaal over een man die zoekt naar vrijheid en licht, van de duisterste krochten tot naar de zon. Zoals een Icarus wordt hij bijna verteerd door het vuur, valt terug op de aarde en wordt bespot door zijn medemensen. Masereel poogt in deze beeldroman aan te tonen dat de drang naar vrijheid bij de mens zo sterk tot uiting komt, dat deze vrijheid moeilijk te dragen is.\nIn 1920 publiceert Masereel de beeldroman \"L'Id\u00e9e,\" een ode aan de vrije gedachte die zich op geen enkele manier laat knechten. We zien De Idee uitgebeeld als een naakte vrouw - de naakte waarheid - achtervolgd door de politie, de kerk, de burgerij en de justitie, maar ze leeft, overleeft, bemint en plant zich voort.\n\"Le Soleil\" is een van de eerste publicaties van de uitgeverij Le Sablier die in Gen\u00e8ve wordt opgericht door Frans Masereel en de Franse schrijver Ren\u00e9 Arcos. In deze reeks worden verschillende auteurs gepubliceerd die gekend zijn omwille van hun pacifistische of sociaal humanistische instelling: Romain Rolland, Pierre-Jean Jouve, Georges Duhamel, Charles Vildrac, Ren\u00e9 Arcos, Andreas Latzko, Walt Whitman, Emile Verhaeren, Maurice Maeterlinck en Henri Barbusse. Masereel cre\u00ebert voor elke van deze boeken de titelpagina en de illustraties. Bij Le Sablier worden ook de andere beeldromans van Masereel gepubliceerd: \"Histoire sans paroles\" (1920), \"Un fait divers\" (1920) en \"Souvenirs de mon pays\" (1921). De uitgeverij houdt op te bestaan in september 1921.\nDe eerste jaren na de oorlog wordt Masereel door de Belgische regering beschouwd als dienstweigeraar en kan daardoor niet terugkeren naar Belgi\u00eb. In juni 1922 verlaat hij Zwitserland en keert terug naar Frankrijk. Na een kort verblijf in Mantes-la-Jolie vestigt hij zich in Parijs, maar bepaald in de wijk van Montmartre. Het koortsachtige leven van de anonieme grootstad wordt een van de uitverkoren thema's in het oeuvre van Masereel. Het komt aan bod in verschillende van zijn houtsneden, tekeningen en schilderijen, maar ook in zijn beeldromans: \"La Ville\" (1925), \"Bilder der Grossstadt\" (1926) en \"Capitale\" (1935).\nVanaf 1922 is Masereel verbonden aan de Parijse galerij van Jean Billiet, die na 1929 wordt overgnomen door Pierre Vorms. In Parijs houdt Masereel zich afzijdig van de artistieke avant-garde kringen, maar in juni 1923 zal hij korte tijd zijn medewerking verlenen aan het internationalistische tijdschrift \"Clart\u00e9\" van de Franse schrijver Henri Barbusse. In deze jaren twintig is Masereel erg productief. Een van zijn meest geslaagde realisaties is de creatie van zijn beeldroman \"L'Oeuvre\": het verhaal van een gigantische sculptuur die zich onttrekt aan de controle van de kunstenaar. Opnieuw een ode aan de ongebreidelde scheppingsdrang van de kunstenaar. In deze jaren realiseert hij enkele merkwaardige portretten van o.m. Stefan Zweig en van zijn mecenas, de Zwitser Georg Reinhardt. Hij cre\u00ebert een reeks marionetten voor een toneelvoorstelling van \"Liluli\" van Romain Rolland en illustreert boeken van onder andere Stefan Zweig, Victor Hugo, Tolstoi, Thomas Mann, Oscar Wilde en Ernest Hemingway. Zijn belangrijkste opdrachten zijn de illustraties voor \"Jean-Christophe\" van Romain Rolland en voor \"La L\u00e9gende d'Ulenspiegel\" van Charles de Coster. In de Parijse hoofdstad raakt hij ook nauw bevriend met de Duitse expressionistische kunstenaar George Grosz en met de Duitse schrijver Kurt Tucholsky. In september 1925 koopt Masereel een eenvoudig vissershuisje in \u00c9quihen nabij Boulogne. De inspirerende omgeving van de zee, de vissers en de duinen vertaalt zich in een aantal kleurrijke schilderijen, aquarellen en talloze tekeningen. In deze jaren wordt het werk van Masereel tentoongesteld in Parijs, Chicago, New York, Moskou, Berlijn, Brussel, Winterthur, Wenen, Keulen en Hamburg. In de musea van Mannheim, Munchen en Amsterdam krijgt hij indrukwekkende r\u00e9trospectives.\nDe nazistische machtsovername van januari 1933 maakt dat het werk van Masereel in Duitsland verboden wordt. Zijn werken worden uit musea en bibliotheken verwijderd en enkele van zijn prenten worden te kijk gezet op de tentoonstelling Kulturbolschewistische Bilder in Mannheim; zijn Duitse uitgever - Malik Verlag in Berlijn - wordt in de as gelegd en zijn boek \"Bilder der Grossstadt\" komt op de lijst van de verboden boeken terecht. Van de weeromstuit zal Masereel zich in Parijs engageren in de antifascistische actie: hij sluit zich aan bij de Association des Ecrivains et Artistes R\u00e9volutionnaires (AEAR) en maakt verschillende tekeningen voor het International Hulpcomit\u00e9 voor de slachtoffers van het nazisme. In 1935 organiseert hij in de Galerie Vorms een Internationale tentoonstelling over het fascisme. In deze jaren raakt Masereel ook gefascineerd door de Sovjet-Unie. In april 1935 en juni 1936 onderneemt hij twee langdurige reizen naar Rusland. Tijdens zijn laatste reis heeft hij zelfs een korte ontmoeting met partijleider Jozef Stalin. Hij is ge\u00ebnthousiasmeerd door wat hij te zien krijgt en is ervan overtuigd dat de Sovjet-unie het enige land is dat zich kan te weer stellen tegen nazi-Duitsland.\nIn deze jaren zijn de Franse linkse intellectuelen in de ban van het Volksfont en de Spaanse Burgeroorlog. Ook Masereel engageert zich ten volle. In februari 1937 brengt hij samen met enkele andere kunstenaars een bezoek aan het republikeinse Spanje. In Parijs maakt hij tekeningen voor de publicaties van het Volksfront: \"Vendredi\", \"Clart\u00e9\" en \"Ce Soir\". Hij werkt mee aan de activiteiten van het Maison de la Culture en ligt mede aan de basis van \"Les Cahiers de la Jeunesse\". Op de internationale wereldtentoonstelling van mei 1937 maakt hij op vraag van het Comit\u00e9 mondial contre la guerre et le fascisme een groot decoratief paneel voor het Paviljoen van de Vrede: \"De begrafenis van de oorlog\". Op voorspraak van zijn vriend Henry van de Velde maakt hij ook een paneel voor het Belgisch paviljoen.\nVanaf september 1939, met het uitbreken van de \"dr\u00f4le de guerre\" met nazi-Duitsland, engageert Masereel zich in de Franse contra-propaganda voor de creatie van anti-nazipamfletten. In de Franse hoofdstad probeert hij de Duitse vluchtelingen en migranten te helpen. In juni 1940, op het moment dat Parijs in handen dreigt te vallen van de Duitse troepen, neemt hij de vlucht naar het Zuiden van Frankrijk. Masereel vestigt zich eerst in Avignon en wijkt vanaf september 1943 uit naar een klein dorpje in Lot-et-Garonne. De ellende en terreur die hij gezien heeft tijdens de vlucht doorheen Frankrijk vormt de inspiratiebron voor een hele reeks tekeningen. Zij vormen de basis voor enkele opmerkelijke uitgaven die nog tijdens de oorlogsjaren gepubliceerd worden: \"Juin 40\" en \"Danse macabre\" (1942).\nNa de Tweede Wereldoorlog verblijft Masereel vanaf 1949 in Nice aan de Middellandse zee. De naoorlogse jaren zijn deze van de internationale erkenning en de grote retrospectieven. In 1950 krijgt hij op de Bi\u00ebnnale van Veneti\u00eb de Grote Prijs van de Grafiek. Van 1947 tot 1951 is hij leraar aan het \"Schule f\u00fcr Kunst und Handwerk\" in Saarbr\u00fccken. In deze stad krijgt hij datzelfde jaar zijn eerste Duitse tentoonstelling sinds 1933. Hierna werd hij op vele plaatsen gevierd met tentoonstellingen, retrospectieven, en onderscheidingen. De Deutsche Akademie der K\u00fcnste benoemt hem tot lid-correspondent in 1957. De Westf\u00e4lische Wilhelms-Universit\u00e4t in M\u00fcnster kent hem in 1962 de Joost van de Vondelprijs toe. In 1969 wordt hij doctor honoris causa aan de Humboldt universiteit in Oost-Berlijn.\nHij krijgt zelfs erkenning in communistisch China. In oktober 1958 wordt hij uitgenodigd voor een reis naar China naar aanleiding van de tentoonstellingen van zijn werk in Peking, Shanghai en Wuhan. Hij verwerkt zijn indrukken in de uitgave \"Souvenirs de Chine\" (1961).\nOok Belgi\u00eb haalt de banden met Masereel aan: in 1951 krijgt hij een overzichtstentoonstelling in Gent, Luik en Brussel. Samen met Jan-Frans Cantr\u00e9, Jozef Cantr\u00e9, Henri Van Straten en Joris Minne wordt hij gerekend tot 'de Grote Vijf', die de Vlaamse grafische kunst na de Eerste Wereldoorlog nieuw leven inbliezen. Nog in 1951 wordt hij verkozen tot lid van de Koninklijke Academie voor Wetenschappen, Literatuur en Schone Kunsten van Belgi\u00eb. In de jaren 1960 cre\u00ebert hij enkele beeldboeken waarin hij zijn indrukken over Belgi\u00eb weergeeft: \"Mijn Land\" (1956) en \"Antwerpen\" (1966), alsook enkele houtsneden over Gent. Hij wordt later ereburger van zijn geboortestad Blankenberge. In 1971 krijgt hij de Tweejaarlijkse Prijs Achille Van Acker te Brugge.\nEen van de laatste opdrachten die hij uitvoert is de illustratie van \"De Internationale\", het strijdlied van het internationaal socialisme.\nIn 1969 zal Frans Masereel hertrouwen met de Franse kunstenares Laure Malcl\u00e8s. Begin 1972 overlijdt hij in Avignon op 82-jarige leeftijd.\nDe culturele organisatie Masereelfonds werd naar hem vernoemd. In Kasterlee werd het Frans Masereel Centrum opgericht, een atelier voor grafische kunsten voor beursstudenten uit de hele wereld."}
{"id": "10401", "revid": "68214196", "url": "https://nl.wikipedia.org/wiki?curid=10401", "title": "Milaan (stad)", "text": "Milaan (Italiaans: \"Milano\", West-Lombardisch: \"Milan\") is de tweede stad van Itali\u00eb en de belangrijkste stad van Noord-Itali\u00eb. De naam komt van het Latijnse \"Mediolanum\". Dit betekent \"in het midden van de vlakte\" en verwijst naar het feit dat de stad midden in de Povlakte ligt.\nMilaan is de hoofdstad van Lombardije, een van de meest ontwikkelde regio's van Itali\u00eb. Tevens is het de hoofdstad van de provincie Milaan. De stad zelf heeft ongeveer 1,3 miljoen inwoners, maar met de omliggende stedelijke gebieden erbij gerekend komt men op vier miljoen.\nGeschiedenis.\nOudheid.\nMilaan wordt verondersteld rond 600 v.Chr. gesticht te zijn door Noord-Italiaanse Kelten, de Insubres, wier hoofdstad het was. In 222 v.Chr. namen de Romeinen haar in. De stad werd toen \"Mediolanum\" genoemd. In 313 verkondigde keizer Constantijn er het Edict van Milaan. Onder de Romeinse keizer Theodosius I was Milaan enige tijd hoofdstad van het West-Romeinse Rijk. In 452 werd Milaan door Attila en zijn Hunnen geplunderd.\nOstrogoten, Longobarden en Franken.\nEind 5e eeuw stichtten de binnengevallen Ostrogoten hun rijk in de regio. In 568 deden de Longobarden hetzelfde. In 774 werd het gebied veroverd door de Franken. In 843 kwam de stad in Midden-Franci\u00eb te liggen. Dit rijk werd twaalf jaar later gesplitst en Lodewijk II van Itali\u00eb werd koning van Itali\u00eb en keizer. In 879 werd Karel III de Dikke koning van Itali\u00eb. Drie jaar later werd hij ook koning en keizer van Oost-Franci\u00eb (en ook West-Franci\u00eb in 884). Vanaf 888 begon een periode van grote instabiliteit in Itali\u00eb, tot keizer Otto I in 951 Itali\u00eb binnenviel, tot koning van Itali\u00eb werd gekroond en de orde herstelde. De re\u00eble macht van de koning van Itali\u00eb en van de Oost-Frankische keizer zou in de volgende eeuwen echter volledig verschrompelen.\nKeizer Lotharius III, de laatste \"koning van Itali\u00eb\" (1125-1137), was ook Duits keizer (1133-1137), maar ondertussen lag de macht in Noord-Itali\u00eb duidelijk bij de stadstaten. De keizers van het Heilige Roomse Rijk bleven zich echter bemoeien met de Italiaanse zaken. Dit eindigde in 1176, wanneer de eerste Lombardische Liga, waarin Milaan zich met andere Noord-Italiaanse steden had verenigd, de Heilige Roomse Keizer Keizer Frederik I Barbarossa overwon in de Slag bij Legnano. Zo konden de Noord-Italiaanse steden zich definitief loswrikken van het Heilige Roomse Rijk.\nOpkomst.\nIn de 13e eeuw leidde Milaan andere steden tot semi-onafhankelijkheid van het Heilige Roomse Rijk als de heerlijkheid Milaan. Bij de uitbraak van de 'Zwarte Dood' (waardoor \u00e9\u00e9n derde van de bevolking van Europa omkwam) werden huizen waarin de pest heerste samen met de bewoners dichtgemetseld. Hierdoor is Milaan als enige stad in Itali\u00eb en omstreken gespaard gebleven van de pest. Gedurende de renaissance werd Milaan geregeerd door hertogen van de families Sforza en Visconti, die kunstenaars als Leonardo da Vinci en Bramante in dienst hadden.\nIn 1500 namen de Fransen onder Lodewijk XII de stad in. Door de grote rijkdom van Lombardije en vooral door de strategische ligging van Milaan werd de controle over de stad inzet van een conflict tussen de Habsburgse keizer Karel V (die tevens koning van Spanje was) en Frankrijk. Toen Karel V de Franse koning Frans I in 1525 versloeg in de slag bij Pavia kwam Lombardije onder zijn controle. Wanneer in 1535 Francesco II Sforza, de laatste onafhankelijke hertog van Milaan sterft, komt de stad in Spaanse handen. Na de Spaanse Successie-oorlog kwam de streek toe aan Oostenrijk. Na de napoleontische tijd werd Milaan een van de belangrijkste centra van het Italiaanse nationalisme. In 1859 bevrijdden de Pi\u00ebmontezen Lombardije met hulp van de Fransen. Twee jaar later was het koninkrijk Itali\u00eb een feit.\nMilaan werd tijdens de Tweede Wereldoorlog meerdere malen gebombardeerd. In 1943 werd de stad door de Duitsers bezet. Ze werd in april 1945 door Italiaanse partizanen bevrijd, nog voordat de geallieerden haar bereikten.\nIn de 20e eeuw vestigden duizenden immigranten uit het arme zuiden van Itali\u00eb zich in Milaan op zoek naar een betere toekomst. Dit gaf de stad een multicultureel karakter.\nKlimaat.\nMilaan heeft een vochtig subtropisch klimaat (K\u00f6ppen \"Cfa\").\nPolitiek.\nVan 1945 tot 1992 werd de burgemeesterspost van Milaan telkens ingevuld door de \"Partito Socialista Italiano\" (PSI). Deze partij stortte in 1992 echter ineen na de vele corruptieschandalen. Van 1993 tot 1997 was het ambt in handen van Marco Formentini van de \"Lega Nord\". In 1997 werd de \"Forza Italia\", na 2009 gekend als \"Il Popolo della Libert\u00e0\", de leverancier van de burgemeester met Gabriele Albertini, en van 2006 tot 2011 Letizia Moratti. In 2011 ging de macht over naar de onafhankelijke maar meer linkse Giuliano Pisapia, die in 2016 werd opgevolgd door de eveneens onafhankelijke Giuseppe Sala, evenwel duidelijk gelinkt aan de \"Europa Verde\", een coalitie van Italiaanse groene en progressieve politieke partijen.\nBestuurlijke indeling.\nMilaan bestaat sinds de gemeentelijke herorganisatie van 1997 uit 9 circoscrizioni. Deze indeling werd ge\u00efmplementeerd in 1999 en hervormd (met meer autonomie en bevoegdheidsdomeinen voor de circoscrizioni) in 2016. Conform Milanese besluitvorming werden deze stadsdelen municipi genoemd. De municipi zijn:\nEconomie.\nMilaan is de belangrijkste zakenstad van Itali\u00eb. De Italiaanse beurs is hier bijvoorbeeld gevestigd, evenals het uitgestrekte tentoonstellings- en beursterrein Fiera Campionario. Grote bedrijven in of bij Milaan zijn Alfa Romeo en Pirelli. \nCultuur.\nBelangrijke oude gebouwen in Milaan zijn het \"Castello Sforzesco\", gebouwd onder de hertogen van de familie Sforza, de \"Duomo\" (Dom), waarvan de bouw in totaal vijf eeuwen duurde, de aan Ambrosius, beschermheilige van Milaan, gewijde Sant'Ambrogio-basiliek en het klooster \"Santa Maria delle Grazie\", waar da Vinci's beroemde muurschildering van Het Laatste Avondmaal zich bevindt. \nIn het zeer beroemde \"La Scala\"-theater uit 1778 worden opera's opgevoerd. Het \"Conservatorio Giuseppe Verdi\" is een van de grootste conservatoria van Itali\u00eb.\nMilaan is een \"UNESCO City of Literature\".\nMode.\nMilaan is een centrum van de kledingindustrie en (samen met Parijs) toonaangevend op het gebied van de haute couture. Versace en Armani hebben er hun thuisbasis. Bekende en voorname winkelstraten zijn onder andere de \"Via Monte Napoleone\", \"Via della Spiga\", \"Via Sant'Andrea\", \"Via Manzoni\", \"Corso Venezia\", \"Galleria Vittorio Emanuele\", \"Piazza del Duomo\", \"Via Dante\" en \"Corso Buenos Aires\". \nMilanese keuken.\nVoorbeelden van Milanese cuisine zijn \"risotto alla Milanese\", een rijstgerecht, \"panettone\", een vruchtencake, de \"cotoletta alla Milanese\", een gepaneerde kalfsschnitzel, en de \"ossobuco\" (kalfsschenkel). Het Milanese delicatessenwarenhuis \"Peck's\" is wereldberoemd.\nSport.\nDe twee grootste voetbalclubs van Milaan zijn AC en Inter Milan, die een stadion delen. Wanneer AC thuis speelt, draagt het de naam \"San Siro\" (genoemd naar de stadswijk), terwijl wanneer Inter thuis speelt het \"Stadio Giuseppe Meazza\" heet (naar een voormalig speler). Milaan was met dit stadion in 1934 en 1990 een speelstad tijdens het WK en in 1980 bij het EK voetbal. Ook diverse Europese finales voor clubs werden in Milaan gespeeld.\nJaarlijks worden er twee grote internationale atletiekwedstrijden in Milaan gehouden. In november de marathon van Milaan en in april de halve marathon van Milaan.\nMilaan is ook bekend van de wielersport. De Ronde van Itali\u00eb had Milaan het vaakst als aankomststad. De Nederlander Tom Dumoulin greep bij zijn eindzege in 2017 de beroemde roze trui definitief in Milaan. Milaan is ook de startplaats van de wielerklassieker Milaan-San Remo. Wielerwedstrijden op de baan worden er gehouden op de Vigorellivelodroom.\nMilaan was in 1934 en 1994 gastheer van het WK ijshockey. In 2007 werd het WK shorttrack in Milaan georganiseerd.\nOp 24 juni 2019 wees het Internationaal Olympisch Comit\u00e9 de Olympische Winterspelen van 2026 toe aan Cortina d'Ampezzo en Milaan.\nVerkeer en vervoer.\nStation \"Milano Centrale\" is het centrale treinstation van Milaan. Sinds 16 december 2009 zijn er twee maatschappijen (Trenitalia en Italo) die dagelijks met bijna 200 hogesnelheidstreinen de stad verbinden met onder andere Turijn, Veneti\u00eb, Verona, Bologna, Florence, Rome, Napels en Salerno. Bovendien zorgen twee TGV's van de SNCF twee keer per dag voor een snelle, rechtstreekse verbinding tussen Milaan en Parijs. Hiervan zal de huidige reistijd van 7u13min teruggebracht worden naar slechts 4u00 wanneer de HSL van Lyon naar Turijn dwars door de Alpen wordt getrokken met behulp van een 57\u00a0km lange tunnel.\nSnelle internationale EC-treinen verzorgen dan weer frequente verbindingen met Basel, Gen\u00e8ve, Zurich, Nice en Marseille.\nHet openbaar vervoer wordt er verzorgd door \"Azienda Trasporti Milanesi\" (ATM).\nDe Metro van Milaan bestaat uit vier lijnen en is 94,5\u00a0km lang. Een lijn daarvan is een automatische metro zonder bestuurder. Daarnaast zijn er trolleybussen, trams en bussen. Er rijden nog oude Peter Witt Car trams uit de jaren 1927-30 naast moderne trams. Verder zijn er lokale spoorlijnen naar forensensteden zoals Monza.\nDe internationale luchthaven Milaan-Malpensa ligt op ongeveer 45\u00a0km ten noordwesten van het centrum. Ten oosten van de stad, net buiten de rondweg, ligt de luchthaven Milaan-Linate. Veertig kilometer oostelijker, bij de stad Bergamo, ligt het vliegveld 'Caravaggio'-Orio al Serio, dat geldt als de derde Milanese luchthaven. Het is de bestemming van veel prijsvechters."}
{"id": "10402", "revid": "1316882", "url": "https://nl.wikipedia.org/wiki?curid=10402", "title": "Veneti\u00eb (stad)", "text": "Veneti\u00eb (Italiaans: \"Venezia\", Venetiaans: \"Ven\u00e8sia\") is een stad in het noordoosten van Itali\u00eb. De stad werd gesticht in de 5e eeuw en is gebouwd op 118 kleine eilanden. Veneti\u00eb is wereldwijd bekend vanwege de ligging aan het water, het historische centrum met monumentale gebouwen, bruggen en kanalen. Het is een populaire toeristische bestemming.\nDe aan de Adriatische Zee gelegen stad vormde eeuwenlang de toegang van West-Europa tot de Zijderoute en speelde een belangrijke rol in de Europese geschiedenis. Veneti\u00eb bracht Europa vernieuwingen zoals wissel- en kredietbanken, boekhouding, obligatiemarkten en belangrijke verbeteringen in de scheepsbouw. Vanuit Azi\u00eb en Egypte werden technieken rond suikerriet, zijde, glasblazen en sieraden ge\u00efntroduceerd. Sinds 1987 staan de stad Veneti\u00eb en haar lagune op de Werelderfgoedlijst van de UNESCO.\nDe gemeente Veneti\u00eb telde op 31 december 2021 officieel 254.850 inwoners, van wie 50.434 in het historische centrum van de stad Veneti\u00eb zelf (\"centro storico\"), 26.795 op andere eilanden die tot de gemeente behoren, en 177.621 op het vasteland, voornamelijk in Mestre. Het is de hoofdstad van de regio Veneto.\nGeschiedenis.\nVeneti\u00eb ligt op een groep kleine eilanden midden in de Lagune van Veneti\u00eb, die al in de tijd van het Romeinse Rijk \"Venetia\" werd genoemd. Er woonden al eeuwen mensen, maar de eerste grotere nederzettingen kwamen er pas als gevolg van de toestroom van bewoners uit de Romeinse steden in de omgeving van Veneti\u00eb, zoals Padua, Treviso en Altino, die hun toevlucht zochten in de lagune na de invallen van Attila rond 452 en van de Longobarden in 568 ten tijde van het instorten van het West-Romeinse Rijk. Dit bleek een strategische plek te zijn: troepen van het land konden niet in groten getale naar de eilanden komen en schepen vanaf zee liepen makkelijk vast op de verraderlijke zandbanken in de lagune.\nDeel van het Byzantijns Rijk.\nIn het midden van de zevende eeuw was de strijd min of meer al beslist, maar het Byzantijnse Rijk behield in Itali\u00eb onder meer de regio Veneto. De hoofdstad der Venetianen was tot circa 750 Eraclea; in het Latijn \"Heracliana\" of in Grieks-Byzantijns \"Heraclia\". Van circa 750 tot 810 was de hoofdstad de bisschopsstad Malamocco, of in het Latijn \"Metamaucum\".\nOmdat in de achtste eeuw de dreiging door Longobarden en nadien door Franken bleef voortduren, kreeg het gebied een eigen, voor het leven gekozen leider. Dit was de zogeheten doge, naar \"dux\" (het Latijnse woord voor leider).\nUitbreiding en verstedelijking.\nIn 810 verhuisde doge Angelo Partecipazio, eerste doge van het Huis Partecipazio, de hoofdstad van Malamocco naar Rialto. Rialto is de oude naam van de oudste wijken van Veneti\u00eb: San Marco en San Polo. Hij installeerde er het dogepaleis. Ondanks de belegering door de Karolinger Pepijn van Itali\u00eb kwam het toch tot een vergelijk tussen het Karolingische keizerrijk en het Byzantijnse keizerrijk in de Vrede van Aken (812). De stad Veneti\u00eb kende een opmars. Het was de periode dat het Huis Partecipazio regeerde over Veneti\u00eb. Later in de negende eeuw was er sprake van een stad als echte eenheid, door de gemeenschappelijke vijanden, door de bouw van bruggen tussen de eilandjes, en tevens doordat de stad een beschermheilige kreeg. In 828 werd de heilige Marcus van Alexandri\u00eb, die door de traditie wordt ge\u00efdentificeerd met de schrijver van het Evangelie volgens Marcus, begraven op de plek waar nu de Basiliek van \"San Marco\" staat. (zie onder)\nDe op zee sterke Venetianen, die de Adriatische Zee domineerden, moesten met hun vloot vaak Byzantijnse belangen verdedigen en kregen in ruil meer onafhankelijkheid en handelsprivileges.\nHoogtepunt van de Venetiaanse macht.\nIn de 12e eeuw werd de Republiek Veneti\u00eb een steeds grotere economische bedreiging voor de concurrerende steden Genua en Pisa, en tevens machtiger dan Constantinopel, het vroegere Byzantium. Rond 1104 werd het Arsenaal gebouwd, dat gezien wordt als het eerste industri\u00eble complex ter wereld. Vanaf de 13e eeuw slaagden de Venetianen erin om steeds meer steden en eilanden langs het oosten van de Adriatische Zee te veroveren. Uiteindelijk zouden zelfs de Peloponnesos, Kreta en Cyprus in handen van de Republiek Veneti\u00eb komen.\nToen de Vierde Kruistocht om financi\u00eble redenen vastliep grepen de Venetianen hun kans: ze betaalden kruisvaarders om met hun hulp de opstandige stad Zadar en in 1204 Constantinopel te veroveren. Daarna volgde er vanaf 1256 een meer dan honderd jaar durende strijd met concurrent Genua om de macht in de oostelijke Middellandse Zee (de zogeheten Venetiaans-Genuese oorlogen). Die duurden tot in 1380 Genua uiteindelijk verslagen werd. In de twaalfde, 13e en 14e eeuw was de stad dan ook op het hoogtepunt van haar macht.\nVeneti\u00eb werd geregeerd door een oligarchie, gevormd door de rijkste handelsfamilies van de stad. Zij kozen de doges en zetten deze ook weer af wanneer ze dit nodig vonden. Dit leidde uiteraard tot bloedige intriges en familievetes. Veneti\u00eb kon zich dankzij zijn machtige positie onafhankelijk opstellen ten opzichte van de Rooms-Katholieke Kerk en hanteerde een voor die tijd hoge mate van religieuze en intellectuele vrijheid. Hierdoor werd de stad een vrijhaven voor kunstenaars en schrijvers. Boeken die niet door de rooms-katholieke censuur kwamen, konden hier wel uitgegeven worden. Venetiaanse kooplieden waren invloedrijke financiers in Europa en de stad bloeide op het gebied van kunst en architectuur. Van 1271 tot 1295 legde de Venetiaanse koopman Marco Polo zijn reis naar en van China af.\nVerval van macht.\nIn 1453 echter namen de Turken Constantinopel in, waarmee het tij voor Veneti\u00eb definitief keerde. De republiek verloor veel havens en eilanden en het werd voor de Venetianen steeds moeilijker om aansluiting te houden met de Zijderoute. De stad raakte daardoor in financi\u00eble moeilijkheden. In het begin van de 16e eeuw sloeg Veneti\u00eb nog een aanval af van de Liga van Kamerijk, gevormd door de paus, Frankrijk, Spanje en Duitsland, maar op de lange duur bleek de republiek te klein ten opzichte van de Europese grootmachten. Ook van belang was de ontdekking van Amerika in 1492. In de exploitatie van dat continent speelde Veneti\u00eb namelijk geen rol.\nDe 18e eeuw was de laatste eeuw waarin de stad onafhankelijk was, maar deze periode wordt wel gezien als de meest fascinerende van haar bestaan. Gedurende dit \"Settecento\" werd de stad misschien wel de meest elegante en verfijnde stad van Europa en had Veneti\u00eb grote invloed op kunst, architectuur en literatuur met kunstenaars zoals Canaletto, Antonio Vivaldi en Benedetto Marcello. Veel jongeren uit rijke families deden de stad aan als onderdeel van hun grand tour.\nEinde van onafhankelijkheid.\nOp 12 mei 1797 veroverde Napoleon Bonaparte de stad, waardoor Veneti\u00eb na meer dan duizend jaar haar onafhankelijkheid verloor, en op 12 oktober van hetzelfde jaar tekende Napoleon het Verdrag van Campo Formio, waarmee de stad onderdeel werd van het door de Oostenrijkers gecontroleerde koninkrijk Lombardije-Veneti\u00eb. Op 18 januari 1798 nam dit de stad over. Tijdens het Congres van Wenen (1814-1815) werd deze beslissing bekrachtigd. \n19e eeuw.\nHet elan van de Risorgimento leidde in het Revolutiejaar 1848 tot het verdrijven van de Oostenrijkers en het oprichten van de Republica di San Marco, opgevat als een stap op weg naar een Italiaanse republiek. De revolutieleider Daniele Manin werd op 7 maart 1849 tot president verkozen, maar na een wekenlange beschieting van de stad en de lagune door de troepen van Josef Radetzky, capituleerde Veneti\u00eb op 22 augustus. De toestand van v\u00f3\u00f3r de oorlog werd grotendeels hersteld. In 1851 herkreeg Veneti\u00eb de status van vrijhaven en in 1854 werd de staat van beleg opgeheven.\nDe Tweede Italiaanse Onafhankelijkheidsoorlog leidde tot de afscheuring van Lombardije uit het koninkrijk Lombardije-Veneti\u00eb en tot de stichting van het Koninkrijk Itali\u00eb in 1861. Veneti\u00eb bleef onder Oostenrijkse controle en werd de nieuwe hoofdstad. Pas vijf jaar later bracht de Oostenrijkse nederlaag tegen de Pruisen in de Slag bij K\u00f6niggr\u00e4tz daar beweging in. Keizer Frans Jozef had reeds de afstand van Veneti\u00eb toegezegd aan Napoleon III in ruil voor diens non-interventie in de oorlog, maar de Derde Italiaanse Onafhankelijkheidsoorlog liet Veneti\u00eb in Italiaanse handen. Dit werd in 1866 geformaliseerd door de Vrede van Praag. Napoleon III stond Veneti\u00eb op 19 oktober af aan Itali\u00eb en enkele dagen later bevestigde de bevolking deze keuze in een plebisciet.\nNaam.\nWaar de naam \"Veneti\u00eb\" precies vandaan komt, is onduidelijk, maar deze is in elk geval verbonden met het volk de Veneti. Een verband met het Latijnse werkwoord \"venire\" (komen) of (Slo)veni\u00eb lijken onwaarschijnlijk. Mogelijk is er een verband met het Latijnse woord \"venetus\", dat \"zeeblauw\" betekent. Bijnamen van Veneti\u00eb zijn onder meer \"stad van het water\", \"stad van de bruggen\", \"La Dominante\" en \"La Serenissima\".\nGeografie.\nTopografie.\nVeneti\u00eb ligt op 118 eilanden met daartussen 177 kanalen en heeft rond de 400 bruggen. Door de stad slingert het brede \"Canal Grande\", dat waarschijnlijk een oude rivierbedding van de rivier de Brenta is geweest. De stad ligt in een lagune die begrensd wordt door het schiereiland Cavallino-Treporti en de eilanden Pellestrina en Lido met mondaine stranden en vele hotels. Binnen de lagune liggen nog andere eilanden, zoals Murano met de glasblazerijen, Torcello met zijn vroege kathedraal, Burano met zijn kleurrijke huizen, Giudecca en San Giorgio Maggiore. De stad is met het vasteland verbonden door de bijna vier kilometer lange Ponte della Libert\u00e0.\nVeneti\u00eb ligt ten oosten van Verona, ten westen van Tri\u00ebst en ten noordoosten van Bologna, aan de noordwestoever van de Adriatische Zee.\nBestuurlijke indeling.\nHet historisch stadscentrum, de centro storico, bestaat uit zes wijken, die \"sestiere\" (van \"sesto\", \u00e9\u00e9n-zesde) heten, te weten:\nDeze zijn evenwel geen onderdeel van de hedendaagse bestuurlijke indeling van de gemeente Veneti\u00eb.\nVeneti\u00eb is ingedeeld in zes circoscrizioni die conform plaatselijke besluitvorming de naam van Municipalit\u00e0 kregen.\nKlimaat.\nVeneti\u00eb kent een warm zeeklimaat (K\u00f6ppen Cfa).\nArchitectuur.\nVeneti\u00eb kent haar eigen bouwstijlen: de \"Venetiaanse gotiek\" en \"Venetiaanse renaissance-architectuur\". De Venetiaanse gotiek is een symbiose van de Italiaanse gotiek, de Byzantijnse architectuur en gedeeltelijk de islamitische architectuur, aangepast aan de lokale bouweisen. Deze stijl is tot stand gekomen door de handelscontacten van deze stad met het oostelijke deel van de Middellandse Zee.\nIn de middeleeuwen waren de meest prominente gebouwen kerken, maar in Veneti\u00eb zijn juist de koopmanshuizen de beste voorbeelden van de gotiek. De meeste Venetiaanse gotische bouwwerken stammen uit de 14e en 15e eeuw. De bekendste voorbeelden zijn het Dogepaleis en het \"Ca' d'Oro\". Beide zijn voorzien van loggia's van op kleine afstand van elkaar staande kleine pilaren, met zwaar maaswerk met vierpasvormige openingen boven, decoratie langs de daklijn en sommige gekleurde patronen op gewone muuroppervlakken. Samen met de ogiefboog, afgetopt met een reli\u00ebfornament en touwwerkreli\u00ebfs, zijn dit de meest iconische kenmerken van de stijl. De arcaden dienden niet alleen voor de sier, maar ook om de huizen in de zomer te ventileren. Beneden was vaak de opslagruimte (meteen aan het water) daarboven het kantoor en daarboven de woonruimte. De gotische kerken waren in de meeste gevallen minder typisch Venetiaans en stonden qua stijl dichter bij die in de rest van Itali\u00eb.\nLater volgde de Venetiaanse renaissance-architectuur, en nog later de Venetiaanse barok; ook deze week af van die op het vasteland en de invloed van haar gotische voorganger was duidelijk te zien. In de 19e eeuw kenden Europa en Amerika de opkomst van de neogotiek, waarbij ook sprake was van een herleving van de Venetiaanse gotiek.\nKerken.\nEnkele bekende kerken zijn:\nBruggen.\nEnkele bekende bruggen zijn:\nPaleizen.\nEnkele bekende paleizen zijn:\nCultuur.\nKunst.\nEnkele Venetiaanse beroemde kunstschilders zijn Titiaan, Tintoretto, Canaletto en Paolo Veronese. Behalve meerdere kunstenaars zijn ook de ontdekkingsreiziger Marco Polo, componisten Claudio Monteverdi en Vivaldi en vrouwenveroveraar Giacomo Casanova beroemde Venetianen. De toneelschrijver en -regisseur Carlo Goldoni begon in Veneti\u00eb met zijn hervorming van de Commedia dell'arte. Goethe bezocht de stad in 1786, de dichter Robert Browning en de schrijver Henry James woonden er en in 1883 stierf Wagner er. Monet maakte er aan het begin van de 20e eeuw een paar schilderijen.\nMusea.\nEnkele bekende musea zijn:\nGlaswerk.\nVenetiaans glas wordt reeds sinds de 13e eeuw geproduceerd. Dit glaswerk wordt in verschillende kleuren gemaakt en gegraveerd en versierd. De productie begon in de stad maar werd na verloop van tijd verplaatst naar het nabijgelegen eiland Murano om het productieproces beter geheim te kunnen houden. Het is te koop in de vele winkels en galeries. \nWatercisternen.\nTot de opening van het aquaduct in 1884 vertrouwde Veneti\u00eb voor zijn watervoorziening op een systeem van ondergrondse cisternen die regenwater opvingen, filterden en opsloegen. Door de ligging in een lagune kon niet worden geput uit rivieren of uit het brakke grondwater. Als alternatief werd een vernuftig netwerk uitgebouwd van meer dan vijfduizend ondergrondse cisternen, het overgrote deel privaat. Maar ook onder bijna elk openbaar plein bevindt zich nog een (niet meer gebruikte) cistern, herkenbaar aan de centrale waterput, waarvan de opbouw (\"vera\") meestal uit marmer is en voorzien van ornamenten. De pleinen, vrij van begroeiing en obstakels, hellen licht af om het water via stenen roosters (\"pilelle\") te verzamelen in galerijen (\"cassoni\"), vanwaaruit het door het zand (\"spongia\") in de cisternen sijpelt en gezuiverd wordt. De wanden van de cisternen zijn bekleed met een dikke laag ondoordringbare klei, om het zoete water binnen te houden en het zoute water buiten. Daarentegen zijn de speciale bakstenen (\"pozzoli\") en mortel van de centrale schacht wel doordringbaar, zodat de waterput zich vult. \nHet systeem berustte op de inzet van velen. Om te voorkomen dat de klei bij gebrek aan regen zou uitdrogen en barsten, waren er watermannen (\"acquaroli\") die voortdurend met schuiten (\"burchi\") de lagune overstaken om water te halen uit de Brenta. Maar ook te veel water was een gevaar. Bij hoogwater (\"acqua alta\") werden de roosters in het plaveisel dichtgestopt, want als er brak water in de cistern liep, moest hij meerdere keren worden gespoeld om weer functioneel te worden. Na verloop van tijd werden de publieke putten, om overconsumptie te vermijden, afgesloten met een metalen deksel, wat de kwaliteit van het water weliswaar niet ten goede kwam. De sleutels waren bij de parochiehoofden (\"capi contrada\"), die tweemaal per dag de putten lieten openen onder klokgelui. Het systeem was over het algemeen performant en slaagde erin gelijke tred te houden met de bevolkingsgroei, onder meer door de dakgoten af te leiden naar de cisternen.\nEetcultuur.\nIn Harry's Bar werden het gerecht carpaccio en de Bellini-cocktail bedacht. Verder zijn er de cicchetti. Dit zijn kleine gerechtjes die bij de borrel worden gegeten. Ze zijn vergelijkbaar met de Spaanse tapas en pinchos. Vaak zijn het rijkelijk belegde kleine broodjes.\nEvenementen.\nHet bekendste evenement is het al eeuwen bestaande jaarlijkse Carnaval van Veneti\u00eb. Elke twee jaar wordt in Veneti\u00eb de kunsttentoonstelling Bi\u00ebnnale van Veneti\u00eb gehouden.\nHet Lido dat een van de eerste mondaine badplaatsen was, is de locatie van het Filmfestival van Veneti\u00eb.\nIn mei wordt de traditionele roeiwedstrijd \"Vogalonga\" gehouden; die van 2014 was de 40e editie. Aan de wedstrijd nemen ploegen uit heel de werelddeel, met vaartuigen die vari\u00ebren van drakenboten en gondels tot wedstrijd-achten.\nOp de derde zondag van juli is het \"Festa del Redentore\" ter herinnering aan de pestepidemie van 1576, met groot vuurwerk. Op de eerste zondag van september vindt de \"Regata Storica\" plaats. Er zijn dan veel versierde gondels en traditionele kledij te zien. Ook vindt er een wedstrijd tussen gondeliers plaats.\nOok is er een feest op 21 november ter ere van het einde van de pestepidemie van 1630. Er wordt dan een ponton gelegd over het \"Canal Grande\" naar de Basiliek van Santa Maria della Salute.\nVeneti\u00eb in boeken, films en theater.\nTwee van de meest geliefde toneelstukken van de Engelse toneelschrijver William Shakespeare spelen zich af in Veneti\u00eb: \"The Tragedy of Othello, The Moor of Venice\" en \"The Merchant of Venice\". Ook in andere literaire werken is voor de Italiaanse stad gekozen. De Franse schrijver Marcel Proust liet er een belangrijk gedeelte van zijn magnum opus \"\u00c0 la recherche du temps perdu\" plaatsvinden; de Duitse Nobelprijswinnaar Thomas Mann schreef \"De dood in Veneti\u00eb\"; de Britse schrijfster Daphne du Maurier schreef het kort verhaal \"Don't Look Now\"; en de Britse schrijver Ian McEwan publiceerde in 1981 \"De troost van vreemden\".\nIn films is Veneti\u00eb ook een vaak gebruikte locatie. Manns stuk werd in 1971 als \"Death in Venice\" verfilmd door de Italiaanse regisseur Luchino Visconti met Dirk Bogarde in de hoofdrol; de Britse regisseur Nicolas Roeg adapteerde met \"Don't Look Now\" Du Mauriers verhaal in 1973 tot een horrorklassieker met Donald Sutherland en Julie Christie in de hoofdrollen; en McEwans roman werd in 1990 door de Amerikaan Paul Schrader tot de film \"The Comfort of Strangers\" bewerkt. In de \"remake\" uit 2003 van \"The Italian Job\" uit 1969 wordt in Veneti\u00eb een kraak gezet. In Federico Fellini's \"Casanova\" (1976) is Veneti\u00eb eveneens het toneel. Ook \"The Tourist\" uit 2010 speelt zich deels in Veneti\u00eb af.\nOok James Bond maakte meermaals de stad onveilig wanneer hij met opgevoerde gondels door de \"canali\" vaart of bandieten door de wijzerplaat van de Torre dell'Orologio slingert. In de tweede film \"From Russia with Love\" (1963) arriveert Sean Connery er met de Ori\u00ebnt-Express. In \"Moonraker\" (1979) ontdekt Roger Moore er een geheim laboratorium. In \"Casino Royale\" (2006) schiet Daniel Craig zijn weg door de \"campi\" en \"palazzi\".\nSport.\nVenezia FC is de professionele voetbalploeg van Veneti\u00eb en speelt in het \"Stadio Pierluigi Penzo\". Venezia FC was in het seizoen 2001/02 voor het laatst actief op het hoogste Italiaanse niveau (Serie A). In het seizoen 2020-21 komt de club uit in de Serie B (tweede niveau).\nToerisme.\nVeneti\u00eb is een geliefde bestemming voor toeristen. Jaarlijks bezoeken een kleine dertig miljoen de stad; een veelvoud van het aantal bewoners. Toerisme is veruit de belangrijkste inkomstenbron, maar zorgt ervoor dat de stad overdag kampt met een hoge recreatiedruk. Dit heeft geleid tot een zeer hoog percentage huizen dat alleen nog als bed &amp; breakfast wordt gebruikt, en stijgende huizenprijzen, waardoor de lokale bevolking moeilijk aan woonruimte kan komen; het zogenaamde Airbnb-probleem. Dit leidt tot onvrede onder de bevolking.\nToegangsticket voor dagtoeristen.\nOmdat Veneti\u00eb lijkt te bezwijken onder het vele toerisme, heeft de Italiaanse regering besloten belasting te gaan heffen voor dagjesmensen. Met name de toeristen van de cruiseschepen en omliggende campings blijken de stad veel te vervuilen tijdens een kort bezoek en voor weinig tot geen inkomsten te zorgen. Het plan was dat vanaf mei 2019 deze toeristen drie euro entree moeten betalen, met een hoger tarief tijdens het hoogseizoen of speciale evenementen. Per 1 januari 2022 moest een toegangsprijs gelden voor wie geen hotelreservering had. Het bedrag moet afhangen van de drukte. Er werd gedacht aan een maximum van \u20ac 10.\nOp 25 april 2024 werd dit toegangsticket effectief ingevoerd.\nVerkeer en vervoer.\nVeneti\u00eb is Europa's grootste stedelijke autovrije gebied. Het bestaat uit meer dan honderd eilanden en hier fungeren de beroemde kanalen als wegen. De stad is met het vasteland verbonden door de bijna vier kilometer lange \"Ponte della Libert\u00e0\". Hierover loopt behalve een spoorlijn ook een weg en een bandentram afkomstig van de voorstad Mestre. De tramlijn en verkeersweg komen uit op het eiland Piazzale Roma, waar tevens een busstation waar alle bussen, afkomstig van het vasteland, afgehandeld worden. De stad heeft een haven voor cruiseschepen op het kunstmatige eiland Tronchetto en een veerhaven op het kunstmatige eiland Marittima die verbonden is met een People Mover naar Piazzale Roma. Bij Piazzale Roma kan geparkeerd worden en kan men overstappen op de \"vaporetto\", een busboot of waterbus. De spoorlijn komt uit bij het treinstation Venezia Santa Lucia (Venezia S.L.) op de kop van het \"Canal Grande\" dicht bij Piazzale Roma. Van hieruit gaan er ook waterbussen. \nDicht bij de stad, op het vasteland, ligt de luchthaven Veneti\u00eb Marco Polo. Vanaf deze luchthaven gaan waterbussen van Alilaguna naar het centrum. Op zo'n 30 km afstand, bij de stad Treviso, ligt de luchthaven Veneti\u00eb-Treviso, die vooral door prijsvechters als Ryanair wordt aangedaan. \nDe klassieke Venetiaanse gondel wordt vooral gebruikt door toeristen en voor speciale gebeurtenissen als bruiloften en begrafenissen. Gebruik van de gondels is prijzig. Ook is er een openbaar vervoersysteem met boten, de zogenaamde \"vaporetto\" of waterbussen, en een groot aantal priv\u00e9boten. Het openbaar vervoer wordt verzorgd door de ACTV. Dwars door de stad slingert het \"Canal Grande\". De Gondola-Traghetto is een gondelveer dat dit kanaal oversteekt.\nGoederenvervoer, onder meer voor de bevoorrading van de winkels, gebeurt per boot. De hulpdiensten, politie, brandweer en ambulance, maken ook gebruik van boten en ook de vuilnis wordt per boot opgehaald.\nWaterbeheer.\nDe stad heeft vaak, vooral tussen november en februari, te kampen met overstromingen vanuit de Adriatische Zee: de zogenaamde \"Aqua Alta\". Vanwege de drassige grond zijn de gebouwen in Veneti\u00eb, net als in Amsterdam, gebouwd op palen. Het gevolg is dat deze verzakken. In de twintigste eeuw leidde het wegpompen van grondwater onder de stad ten behoeve van de chemische industrie tot aanzienlijke bodemdalingen, reden waarom dit in de jaren zestig werd verboden. In november 1966 werden Florence en Veneti\u00eb geteisterd door ongekende overstromingen, die veel schade toebrachten aan de talloze, unieke kunstschatten. UNESCO deed een dringend beroep op de lidstaten om particuliere comit\u00e9s op te richten, die een bijdrage zouden kunnen leveren aan de hoogst noodzakelijke restauraties van de beschadigde kunstwerken. Vergeleken met 100 jaar eerder was in 2003 het gemiddelde waterpeil 23\u00a0cm hoger geworden. Om verdere overstromingen te voorkomen werd dat jaar begonnen met de bouw van een stormvloedkering, die de lagune bij hoog water moet afsluiten: het MOSE-project.\nOp 3 oktober 2020 bewees de nieuwe stormvloedkering voor het eerst zijn nut. Ondanks het noodweer dat het noorden van Itali\u00eb teisterde, met bij vloed extra hoog water, liep het San Marcoplein voor het eerst niet meer onder water, dankzij het omhoogklappen van de gele kleppen van de stormvloedkering. Een jaar eerder stond het water onder vergelijkbare omstandigheden nog bijna twee meter hoog."}
{"id": "10403", "revid": "264532", "url": "https://nl.wikipedia.org/wiki?curid=10403", "title": "Nitroglycerine", "text": "Nitroglycerine of glyceryltrinitraat (afkorting: NG) is een kleurloze, explosieve vloeistof. Het is de drievoudige ester van glycerine en salpeterzuur.\nNitroglycerine behoort tot de groep van organische nitraten.\nSynthese.\nNitroglycerine kan bereid worden door nitrering van glycerine met salpeterzuur, onder invloed van zwavelzuur (nitreerzuur). Dit is een zeer gevaarlijk reactieproces waarbij veel voorzorgen moeten worden genomen om explosies bij de bereiding te voorkomen, zoals een lage temperatuur en het voorkomen van schokken.\nToepassingen.\nNitroglycerine is een van de eerste krachtige springstoffen die werden ontwikkeld. Het werd aanvankelijk gebruikt voor tunnelbouw, wegenaanleg, mijnbouw en dergelijke, maar door de grote gevoeligheid ervan - het kan al exploderen bij een relatief kleine slag, stoot of wrijving - was het vervoer een groot en gevaarlijk probleem en moest het vlak bij de gebruiksplaats worden gefabriceerd. Ondanks allerlei voorzorgsmaatregelen gebeurden er destijds vaak ernstige ongelukken. Zo ontplofte op 20 oktober 1944 in IJzendijke meer dan een ton nitroglycerine waarbij 47 Engelse en Canadese soldaten omkwamen en 37 gewonden vielen.\nAls nitroglycerine detoneert, vindt globaal de volgende bruto-ontledingsreactie plaats:\nZoals in de reactievergelijking te zien is, ontstaan er alleen maar gassen. Dit is een van de oorzaken waardoor nitroglycerine zo'n krachtige springstof is. Vertaald naar de volumetoename (en de gassen daarbij op kamertemperatuur dus eigenlijk nog wat te laag) gaat 570\u00a0mL vloeistof over in 650 liter gas. Het volume neemt dus toe met een factor 1140. Verder zal door de reactietemperatuur stikstof weer reageren tot stikstofoxiden.\nDynamiet.\nDe chemicus Alfred Nobel ontdekte in 1867 dat de fysische gevoeligheid van het materiaal belangrijk kon worden verminderd door het te laten opzuigen in een poreuze stof, zoals zaagsel of diatomee\u00ebnaarde (een poreuze grondsoort, opgebouwd uit de skeletjes van eencellige kiezelwieren of diatomee\u00ebn). De zo ontstane substantie noemde hij dynamiet. Het is een zeer krachtig explosief dat nu nog steeds belangrijke toepassingen kent. De uitvinding van dynamiet maakte Alfred Nobel zo rijk, dat hij in staat was de Nobelprijzen in te stellen in zijn testament.\nAndere explosieven.\nNitroglycerine wordt ook gebruikt in mengsels met cellulosenitraat in rookzwak kruit.\nNitroglycerine in de geneeskunde.\nIn de geneeskunde vindt nitroglycerine toepassing als vaatverwijdend middel bij stabiele angina pectoris en in zalven bij \"fissura ani\" (kloofjes in de anus). Nitroglycerine is bij dit lokale gebruik inmiddels in Nederland vervangen door het stabielere isosorbidedinitraat. Het betreft de 1% isosorbidedinitraat-vaselinecr\u00e8me FNA. Bij stabiele \"Angina pectoris\" is de gebruikelijke dosis sublinguaal, als een tabletje onder de tong of als spray. Het wordt ook toegepast als transdermale medicijnpleister."}
{"id": "10404", "revid": "393", "url": "https://nl.wikipedia.org/wiki?curid=10404", "title": "Springstof", "text": ""}
{"id": "10405", "revid": "583675", "url": "https://nl.wikipedia.org/wiki?curid=10405", "title": "Dynamiet", "text": "Dynamiet is een oranjekleurig explosief dat is gebaseerd op de explosieve kracht van nitroglycerine, waarbij diatomee\u00ebnaarde als absorberend middel wordt gebruikt.\nHet woord dynamiet komt van het Griekse woord \"\u03b4\u03c5\u03bd\u03b1\u03bc\u03b9\u03c2\" (\"dunamis\"), dat 'kracht' betekent. Dynamiet werd uitgevonden door de Zweedse chemicus Alfred Nobel in 1866. Nitroglycerine is een zeer krachtige maar gevaarlijke springstof die bij de bereiding en het vervoer gemakkelijk (en vaak onbedoeld) explodeert. Nobel ontdekte dat de gevoeligheid van het materiaal belangrijk kon worden verminderd door het te laten opzuigen in een poreuze stof, zoals zaagsel of diatomee\u00ebnaarde. De zo verkregen substantie noemde hij dynamiet. \nOmdat dynamiet veel gebruikt werd in oorlogen, kreeg Nobel wroeging over het maken en distribueren van de stof. Hij stelde daarom zijn vermogen ter beschikking aan de wetenschap in vorm van de Nobelprijzen, die vandaag de dag nog steeds van Nobels geld gefinancierd worden. Hierbij horen echter alleen de prijzen in de categorie 'wetenschap', zoals natuurkunde en scheikunde. Andere prijzen, zoals die voor de vrede, worden betaald door de Zweedse staat.\nDynamiet wordt meestal aangeboden in de vorm van staven, ongeveer 2,5\u00a0cm in diameter en 20\u00a0cm lengte. Om ze te laten detoneren is onder normale omstandigheden een detonator nodig. \nDynamiet is waterbestendig, zodat het onder water of in boorgaten onder de grondwaterspiegel gebruikt kan worden.\nDe ontledingsreactie van nitroglycerine, het actieve element in dynamiet, is: \nDynamiet kan zeer gevaarlijk worden bij temperaturen hoger dan 35\u00b0C doordat het nitroglycerine dan begint uit te zweten. Oud dynamiet is om dezelfde reden gevaarlijk. Het nitroglycerine zweet uit de staven en kan een poel vormen op de vloer of op de bodem van de container. Het kan ook verdampen en neerslaan, daarbij op onverwachte plaatsen kristallen vormend. Hierdoor kan de minste of geringste stimulans het dynamiet dan doen ontploffen. Om die reden is het het beste om dynamiet in een goed geventileerde ruimte te bewaren en het niet langer dan een jaar op te slaan. "}
{"id": "10406", "revid": "491824", "url": "https://nl.wikipedia.org/wiki?curid=10406", "title": "Judo", "text": "Judo (Japans: \u67d4\u9053, \u3058\u3085\u3046\u3069\u3046, j\u016bd\u014d) is een van oorsprong Japanse zelfverdedigingskunst, die rond 1882 werd ontworpen door Jigoro Kano. Het woord betekent 'zachte weg (manier)', waarbij het woordje \"do\" verwant is aan \"tao\" en naast de betekenis 'manier' ook de connotatie heeft van 'levenspad'. Een beoefenaar van judo heet een \"judoka\". Judo is uitgegroeid tot een wedstrijdsport die wereldwijd veel beoefend wordt, en is tevens een olympische sport sinds 1964.\nDe technieken van judo zijn gebaseerd op het principe zoveel mogelijk gebruik te maken van de snelheid en kracht van de tegenstander; \"winnen door toe te geven\". Het algemene doel is om de tegenstander buiten gevecht te stellen zonder hem te verwonden \u2013 vaak door hem zo te werpen dat hij op zijn rug terechtkomt. Zelfbeheersing en respect staan bij judo centraal: een wedstrijd wordt vaak voorafgegaan door een buiging. Als vechtsport is het geschikt om vanaf jonge tot zeer oude leeftijd te beoefenen, iets wat de populariteit ervan verklaart.\nJudo in de tegenwoordige wedstrijdvorm verschilt van de vorm zoals de grondlegger Kano het ontwikkeld heeft. In zijn traditionele betekenis is het namelijk niet alleen een vechtkunst, maar ook een filosofie voor persoonlijke ontwikkeling. De leer komt voort uit twee filosofische principes: wederzijds profijt en welbevinden (\"jita ky\u014dei\", \u81ea\u4ed6\u5171\u6804) en het maximale effect met minimale inzet (\"seiryoku zeny\u014d\", \u7cbe\u529b\u5584\u7528). Het doel is om deze principes bewust tot uitdrukking te brengen in elke beweging op de judomat.\nTechnieken.\nEen hoofdindeling van de judopraktijk maakt onderscheid in\nDaarnaast dient de judoka goed de techniek van het ukemi-waza valbreken (\u53d7\u3051\u8eab\u6280) te beheersen.\nDe diverse gevechtstechnieken van judo worden verdeeld in:\nBij oefenwedstrijden (Japans: \u4e71\u53d6\u308a randori) of offici\u00eble wedstrijden (Japans: \u8a66\u5408 shiai) zijn alleen werptechnieken (nage-waza) en controletechnieken (katame-waza) toegestaan. \"Atemi-waza\" zijn daar (streng) verboden technieken, maar ze komen wel voor in een aantal \"kata's\" (Japans: \u5f62 kata, vorm), zoals het \"kime-no-kata\".\nDe judoka die een techniek uitvoert, heet \"tori\" (\u53d6\u308a); de judoka die een techniek ondergaat, heet \"uke\" (\u53d7\u3051).\nDe judotechnieken zijn erop gericht een tegenstander buiten gevecht te stellen zonder hem te verwonden. Slaan, stoten en schoppen zijn in de judocompetitie verboden, maar verdedigingen tegen dergelijke aanvallen worden wel aangeleerd bij de hogere graden om de ontstaansgeschiedenis van judo beter te begrijpen. Zo bestaan er in de \"kata\" verdedigingstechnieken tegen een zwaard- of mesaanval en is er een \"kata\" gebaseerd op vechten in een samoeraiharnas.\nNage-waza.\nDe verschillende worpen kunnen als volgt worden ingedeeld:\nKatame-waza.\nDe verschillende insluitingstechnieken worden onderverdeeld in:\nGeschiedenis.\nOorspronkelijk was judo een zelfverdedigingskunst. Bij het bedenken van judo werd geput uit de rijke Japanse traditie aan vechtkunsten zoals jiujitsu en sumo, maar ook westers worstelen.\nJigoro Kano had bij het ontwikkelen van judo, ook nadrukkelijk een training van lichaam en geest voor ogen. Zijn filosofie wordt gekenmerkt door twee begrippen:\nOorspronkelijk was het de bedoeling dat kracht geen enkele rol zou spelen: door een juiste toepassing van de geleerde technieken zou een klein en zwak persoon zich op tamelijk elegante wijze tegen een grote en sterke aanvaller moeten kunnen verdedigen. Maar met wedstrijdjudo is kracht wel degelijk een factor. Echter, zelfs op hoog niveau zie je dat timing en techniek nodig zijn om te kunnen winnen.\nTraditie.\nJudoka's dragen een witte katoenen broek (zubon, in katakana (een Japans lettergrepenschrift): \u30ba\u30dc\u30f3) en een judojas (Japans: \u4e0a\u8863 uwagi, overjas), die door een band (Japans: obi \u5e2f) bijeen wordt gehouden. Het geheel noemt men een judogi (\u67d4\u9053\u7740, judokleding), in het westen ook wel afgekort tot gi. Tijdens wedstrijden op hoog niveau, zoals de Olympische Spelen, draagt de ene judoka een wit pak en de andere judoka een blauw pak. Door dit onderscheid is deze dynamische sport beter te volgen voor het publiek en de scheidsrechters. Ook op TV is de wedstrijd hierdoor beter te volgen voor de kijkers thuis. Vrouwen dragen een wit T-shirt onder de uwagi.\nJudolessen vinden plaats in een dojo en beginnen in seiza (geknielde houding). Ook is het een gewoonte, voordat men de dojo betreedt, eenmaal te buigen richting de mat (tatami). Ook bij het verlaten van de tatami doet men dit als teken van respect.\nGraduatiesysteem van judo.\nIn Nederland wordt een graduatiesysteem gehanteerd bestaande uit de lagere \"kyu\"-graden, lopend van 6e tot en met 1e kyu, gevolgd door de hogere \"dan\"-graden, van 1e dan tot en met 10e dan. De graad van de judoka wordt getoond door de kleur van de band.\nBij judo geeft de kleur van de band het niveau van de drager aan. Een beginner heeft een witte band, waarna geel, oranje, groen, blauw, bruin (de kyu-graden, die van hoog naar laag genummerd zijn). Daarna volgen de dan-graden met de zwarte band, de rood-wit geblokte band en de rode band. De wachttijd tussen kyu-graden bedraagt minimaal zes maanden, maar is meestal een jaar. Bij de dan-graden geldt: hoe hoger de dan-graad, hoe langer de wachttijd.\nOm te beginnen zijn er zes 'basis'-graden in judo, beginnend met de zesde kyu. Zesde kyu judoka's dragen een witte band. Vijfde kyu judoka's dragen een gele band. Vierde kyu judoka's dragen een oranje band. Derde kyu judoka's dragen een groene band. Tweede kyu judoka's dragen een blauwe band. En eerste kyu judoka's dragen een bruine band. Ook kunnen er slippen op de band zitten, deze geven aan hoe ver iemand is voor de volgende band. In plaats van slippen werken sommige scholen met halve banden, dan behaal je vanaf wit eerst bijvoorbeeld de wit-gele band, en daarna de gele band. Dit systeem van slippen en halve banden is vooral bedoeld voor kinderen om goed te zien hoe ver ze zijn en ze te motiveren voor hun bandexamen.\nVanaf de zwarte band wordt er niet meer met slippen gewerkt. De zwarte band en hogere kan pas behaald worden wanneer de judoka 16 jaar of ouder is. Ook kan een zwarte-bandexamen alleen afgelegd worden buiten de eigen judoschool. De kyu-graden worden vaak uitgegeven door de eigen leraar, maar een dan-graad kan alleen behaald worden met een examen van de Judo Bond Nederland. Het verschil tussen de dan-graden kan worden aangeven door streepjes op de band, maar dit is niet verplicht.\nEr is voor alle judoka's een speciale bond. Alle judoka's die hogere wedstrijden doen of een dan-graad willen behalen, moeten lid zijn van een nationale judovereniging en een judopaspoort bezitten. Voor Nederland is deze nationale judovereniging de Judo Bond Nederland, voor Belgi\u00eb de Koninklijke Belgische Judobond.\nDe kyu-examens worden afgenomen door de judoscholen. Examens voor 1e t/m 3e dan worden afgenomen door regionale examencommissies. Alleen 4e en 5e dan-examens worden afgenomen door landelijke examencommissies. De kandidaten voor 4e of 5e dan worden beoordeeld door de meesters die een 6e of hogere dan-graad hebben. Dan-graden boven 6e dan worden meer op grond van verdiensten voor de judosport uitgereikt al moet er vaak nog wel examen gedaan worden. Bij de 6e, 7e en 8e dan is er een afwisselend rood-wit geblokte band, bij de 9e en 10e dan een rode band. De behaalde banden worden in een judopaspoort afgetekend.\nTot nu toe is de 10e dan toegekend aan slechts 20 judoka's in de hele wereld. De meeste houders van de 10e dan zijn Japanners. Slechts twee Nederlandse, Anton Geesink en Jaap Nauwelaerts de Ag\u00e9, en twee Britse judoka's, Charles Palmer en George Kerr, zijn in het bezit van deze dan-graad. Op 8 januari 2006 werden drie nieuwe 10e dan-graden uitgereikt door de Kodokan; dit was voor het eerst in 22 jaar.\nDe 20 judoka's met de 10e dan zijn:\nDe F\u00e9d\u00e9ration Fran\u00e7aise kende Mikinosuke Kawaishi (1899-1969) postuum de 10e dan toe in judo en jujitsu.\nDe hoogst gegradueerde Nederlanders (stand februari 2024) zijn Jan Snijders (9e dan) en bij de dames Marjolein van Unen (7e dan).\nKata.\nHet judo kent een aantal kata (\u5f62, vormen), waarin de opgenomen judotechnieken op formele wijze dienen te worden uitgevoerd. Kata kunnen gezien worden als de 'grammatica' of de 'ruggengraat' van het judo. Ze vormen ijkpunten voor de techniek. Het uitvoeren van kata is een verplicht onderdeel van het danexamen, maar wordt ook daarbuiten beoefend. Meestal begint het oefenen van kata rond het dertiende jaar en de nikkyugradatie.\nDe belangrijkste Japanse kata in het judo zijn:\nDaarnaast zijn er nog andere kata, zoals:\nWedstrijd (shiai).\nIn wedstrijden worden, naar een idee van de Nederlandse judoka Anton Geesink, ook wel een blauw en een wit judopak gebruikt, zodat de scheidsrechter tijdens het gevecht beter kan zien welk lichaamsdeel bij welke sporter hoort. Bovendien is het op film en televisie allemaal veel duidelijker. Bij kleine wedstrijden en wedstrijden in Japan worden een rode en een witte band gebruikt. De sport wordt over de gehele wereld beoefend door jonge en oude judoka's en maakt deel uit van het olympisch programma. De meeste judoka's nemen nooit deel aan offici\u00eble wedstrijden, en nemen alleen deel aan onderlinge wedstrijden tijdens de trainingen. Gehandicapte sporters (A-judoka's) zijn ge\u00efntegreerd, maar hebben soms wel speciale uren en wedstrijden.\nDe pedagogische waarde van het recreatieve judo is aangetoond. Ook voor mensen met beperkingen kan judo van waarde zijn. Een positief effect is aangetoond voor (met name kinderen met) autisme en ADHD.\nJudo wordt beoefend op een mat, tatami geheten, die enigszins meegeeft, zodat zelfs als men er krachtig op geworpen wordt, men meestal geen letsel oploopt. De techniek van het 'breken' (verzachten) van de val, van zowel het eigen lichaam als dat van de tegenstander, is een belangrijk onderdeel van judo.\nDe matdelen, die samen het wedstrijdvlak vormen, moeten zonder tussenruimte tegen elkaar worden gelegd, een effen bovenvlak bezitten en zodanig zijn aangebracht dat verschuiven niet mogelijk is. De matten worden gemaakt van geperst stro of, meer voorkomend, van geperst schuim. Een judowedstrijd vindt plaats op een oppervlakte van minimaal 14 bij 14 meter en maximaal 16 bij 16 meter, waarbij de wedstrijdmat minimaal 8 bij 8 en ten hoogste 10 bij 10 meter groot mag zijn. De ruimte buiten het wedstrijdvierkant vormt voor de judoka's een uitwijkmogelijkheid, omdat de partij dikwijls op een podium wordt gehouden.\nEen wedstrijd wordt geleid door een hoofdscheidsrechter (staand op de mat) en twee hulpscheidsrechters (op een stoel op de tegenover elkaar liggende hoekpunten van de mat). Ook zijn aanwezig: een tafeljury van twee tot drie personen, een scheidsrechterscommissie en een hoofdjury. Verder zijn bij de wedstrijd aanwezig: EHBO, coaches en de algemene organisatie.\nWedstrijdcategorie\u00ebn in het judo.\nJudoka's worden bij wedstrijden naar leeftijd en gewicht ingedeeld. De indeling naar leeftijd kent de volgende categorie\u00ebn. De categorie '12\u2212' of U12 bevat de judoka's die op 31 december van het jaar waarin de wedstrijd plaatsvindt nog geen 12 jaar oud zal zijn. De categorie '15\u2212' of U15 bevat de judoka's die op 31\u00a0december van het jaar waarin de wedstrijd plaatsvindt nog geen 15 jaar oud zal zijn. Het bovenstaande betekent dus dat wanneer een elfjarige judoka op 1 januari aan een toernooi mee wil doen en hij op 30\u00a0december 12 jaar oud wordt, deze dan mee moet doen in de 15-min-categorie.\nDe wedstrijdduur hangt af van de competitie waarin men speelt. Voor senioren duurt een wedstrijd 4 minuten met een eventuele verlenging. Voor junioren duurt een wedstrijd 2 tot 4 minuten afhankelijk van de leeftijd.\nDe indeling naar gewicht kent momenteel zeven categorie\u00ebn en kan nog vari\u00ebren naargelang de leeftijd.\nWedstrijdtijd en start/stop-commando's van de scheidsrechter.\nHet begin van een wedstrijd wordt aangegeven door het commando \"hajime\" (begin). De wedstrijdtijd loopt continu door en kan alleen onderbroken worden door een stopcommando van de scheidsrechter: \"mate\" \u2013 ook wel uitgesproken als \"matt\u00e9\" \u2013 (wacht) of \"sono-mama\" (niet bewegen). Na \"mate\" start de wedstrijd en de tijd weer door een commando \"hajime\" waarbij de judoka's hun startpositie weer innemen. Na \"sono-mama\" starten de wedstrijd en de tijd weer door het commando \"yosh\", waarbij de judoka's dezelfde posities aannemen als ten tijde van het geven van het commando \"sono-mama\" (meestal een houdgreep). Het commando \"sono-mama\" wordt door de scheidsrechter gebruikt indien een wedstrijd kortstondig stilgelegd moet worden, zodat een scheidsrechter een ordemaatregel kan uitvoeren. Voorbeeld van zo'n situatie is dat een judoka die onder ligt in een houdgreep, met zijn hand in het gezicht duwt van de judoka die bovenligt.\nEHBO.\nEHBO-medewerkers (eerste hulp bij ongevallen) mogen bij jeugdwedstrijden altijd de mat op.\nBij seniorenwedstrijden (15 en ouder) mogen zij niet zonder consequentie zelf de mat betreden. Wanneer zij zonder daartoe te zijn uitgenodigd door de scheidsrechter de mat betreden, verliest de judoka waarvoor de EHBO'ers de mat betraden de wedstrijd. De scheidsrechter kan EHBO'ers verzoeken de mat te betreden voor:\nOm andere redenen dan de bovenstaande mag een scheidsrechter geen EHBO'ers op de mat vragen. Judoka's en coaches kunnen hen ook zelf verzoeken om de mat te betreden; het gevolg is dan wel dat de judoka automatisch de wedstrijd heeft verloren.\nPuntentelling en beoordeling van technieken.\nIn een judowedstrijd kunnen door succesvol uitgevoerde technieken de scores \"ippon\" of \"waza-ari\" worden verdiend. Balansverstoringen die niet tot een succesvolle techniek leiden en houdgrepen van 9 seconden of korter (zogenoemde \"kinza\") krijgen geen formele waardering, maar worden wel door de scheidsrechter onthouden om bij een gelijkspel de doorslag te kunnen geven bij het aangeven van de betere judoka, of bij het uitdelen van een straf wegens passiviteit. Tot 1 maart 2017 kon ook een yuko (5 punten) toegekend worden, maar bij de nieuwe judowedstrijdregels is deze score afgeschaft. De koka (3 punten) was al eerder afgeschaft.\nPunten in een tabel (punten worden gebruikt bij het administreren van het gevolg van een wedstrijd door de wedstrijdleiding):\nJonai/jogai, in/uit.\nEen staande techniek is \"jonai\", oftewel 'in', als het resultaat van de actie duidelijk is, voordat de judoka's beiden de gevechtsruimte hebben verlaten. Dit heeft tot gevolg dat de feitelijke techniek en landing beide buiten de gevechtsruimte mogen zijn, zolang de techniek maar binnen de gevechtsruimte was aangevangen.\nEen grondtechniek is \"jonai\", oftewel 'in', zolang een van de judoka's nog lichamelijk contact heeft met de gevechtsruimte. Een lichaamsdeel dat boven de gevechtsruimte zweeft, kan dus niet meegenomen worden bij de beoordeling of een actie 'in' is. Als een actie niet 'in' is, dan is een actie \"jogai\", oftewel 'uit', en moet de wedstrijd direct onderbroken worden door het geven van het commando \"mate\", waardoor de judoka's weer teruggaan naar hun beginposities.\nTachi-waza, staande technieken.\nEen \"ippon\" (\u4e00\u672c, vol punt) krijgt men voor een techniek die zowel kracht, snelheid als controle heeft, en waarbij de tegenstander grotendeels op de rug landt. Een \"waza-ari\" (half punt) krijgt men voor een techniek die wel controle heeft en snelheid of kracht en waarbij de tegenstander grotendeels op de rug of op de zij landt, of voor een techniek die controle heeft, maar geen kracht en geen snelheid en waarbij de tegenstander grotendeels op de rug landt.\nNe-waza, grondtechnieken.\nEen houdgreep dient te voldoen aan de volgende criteria: de tegenstander ligt met zijn rug of een schouder op de mat, de uitvoerder voert druk uit van bovenaf, er is controle, er is contact tussen de romp van de uitvoerder en de romp van de tegenstander, de uitvoerder ligt niet met zijn rug richting de mat (dus geen \"ura\"-ligging). Indien een houdgreep 20 seconden of meer duurt, wordt deze met een \"ippon\" gewaardeerd. Indien een houdgreep 10-19 seconden duurt, wordt deze met een \"waza-ari\" gewaardeerd.\nIndien een judoka afklopt of het woord \"maita\" roept, geeft deze judoka de wedstrijd op, zijn tegenstander wint dan met een \"ippon\". Opgeven door de tegenstander kan gebeuren bij het aanleggen van een armklem (15 jaar en ouder) of een verwurging (12 jaar en ouder).\nStraffen.\nStraffen worden onderverdeeld in lichte straffen, \"shido\", en zware straffen, \"hansoku-make\". Als men een straf verdient, heeft dat geen verdere gevolgen voor het scorebord, maar aan het einde van de wedstrijd kunnen ze voor winst of verlies zorgen. Als er sprake is van een gelijkspel, maar een van de judoka's heeft een shido, dan wint de judoka met de minste shido's. \nDrie \"shido's\" staan gelijk aan \u00e9\u00e9n \"hansoku-make\".\nEen hansuko-make leidt tot het verliezen van de wedstrijd, de andere judoka krijgt dan dezelfde punten als bij een \"ippon\" (10). Ook kan deze straf tot diskwalificatie voor het evenement leiden, zie hieronder.\nShido.\nEen shido wordt gegeven voor gedrag dat de wedstrijd onrechtmatig verstoort. Dit is onder andere:\nHansoku-make, diskwalificatie.\n\"Hansoku-make\" kan direct gegeven worden voor een ernstige overtreding van de regels zoals hieronder beschreven of 'verdiend' worden door driemaal een \"shido\" te verkrijgen. Bij een directe \"hansoku-make\" volgt altijd uitsluiting van de rest van het toernooi wegens diskwalificatie, behalve bij \"diving\" en \"grabbing\". Een indirecte \"hansoku-make\", verkregen door drie \"shido's\" leidt niet tot uitsluiting van de rest van het toernooi maar enkel tot het verliezen van de wedstrijd wegens diskwalificatie.\nEen directe \"hansoku-make\" wordt gegeven voor:\nHierbij de opmerking dat grabbing en diving als enige directe \"hansoku-makes\" niet tot uitsluiting voor het gehele toernooi leiden, maar enkel leiden tot een diskwalificatie voor de wedstrijd waarin de overtreding is begaan.\nGrijpen.\nEind 2010 is besloten door de Internationale Judofederatie (IJF) om de regels van het judo aan te scherpen om zo te zorgen voor een groter onderscheid tussen judo en andere worstelsporten. Een van de regels die vanaf 2011 zijn ingevoerd door het IJF, en ook in Nederland door de JBN, is, dat het in beginsel verboden werd om vanuit een staande positie een of beide benen van de tegenstander te grijpen, in het Engels het zogenoemde \"grabbing\". Sommige judoka's zoals Henk Grol moesten hierdoor hun stijl aanpassen.\nEinde van de wedstrijd.\nEen wedstrijd kan op de volgende wijze worden gewonnen:\nIn het jeugdreglement bestaat er geen 'golden score'; bij een gelijke score aan het einde van de reguliere wedstrijdtijd bepalen de scheidsrechters, nadat de hoofdscheidsrechter daarom met hantei verzocht heeft, de winnaar. Hierbij kijken ze naar de inzet en houdgrepen onder de 10 seconden.\nJeugdreglement.\nJudo hecht een grote waarde aan veiligheid. Daartoe is er een apart jeugdreglement ontwikkeld voor de categorie 12\u2013. Een aantal van de afwijkingen van het normale reglement staat hierboven al genoemd, de volledige lijst van afwijkingen is:\nVerder zal minder snel tot het geven van straffen (\"shido's\") worden overgegaan daar wedstrijden een meer pedagogisch karakter hebben. Wellicht ten overvloede nog de opmerking dat alle zaken die in het normale reglement verboden zijn, zoals onder andere ook grabbing en diving, ook bij jeugdwedstrijden verboden blijven. Verder mag er direct hansoku-make worden gegeven worden voor het pakking vermijden, dit geldt alleen bij het jeugdreglement.\nJudoscholen.\nEen judoschool is een vereniging, vaak judovereniging genoemd, of een sportschool waar les wordt gegeven in judo door een judoleraar. Kinderen en volwassenen zijn hiervan lid en beoefenen en leren hier de judosport. Bij grote verenigingen zijn professionele krachten, bij andere veel vrijwilligers, maar de leraar moet altijd erkend zijn door de Judo Bond Nederland. Veel judoscholen verzorgen ook wedstrijden voor hun leden, maar soms ook wedstrijden waarvoor leden van andere judoscholen worden uitgenodigd.\nDe Judo Bond Nederland en de Koninklijke Belgische Judobond zijn overkoepelende organisaties waarbij veel judoscholen zijn aangesloten en waar judoka's lid van kunnen worden. Op hun beurt zijn ze verbonden met de internationale koepels en zenden ze judoka's uit naar internationale wedstrijden. De Koninklijke Belgische Judobond is een overkoepelende nationale federatie met de Judo Vlaanderen en de Ligue Francophone BeIge de Judo als onderdelen.\nWereldkampioenschappen.\nDe wereldkampioenschappen judo worden ieder niet-olympisch jaar georganiseerd door de International Judo Federation. Het eerste kampioenschap bij de mannen had plaats in 1956 en bij de vrouwen in 1980. In 1987 zijn deze toernooien samengevoegd."}
{"id": "10407", "revid": "66194888", "url": "https://nl.wikipedia.org/wiki?curid=10407", "title": "Jigoro Kano", "text": "Jigoro Kano (Japans: \u5609\u7d0d \u6cbb\u4e94\u90ce Kan\u014d Jigor\u014d, Mikage, 28 oktober 1860 \u2013 4 mei 1938) is de grondlegger van het judo.\nBiografie.\nKano (Japans: \u5609\u7d0d) is geboren in Mikage (ook vermeld als \"Kikage\"), een Japans dorp dicht bij Kobe (in de huidige wijk Higashinada-ku). Hij was de derde zoon van de handelaar in scheepvaartmaterialen Jerosaku Kano. Toen hij 12 jaar oud was, verhuisde Jigoro met zijn familie naar de hoofdstad Tokio. In 1877 begon Kano aan zijn studie aan de hoffelijke Universiteit te Tokio en op 21-jarige leeftijd behaalde hij zijn graad in de economische en politieke wetenschappen. Kano verloor zijn interesse in politiek en studeerde verder aan de pedagogische faculteit. Daar behaalde hij een onderwijsgraad en promoveerde een jaar later in de filosofie. Hij werd eerst lector en later hoogleraar. Daarna werd hij onderdirecteur van de school van adel.\nKano werd als kind vaak gepest en leerde jiujitsu om zich te kunnen verdedigen. Hij ging les op les bij leraar Teinoskuku Yagi. Die bracht Kano vervolgens in contact met Hachoinosuke Fukuda, directeur van de Tenjin Shinyo-ryu school. Kano vond alle technieken heel interessant en ging daarom alle technieken verzamelen en documenteren. Ook las hij veel boeken en leerde zelfs technieken van andere sporten zoals bijvoorbeeld westers worstelen en sumo.\nWat Jigoro Kano nou zo bijzonder maakt is dat hij niet alleen deze technieken verzamelde, maar hij ging de technieken gebruiken voor een ander doel. Waar de technieken eerst bedoeld waren om je tegenstander te verslaan (of zelfs doden), wil Kano de technieken gebruiken voor opvoeding en ontwikkeling. Bij het trainen van jiujitsu werden veel ruwe en gevaarlijke technieken gebruikt. Kano kwam vaak bont en blauw thuis, dit leverde hem de bijnaam \"de pleister\" op. Kano wilde de gevaarlijke technieken weglaten en een nieuwe stijl ontwikkelen waar je elkaar niet ernstig verwond zodat je veiliger en technischer kan trainen. Dit is de basis van judo. Hij noemt deze nieuwe stijl van trainen niet meer jiujitsu, maar judo.\nJudo is een Japans woord. JU betekent zacht en DO betekent weg. Judo betekent dus de zachte weg. Dat klinkt misschien raar, maar als je het vergelijkt met boksen dan begrijp je het misschien wel. Bij judo mag je elkaar niet expres pijn doen, je probeert de ander alleen te overmeesteren.\nIn 1882 opende Kano op 22-jarige leeftijd de eerste judoschool: de Kodokan. Behalve een training van het lichaam was voor Kano ook de training van de geest en het continu streven naar ontwikkelen. Hij bedacht twee basis regels voor judo.\nIn 1909 werd Kano lid van het Internationaal Olympisch Comit\u00e9. Als IOC-lid geloofde Kano in sport als middel om landen tezamen te brengen. Hij droomde er van om de Olympische Spelen in 1940 te Tokio te laten plaatsvinden.\nKano overleed in 1938 op 77-jarige leeftijd aan boord van het stoomschip \"Hikawa Maru\", op de terugreis van een rondreis door Europa. De offici\u00eble doodsoorzaak is longontsteking, maar er zijn ook hardnekkige geruchten dat Kano werd vergiftigd. Kano was echter al enige tijd voor zijn dood slachtoffer van een zwakke gezondheid, dat is te lezen in de brief van mevr. Sarah Meyer aan Gunji Koizumi op 12 september 1934: \"Prof. [Jigoro] Kano is just back [from a trip] but not well as he has stone in kidney. People don't seem to think he will live much longer.\" Hij heeft de uitnodiging om de rondreis door Europa te doen dan ook in eerste instantie afgeslagen. Echter, prins Tokugawa, lid van de keizerlijke hofhouding, heeft Kano op persoonlijke titel verzocht zijn plaats in de delegatie in te nemen.\nDe dood van Kano is de tragiek van een oude man die zijn hele leven buitengewoon hard gewerkt heeft voor zijn idealen, en die in het zicht van de haven is overleden. De geruchten van moord zijn verder niet echt te onderbouwen. De Japanse regering wilde de \"Kodokan\" omzetten in een militaire academie en Kano was hier fel tegen. Enkele weken na de dood van Kano zette de regering haar plan alsnog door. Echter, als Kano nog geleefd had, dan had Kano ze daar zeker niet van kunnen weerhouden. \nJudo is echter weer opgeklommen en heeft zich bewezen als een echte educatieve sport. En Kano's droom van het organiseren van de Olympische Spelen kwam ook uit met de Olympische Zomer Spelen in Tokio in 1940. \nJudo werd steeds populairder en verspreidde zich over de hele wereld. En nog mooier was het toen in 1964, judo een Olympische sport werd Olympische Zomer Spelen in Tokio. In een speech zei kano in 1934: \"Niets is belangrijker dan educatie.\"\nJigoro Kano is begraven in Matsudo, in de prefectuur Chiba, ongeveer 60 km ten noordoosten van Tokio. Graf van Kano."}
{"id": "10409", "revid": "10791", "url": "https://nl.wikipedia.org/wiki?curid=10409", "title": "Hollywood Walk of Fame", "text": "De Hollywood Walk of Fame is het gedeelte van het trottoir dat langs Hollywood Boulevard en Vine Street loopt in Hollywood (Los Angeles), waarop meer dan 2500 grote kleurige tegels in de vorm van een ster zijn aangebracht elk met de naam van een beroemdheid uit de wereld van film, televisie, radio, muziek en/of theater. Om aan te geven in welke categorie de ster toebedeeld is, staat er een klein embleem onder de naam van de beroemdheid. Ter hoogte van het TCL Chinese Theatre zijn bovendien enkele tientallen betonnen tegels waar diverse beroemdheden hun hand- en voetafdrukken alsmede een persoonlijke boodschap in het natte cement hebben achtergelaten. Van 1990 tot 2022 was er ook een Walk of Fame Europe in Rotterdam en sinds 1998 de Canada's Walk of Fame in Toronto.\nGeschiedenis.\nHet plan voor de Hollywood Walk of Fame kwam van E.M. Stuart, die het idee in 1953 aan de gemeente voorlegde.\nHij wilde met de Walk of Fame een aandenken cre\u00ebren om de glorie van Hollywood te benadrukken.\nOok Harry Sugarman, president van de Hollywood Improvement Association, wordt vaak als medebedenker van de Walk of Fame gezien.\nIn 1955 werd het plan goedgekeurd door de gemeenteraad van Los Angeles en in maart 1956 was het ontwerp voor de stervormige tegels klaar. In 1956 en 1957 werden 1558 beroemdheden geselecteerd door een comit\u00e9 voor opname op de Walk of Fame, afkomstig uit de vier takken van de entertainmentindustrie van toen: film, televisie, audio en radio. Onder hen bevonden zich prominente namen als Cecil B. DeMille, Samuel Goldwyn, Walt Disney, Hal Roach, Mack Sennett en Walter Lantz.\nJoanne Woodward wordt vaak gezien als de eerste persoon die een ster op de Walk of Fame kreeg, maar in werkelijkheid is er geen sprake van een \u201ceerste ster\u201d daar in 1958 de eerste acht sterren gelijktijdig onthuld werden. Deze ceremonie was bedoeld om het publiek enthousiast te maken en om te laten zien wat de bedenkers voor ogen hadden. Vlak daarna zou met de daadwerkelijke bouw begonnen worden, maar twee rechtszaken vertraagden de aanleg. Allereerst spanden eigenaren van de panden aan Hollywood Boulevard een proces aan vanwege de extra belasting die ze moesten betalen om de Walk of Fame te bekostigen. Ten tweede eiste de zoon van Charlie Chaplin een schadevergoeding van 400.000 dollar omdat zijn vader geen ster zou krijgen. In oktober 1959 werd het eerste proces in het voordeel van het comit\u00e9 beslist en kort daarna werd de klacht van Chaplin niet-ontvankelijk verklaard. Hierop kon men met de aanleg van de Walk of Fame beginnen.\nTijdens de jaren 60 en 70 kende de Walk of Fame maar weinig groei. In 1978 werd de Walk of Fame door het stadsbestuur van Los Angeles benoemd tot cultureel-historisch monument. Radiopersoonlijkheid Johnny Grant wordt vaak gezien als de man die de Walk of Fame nieuw leven inblies en tot een belangrijke toeristische attractie maakte, door voortaan bij het plaatsen van een nieuwe ster hier de pers uitgebreid verslag van te laten doen. In 1980 kreeg hij zelf een ster op de Walk of Fame, in 2002 volgde een tweede.\nIn 1978 was Mickey Mouse het eerste fictieve personage dat een ster op de Walk of Fame kreeg. Daarmee werd de trend gezet om ook animatieseries en de hierin voorkomende personages sterren te geven. In 1984 werd een vijfde categorie toegevoegd: theater. In 2008 werd de Walk of Fame gerestaureerd voor een bedrag van 4,2 miljoen dollar. Om dit bedrag bij elkaar te krijgen, werd de \"Friends of Walk of Fame\" opgericht. Op 20 juni 2013 werd de 2500e ster onthuld. Deze ster is toegewezen aan Jennifer Lopez. In 2023 werd de categorie 'Sports Entertainment' ge\u00efntroduceerd.\nVandaag de dag is het selecteren van nieuwe namen voor de Walk of Fame in handen van het Hollywood Chamber of Commerce Walk of Fame Selection Committee. Dit comit\u00e9 ontvangt jaarlijks ongeveer 200 nominaties. Iedereen mag iemand nomineren.\nLijst van sterren.\nDe volgende codering wordt gebruikt voor de diverse categorie\u00ebn:"}
{"id": "10411", "revid": "66826131", "url": "https://nl.wikipedia.org/wiki?curid=10411", "title": "Picrinezuur", "text": "Picrinezuur is de triviale naam voor 2,4,6-trinitrofenol, een organische verbinding met als brutoformule C6H3N3O7. De stof komt voor als een kleurloze tot citroengele kristallijne vaste stof, die slecht oplosbaar is in water. Het is vrij goed oplosbaar in ethanol.\nSynthese.\nPicrinezuur kan worden bereid door een ver doorgedreven aromatische nitrering van fenol. Daartoe wordt fenol eerst gesulfoneerd en vervolgens behandeld met salpeterzuur. De omstandigheden dienen echter heel wat ruwer te zijn dan bij eenmalige nitrering: de elektronenzuigende nitrogroepen destabiliseren namelijk het intermediair Meisenheimercomplex, waardoor verdere aromatische substitutie steeds moeilijker verloopt. Als nitrerend reagens wordt nitreerzuur aangewend.\nEen alternatieve methode vertrekt van chloorbenzeen, dat eerst genitreerd wordt tot 2,4-dinitrochloorbenzeen. Dit wordt omgezet in 2,4-dinitrofenol, dat nog verder genitreerd wordt.\nStructuur en eigenschappen.\nNet zoals andere hooggenitreerde benzeenderivaten is picrinezuur een potentieel explosieve stof wegens het grote aandeel stikstof (18,34%) in het molecuul. De explosieve kracht is iets groter dan die van TNT, waarmee het verder qua structuur en eigenschappen goed vergelijkbaar is. Picrinezuur is op zich stabiel, maar als het helemaal droog is, is het schokgevoelig. Als het droog komt te staan kan het bovendien sublimeren. Daarbij kunnen zich kristallen vormen tussen het recipi\u00ebnt en het deksel, wat bij openen gevaarlijke situaties kan opleveren. Picrinezuur wordt daarom altijd onder water bewaard.\nPicrinezuur protolyseert niet volledig in water en wordt daarom geclassificeerd als zwak zuur. Het is echter wel een van de sterkere zwakke organische zuren. Met een p\"K\"a van 0,29 is het zo'n 10.000 keer zuurder dan azijnzuur. Het waterstofion van de fenolische hydroxylgroep wordt gemakkelijk afgesplitst doordat de resterende negatieve lading makkelijk gedelokaliseerd kan worden over de benzeenring en vooral in de sterk elektronenzuigende nitrogroepen.\nZouten van picrinezuur worden picraten genoemd. Oplossingen van picraat-ionen zijn helder geel. Zowel picrinezuur als zijn zouten vormen hardnekkige gele vlekken op de meeste materialen.\nToepassingen.\nPicrinezuur wordt niet alleen als explosief gebruikt, maar ook in laboratoria, in biologie als kleurreagens van celonderdelen. Picrinezuur wordt in de analytische chemie als complexeringsreagens voor identificatie en karakterisering van onder meer metalen aangewend.\nPicrinezuur kan gereduceerd worden tot picraminezuur waaruit explosieven (diazodinitrofenol) en kleurstoffen bereid worden. Deze reductie van picrinezuur werd vroeger ook gebruikt in de \"methode van Crecelius-Seifert\" voor het meten van de bloedsuikerspiegel. Dit is een colorimetrische methode voor de bepaling van het bloedsuikergehalte. Een oplossing van picrinezuur wordt met een bloedmonster gemengd; het eiwit wordt dan afgefilterd. Door natronloog toe te voegen en het monster in een waterbad te verhitten wordt picrinezuur door de bloedsuiker gereduceerd tot picraminezuur, dat een rode kleur heeft. Na afkoelen kan men het bloedsuikergehalte in een suikercolorimeter aflezen.\nToxicologie en veiligheid.\nVeiligstellen.\nPicrinezuur wordt steeds in glazen of kunststoffen recipi\u00ebnten bewaard, omdat met metalen gemakkelijk picraatzouten gevormd worden.\nIn verschillende veiligheidsregio's wordt ingedroogd picrinezuur door de brandweer zelf veiliggesteld. In de meeste gevallen is dat ook goed mogelijk. Dit gebeurt aan de hand van eenvoudige criteria:\nWanneer de brandweer zelf niet in staat is om het zuur onschadelijk te maken wordt de volgende instantie binnen de krijgsmacht ingeschakeld:\nVoorbeelden explosiegevaar.\nMeerdere malen is wegens explosiegevaar door kristallisatie van picrinezuur een laboratorium of school ontruimd. Op 20 september 2006 werd de Broederschool in Sint-Niklaas ontruimd toen een pot gekristalliseerd picrinezuur gevonden werd. De DOVO kreeg de dag erna al vijftien oproepen van scholen en particulieren die ook picrinezuur hadden aangetroffen. Nog een dag later liet de brandweer te Dendermonde het KTA en het Koninklijk Atheneum ontruimen na de ontdekking van picrinezuur. De vondsten werden door de DOVO tot ontploffing gebracht. Op 27 oktober 2007 werden twee flesjes picrinezuur aangetroffen bij een verhuizing van het Oorlogsverzetsmuseum van Katendrecht naar Delfshaven. De EOD bracht de flesjes tot ontploffing. Op 24 januari 2008 werd het koninklijk atheneum van Tongeren ontruimd nadat er bij een opruiming in het chemielokaal een pot picrinezuur gevonden werd. DOVO heeft de pot vernietigd.\nIn Amsterdam Noord werd op 29 mei 2009 bij het opruimen van het scheikundelokaal op het Damstede Lyceum een pot gekristalliseerd picrinezuur gevonden. De omgeving werd afgezet door politie en omwonenden werd verzocht binnenshuis te blijven. Het goedje werd in een veld achter de school tot ontploffing gebracht door de EOD. Dit voorval werd later als onderwerp gebruikt voor een opgave over picrinezuur in het eindexamen HAVO in 2011.\nOp 27 juni 2013 werd een technische school en kleuterschool in Deurne ontruimd nadat er bij een opruiming in het labo picrinezuur gevonden werd. DOVO heeft het flesje meegenomen. Ook in Oostende werden enkele bokalen verwijderd uit de hogeschool. Op 10 december 2018 werd ongeveer een kilo picrinezuur aangetroffen in het Natuur- en Scheikundegebouw van de Rijksuniversiteit Groningen, waardoor een vleugel van het gebouw moest worden ontruimd. De volgende dag werd het door de EOD tot ontploffing gebracht. Dit gebeurde ook op 24 april 2019 in de CSG Augustinus school in Groningen."}
{"id": "10414", "revid": "391847", "url": "https://nl.wikipedia.org/wiki?curid=10414", "title": "Almelo", "text": "Almelo () is een stad en gemeente in de regio Twente in de Nederlandse provincie Overijssel. De gemeente telt inwoners en heeft een totale oppervlakte van , waarvan land en water (, Bron: CBS).\nDe gemeente Almelo is ontstaan uit een fusie (1914) tussen de gemeenten Ambt Almelo en Stad Almelo. Behalve de stad Almelo omvat de gemeente de kernen Aadorp, Bornerbroek en Mariaparochie (gedeeltelijk). De gemeente Almelo maakt deel uit van de Regio Twente. Een deel van de Almelo\u00ebrs spreekt Twents, een Nedersaksisch dialect.\nGeschiedenis en architectuur.\nAlmelo ontstond in de middeleeuwen. De naam gaat terug op de Germaanse woorden \"alma\" \"olm\" en \"lauha\" \"lo\". Een lo is een bos dat gelegen is op zandgrond en vaak vlak bij een nederzetting ligt.\nOp de kruising van de Almelose Aa en die landweg werd het Huis Almelo gebouwd. Uit oude documenten blijkt dat de nederzetting in ieder geval in 1420 al stadsrechten had. \nDe stad had een gracht, maar geen muur, en is dan ook nooit van militair belang geweest. Huis Almelo bestaat waarschijnlijk al sinds de 12e eeuw en is tot op de dag van vandaag in handen van de familie Van Rechteren Limpurg. De familie had eeuwenlang verschillende rechten in de stad Almelo, waaronder dat om recht te spreken. \nNadat in 1664 de toenmalige heer van Almelo, Zeger van Rechteren (1623-1674), het uitoefenen van de katholieke godsdienst verbood vertrokken de nonnen van het Almelose Sint Catharinaklooster in 1665 en vestigden zich 300 meter over de grens met Duitsland iets ten zuidwesten van het Nederlandse Glane in een klooster dat zij de naam \"Maria Vlucht\" gaven. Na de opheffing van het klooster werden de kerkschatten verspreid over de regio.\nIn de 17e en 18e eeuw kwam de huisweverij steeds meer op. De entree in Almelo van de eerste stoommachine, in 1830, veroorzaakte een overgang naar fabrieksmatige productie. De textielindustrie werd ook bevorderd door de aanleg van het Overijssels Kanaal (in 1855) en de spoorlijn van Almelo naar Salzbergen (in 1865). Rond 1900 waren er dan ook vele zeer rijke families in Almelo en uit die tijd dateren veel landhuizen en villa's in diverse stijlen zoals jugendstil, expressionisme en neorenaissance.\nTussen 1818 en 1914 was de gemeente Almelo opgesplitst in de gemeenten Stad Almelo en Ambt Almelo.\nTweede Wereldoorlog.\nIn de Tweede Wereldoorlog was Almelo een van de plaatsen waar in september 1941 de razzia van Twente plaatsvond. In Almelo werden 10 Joodse mannen opgepakt en zij kwamen om in concentratiekamp Mauthausen. Ruim 60 joodse stadsgenoten werden gered door onder anderen Frits Tusveld, diens vrouw Henny Averink en mej. Alie Tharner. Op de joodse begraafplaats van Almelo staat een monument waarmee de 242 omgekomen Joden uit Almelo worden herdacht evenals deze onderduikgevers. \nOp 15 november 1944 pleegden acht verzetsmensen een overval op De Nederlandsche Bank aan de Wierdensestraat. De buit bedroeg 46,1 miljoen gulden, de hoogste buit ooit tijdens een overval in Nederland. Deze bankroof werd nagespeeld in de stadsmusicals Van Katoen &amp; Nu en Het verzet kraakt. De straatnamen in de Almelose wijk Sluitersveld zijn vernoemd naar verscheidene verzetsmensen.\nNaoorlogse periode.\nIn februari 1946 is Almelo door dijkbreuken in Nederland en Duitsland onder water gelopen. In sommige straten van de stad stond het water anderhalve meter hoog. Het Nederlandse Rode Kruis voorzag de inwoners met vrachtwagens en kleine bootjes van voedsel en zorgde voor ziekentransport.\nVanaf de jaren zestig kreeg de Almelose textielindustrie het door de goedkopere buitenlandse concurrentie erg moeilijk, wat tot massale bedrijfssluitingen leidde en hoge werkloosheidscijfers. Veel textielfabrieken zijn afgebroken, maar sommige gebouwen zijn behouden gebleven. \nVan de villa's die textielbaronnen lieten bouwen is Bellinckhof aan de Wierdensestraat bewaard gebleven. Gebouwd door de familie Ten Cate in de jaren 20 van de 20e eeuw is het eveneens een van de grootste \"textielhuizen\" in Twente. Het huis en park zijn niet toegankelijk voor publiek. Het ontwerp is van architect Karel Muller.\nIn de tweede helft van de 20ste eeuw werd Almelo's stadscentrum sterk gerenoveerd, mede om het autoverkeer te begunstigen. Zeer veel oude bebouwing werd gesloopt en nieuwe bebouwing in eigentijdse architectuur verscheen, waarbij enkele (industri\u00eble) monumenten behouden bleven. De industri\u00eble havenkom in het stadscentrum werd in 1952 gedempt. Enkele tientallen jaren later ontstond geleidelijk, op min of meer dezelfde plaats, een nieuwe haven (voor pleziervaart).\nGeografie.\nWijkindeling.\nDe stad Almelo is verdeeld in twaalf wijken en kernen.\nCultuur.\nBezienswaardigheden.\nHet koor van de protestantse Grote Kerk stamt uit de 15e eeuw, het schip dateert uit 1733. Reeds in 1236 is sprake van een burchtkapel in Almelo dat toen onder de parochie Ootmarsum viel. De torenspits werd in de 18e eeuw geplaatst door gravin Sophia Juliana von Castell R\u00fcdenhausen. Boven de ingang van de toren bevindt zich een Latijnse inscriptie uit het jaar 1738. Lang hebben voor de toegangsweg naar de kerk twee van Bentheimer zandsteen gemaakte pilaren gestaan met de wapenschilden van Van Rechteren Limpurg en Almelo. Deze zijn in 1884 verplaatst naar de oprijlaan van het kasteel. Deze oprijlaan, de Gravenallee, is drie kilometer lang en eindigt bij het Kanaal Almelo-Nordhorn. Halverwege is een tolhuis en kan een rondwandeling gemaakt worden door de bossen, waarin zich ook de grafkelder van Van Rechteren Limpurg bevindt.\nDe rooms-katholieke Georgiuskerk werd gebouwd in het begin van de 20e eeuw (1900-1902) in neogotische stijl en is de eerste kerk die werd ontworpen door Wolter te Riele. De kerk is 3 november 2009 verheven tot basiliek. In de volksmond wordt de kerk \"de Sjors\" genoemd.\nAchter de Georgiuskerk ligt de oudste sociale woningbouw-wijk van Almelo: de Westeres, grotendeels in de Eerste Wereldoorlog gebouwd in opdracht van woningbouwvereniging Volksbelang, later overgenomen door woningstichting Sint Joseph, die in 2008 plannen presenteerde om de wijk af te breken en te vervangen door eigentijdse bouw, met meer parkeerruimte en hogere huurprijzen. Sinds eind 2009 zijn deze plannen van tafel, mede vanwege de economische recessie en dankzij protesten uit de wijk en heel Almelo.\nHet pittoreske wijkje onderscheidt zich door zijn smalle straatjes en in rood baksteen, met geel bakstenen versieringen uitgevoerde huizen.\nDe straten zijn opgebouwd uit een steeds veranderende combinatie van een aantal woningtypen, waarbij sommige woningtypes maar 1 keer voorkomen.\nVerder is er het vanaf 1914 gebouwde tuindorp De Riet. Deze wijk is voor het merendeel tussen de twee wereldoorlogen gebouwd en bestaat uit goed onderhouden, kleine huisjes die in een zeer kenmerkende bouwstijl zijn gebouwd. Een deel is in handen van de twee woningbouwstichtingen. De wijk heeft sinds 3 oktober 1926 een eigen treinstation.\nDe stad kent nog een complete molen, de korenmolen De Hoop uit 1870.\nNabij het vroegere bleekveld en de voormalige Bleekweg (nabij de Aa) ligt stadskerk De Bleek, een kruiskerk met zadeldak. Dit gemeentelijk monument werd in 1927 voltooid naar een ontwerp van architect H.H. Krabshuis en werd bekostigd door de vrijzinnige protestanten in Almelo (Vereniging van Vrijzinnig Godsdienstigen). De kerkzaal heeft bijzondere glas-in-loodramen die - net als de rest van de kerkzaal - in late art-decostijl zijn.\nMonumenten.\nIn de gemeente zijn er een aantal rijksmonumenten en oorlogsmonumenten, zie:\nKunst in de openbare ruimte.\nIn de gemeente zijn diverse beelden, sculpturen en objecten geplaatst in de openbare ruimte, zie: \nMusea.\nHet Stadsmuseum Almelo laat een beeld zien van de geschiedenis van Almelo. Het is gevestigd in het Rectorshuis, een monumentaal pand in het centrum. Vlak bij de Grote Kerk staat het eveneens monumentale Wevershuisje. Hier is onder meer een expositie te vinden over weven en vinden demonstraties plaats van oude ambachten als spinnen en kantklossen. Boven de geschenkwinkel van Bolletje aan de Grotestraat is \"Bakkerijmuseum De Meelzolder\" gevestigd. De toegang tot het Wevershuisje en het Bakkerijmuseum is gratis.\nHet Huis van Katoen &amp; Nu is gevestigd in de binnenstad van Almelo en is ontstaan na de opvoering van de musical Van Katoen &amp; Nu. Van Katoen &amp; Nu werd in september 2014 als stadsmusical opgevoerd en ging over de opkomst en teloorgang van de textielindustrie in Twente in honderd jaar. De uitvoering was ter ere van het 100-jarig bestaan van de stad Almelo, waar de ontwikkelingen rond deze industrie, zoals ook merkbaar in andere textielsteden in Nederland, veel invloed hebben gehad. Het museum is een culturele hotspot en broedplaats voor nieuwe activiteiten in Almelo. Net als bij de musical worden zaken en mensen hier met elkaar verbonden. Een decor uit een cabaretprogramma van Herman Finkers is er te bewonderen, naast foto's van bekende Almelo\u00ebrs, historische foto's en informatie over de geschiedenis van voetbalclub Heracles.\nAan de Herengracht staan twaalf monumentale huizen die in 1889 zijn gebouwd in opdracht van Graaf van Rechteren Limpurg voor het personeel van het nabijgelegen Huis Almelo. Tegenwoordig zijn ze in gebruik als ateliers voor kunstenaars waar bezoekers iedere laatste zondag van de maand kunnen kijken naar de exposities van de verschillende Almelose kunstenaars.\nIn Kunsthal Hof 88 organiseert de stichting Indigo professionele tentoonstellingen van hedendaagse beeldende kunst. Jaarlijks worden in het museum 6 grote tentoonstellingen georganiseerd, met werk van landelijke, internationale en regionale kunstenaars. Behalve schilderijen, sculpturen, keramiek en sieraden, worden er ook fotografie, video, objecten en installaties tentoongesteld. Ook wordt er jaarlijks de Herman Krikhaarprijs uitgereikt. Deze award is een ode aan de Almelose kunstenaar Herman Krikhaar. De winnaar van de prijs wordt door een vakjury aangewezen. In 2018 bestond de Herman Krikhaarprijs tien jaar.\nUitgaansleven en culturele centra.\nCulturele aangelegenheden in Almelo zijn onder meer het Theaterhotel, het Preston Palace (hotel en vermaak in het voormalige Ireneziekenhuis) en het oude, voormalige Sint-Elisabethziekenhuis dat grotendeels dienstdoet als huisvesting van de Almelose vestiging van Kaliber Kunstenschool en Theater Hof 88. Theater Hof 88 heeft een uitgebreide eigen programmering van theatervoorstellingen en theaterconcerten in vrijwel alle genres in de Herman Finkers Zaal. Verder worden klassieke concerten door de Stichting Kamermuziek Almelo verzorgd en films door de stichting Filmhuis Almelo getoond. Ook biedt Theater Hof 88 onderdak aan een groot aantal Almelose amateurkunst-gezelschappen voor hun uitvoeringen en de wekelijkse repetities. Daarnaast vindt in Almelo sinds 2006 in juli het gratis toegankelijke HobNob festival plaats. Sinds de herfst 2004 is de bioscoop aan de Grotestraat gesloten, de nieuwe bioscoop aan het Amaliaplein is in het najaar van 2008 opgeleverd en wordt gerund door Movie Unlimited. Aan het Amaliaplein zit ook een veelvoud aan restaurants, caf\u00e9s en terrasjes.\nSport.\nMet meer dan 70 sportverenigingen actief in Almelo zijn er wekelijks vele sporters en vrijwilligers actief op en rondom het sportveld. Grote sportverenigingen en takken van sport zijn PH en Oranje Nassau (beide voetbal), MHC Almelo (hockey) en de F.A.G. (Federatie Almelose Gymnastiekverenigingen). Almelo kent diverse sportaccommocaties, waarvan de IISPA de bekendste is. Daarnaast kent Almelo een overdekt en openluchtzwembad, meerdere sporthallen, gymlokalen en buitensportvelden. Op termijn zijn alle gemeentelijke accommodaties in het beheer van Sportbedrijf Almelo.\nNaast de amateursport kent Almelo ook diverse topsport- en talentorganisaties, waarvan de voetbalclub Heracles Almelo de bekendste is. De club werd tweemaal landskampioen en speelt sinds 2006 m.u.v. het seizoen 2022/2023 op het hoogste niveau in Nederland. Sinds 2010 trainen ook de topturnsters en talenten van Bosan/TON (Topturnen Oost-Nederland) in Almelo. Zij presteren (inter)nationaal op het hoogste niveau van het damesturnen. In 2012 ontving Almelo ook Eurosped TVT (Topvolleybal in Twente), afkomstig uit Oldenzaal als het voormalige Pollux, die dagelijks trainen en wekelijks spelen op het niveau van de DELA Eredivisie. Daarnaast zijn er regionale talentcentra van de NBB, Nevobo en NHV in Almelo georganiseerd.\nNaast topsportorganisaties kent Almelo ook meerdere topsportevenementen als Topvolleybal Almelo (voormalig Ermasport Volleybal Classic), de Profronde van Almelo en de Almelose Ruiterdagen. Daarnaast vinden er jaarlijks internationale wedstrijden plaatsen in de topsporthal van de IISPA.\nGezondheidszorg.\nDe ZGT Almelo (het vroegere \"Twenteborg\"), onderdeel van de Ziekenhuis Groep Twente, is een algemeen ziekenhuis met 634 bedden officieel (425 in praktijk). Er werken ruim 1800 medewerkers en bijna 105 specialisten.\nEconomie.\nBedrijven.\nAlmelo heeft een Arrondissementsrechtbank en een Huis van bewaring. Bolletje, met name bekend van zijn beschuiten, vindt zijn oorsprong in de stad. VDL, PANalytical en Urenco, dat verrijkt uranium voor kerncentrales produceert, zijn belangrijke werkgevers evenals Preston Palace. De textiel, de oorsprong van de industrie in Almelo (en Twente) raakt meer en meer op de achtergrond, hoewel Koninklijke Ten Cate nog steeds een vestiging in Almelo heeft op het Indi\u00ebterrein. Ook de internationale schoenen- en kledingfabrikant Timberland is gevestigd in Almelo met een distributiecentrum op het XL Businesspark.\nKantoren, industrie- en bedrijventerreinen.\nAlmelo heeft veel bedrijvigheid, gesitueerd in de oude stad en ook op later geplande terreinen. Bedrijvigheid vindt men in de Bornsestraat, de Buitenhaven, het Dollegoor, het Wendelgoor, Noordbroek, de Turfkade en op de terreinen Twentepoort en het Bedrijvenpark Twente. In juli 2011 werd bekend dat de haven sinds 2008 een stabiele groei heeft. In de industriehaven worden zo'n 904.996 ton goederen gelost, ofwel zo'n 80.000 vrachtwagens. Ten zuiden van de stad is een nieuw bedrijventerrein gepland onder de naam \"XL Businesspark\" dat voor de gehele regio bedoeld is en een eigen aansluiting op de A35 heeft. Het ligt tussen Almelo, Bornerbroek en het Twentekanaal. Het gaat daarbij om bedrijven in de logistiek, transport, distributie en industrie. Nadat na veel protesten van omwonenden de aanleg was vertraagd heeft in 2007 de Raad van State alle bezwaren van de hand gewezen zodat de bouw een aanvang kon nemen. Er komen mogelijk drie windmolens op het bedrijventerrein.\nInfrastructuur.\nAutowegen.\nVanuit de richting Deventer en Oldenzaal is Almelo over de snelweg te bereiken via de A1. Vanuit de richtingen Deventer en Hengelo is Almelo ook over de snelweg te bereiken via de A35. Deze snelweg loopt ten zuiden van Almelo en geeft via de N35 ook een verbinding met Zwolle. De autoweg N36 geeft voor Almelo een verbinding richting de provincie Drenthe. Almelo beschikt over een eigen ringweg rondom het centraal gelegen deel van de stad: de Ring Almelo.\nSpoorwegen.\nSinds 18 oktober 1865 heeft Almelo een station aan het beginpunt van de toenmalige spoorlijn Almelo - Salzbergen, aangelegd door de Spoorwegmaatschappij Almelo-Salzbergen (AS). Op 1 januari 1881 werd door de Staatsspoorwegen de enkelsporige spoorlijn Zwolle - Almelo geopend. Per 1 september 1888 bracht de Koninklijke Nederlandsche Locaalspoorweg-Maatschappij een enkelsporige verbinding met Deventer tot stand, tot Wierden op een gemeenschappelijk baanlichaam met Zwolle-Almelo. Hiermee was de verbinding met Amsterdam een feit. Ten slotte nam de NOLS op 1 oktober 1906 de spoorlijn Mari\u00ebnberg - Almelo in dienst.\nNaast het hoofdstation heeft Almelo een halte (Station Almelo de Riet) aan de spoorlijn richting Hengelo-Enschede en verder beschikken de industrieterreinen Dollegoor en Bedrijvenpark Twente over spooraansluitingen.\nHet dubbelspoor tussen station Almelo en Almelo de Riet is verdiept aangelegd. Dit project, genaamd Almelo Verdiept, is in 2009 afgerond.\nWaterwegen.\nRond en door Almelo lopen meerdere beken, rivieren en kanalen, waaronder het Twentekanaal, het Overijssels Kanaal, het kanaal Almelo-Nordhorn, de Almelose Aa en de Loolee.\nAlmelo is ooit ontstaan op een kruispunt van land- en waterwegen. Daarom loopt het water nog altijd dwars door de binnenstad, wat Almelo de enige echte waterstad van Twente maakt.\nDe Waterboulevard werd teruggebracht en volgt de loop van de oude haven die in de jaren \u00b460 is gedempt. Deze werd tot 2018 in fases tot op de markt verder uitgebreid. Hierdoor kreeg water weer een rol van betekenis in het centrum van de stad.\nFietssnelweg.\nIn 2009 werd een eerste deel van F35 gerealiseerd. Deze fietssnelweg doorkruist Twente van de Duitse grens tot aan de Sallandse Heuvelrug bij Nijverdal via Enschede, Hengelo, Borne, Almelo en Wierden. De verbeteringen voor de fietser zijn te vinden in het verkorten van de reistijd en het comfort. Vanaf november 2019 is er ook een verbinding met Vriezenveen.\nGodsdienst.\nDe Protestantse Gemeente Almelo bestaat uit vijf autonome wijkgemeenten: de Bleekkerk, de Grote Kerk, de Ontmoeting, Noach en Pni\u00ebl.\nOok heeft Almelo drie rooms-katholieke kerken. De Sint-Georgiusbasiliek aan de Boddenstraat in het centrum en de Sint-Jozefkerk in de wijk Sluitersveld vormen samen de St.-Jorisparochie. De Elisakerk (Elisaparochie) bevindt zich in Almelo Zuid. Binnen de gemeentegrens van Almelo heeft Bornerbroek de St.-Stephanuskerk (Marcellinusparochie) en in Mariaparochie staat de Onze-Lieve-Vrouw van Altijddurende Bijstand (Pancratiusparochie).\nIn Almelo woonden anno januari 2008 nog zo'n twintig belijdende joden. Naast het protestants-christelijke centrum De Schouw aan het Kerkplein staat sinds november 1980 de Aron Haas Synagoge waar zij tot juli 2012 hun samenkomsten hielden. Al in 1803 was er in Almelo een synagoge in gebruik. Deze lag toen in de Bodden. Door groei werd in 1846 uitgeweken naar het Schalderoi. Het gebouw kwam ongeschonden door de Tweede Wereldoorlog. Na de Tweede Wereldoorlog waren er in Almelo nog honderd Joden. In 1980 werd het interieur van de synagoge overgeplaatst naar het Kerkpleingebouw dat onderdeel is van de protestantse kerk en werd gebouwd in de jaren '70 met plek voor zo\u2019n twintig man. In augustus 2011 werd bekend dat de synagoge zou worden teruggekocht door de gemeente. De nu nog tien belijdende joden zijn dan aangewezen op de synagoge in Enschede.\nAlmelo kent een baptistengemeente, \"de Bron\". Deze gemeente is ontstaan uit een fusie in 1996 tussen de voormalige gemeente \"Bethel\" aan de Nieuwstraat en de grotere gemeente aan de Geraniumstraat. Na de eenwording zijn zij eerst samen verdergegaan in het kerkgebouw aan de Geraniumstraat. Begin 1999 is het voormalige FNV-gebouw gekocht aan de Adriaen Brouwerstraat. Deze werd na een grondige renovatie in november 1999 in gebruik genomen. Een deel van het pand werd afgebroken en daar is de nieuwe kerkzaal op gebouwd, die in de loop van het jaar 2000 in gebruik werd genomen.\nOok telt Almelo enkele duizenden leden van de Armeens-Apostolische Kerk, waarvan het kerkgebouw aan de Vriezenveenseweg staat.\nEen van de moskee\u00ebn waar de islamitische gemeenschap in Almelo gebruik van maakt is de Yunus Emre-moskee. Deze moskee uit 1974 was de eerste moskee in Overijssel en de eerste in Nederland met een minaret en kubbe.\nPolitiek.\nCollege van B en W.\nHet college van burgemeester en wethouders bestaat naast de burgemeester van Almelo, Richard Korteland (VVD), uit de fracties van VVD, CDA, LAS en D66 en kent de volgende 4 wethouders:\nArjen Maathuis (VVD): Financi\u00ebn, incl. grondbeleid, Planning en control, Economie en arbeidsmarkt, Bedrijventerreinen, Mobiliteit, Recreatie en toerisme en Almelo Waterstad.\nJan Martin van Rees (LAS): Wonen, Binnenstad, Omgevingswet, Vergunningverlening, Ruimtelijke ordening, Beheer openbare ruimte, Sport, Vastgoed en Citymarketing.\nEug\u00e8ne van Mierlo (CDA): Wet maatschappelijke ondersteuning (Wmo), Zorg, Participatiewet en sociale zaken, Publieke gezondheid, Welzijn, Jeugd, Onderwijs, Vluchtelingenopvang en Dierenwelzijn.\nMargreet Overmeen-Bakhuis (D66): Facilitaire zaken en ICT, Dienstverlening, Jeugdzorg, Kunst en cultuur, Duurzaamheid, Afval, Plattelandsontwikkeling en Water en riolering.\nGemeenteraad.\nVerkiezingsuitslagen gemeenteraad sinds 1998:\n\"*\" \"In 2014 zijn de fracties van BBA, ALA en Almelooooo gefuseerd tot Lokaal Almelo Samen.\"\nStedenbanden.\nAlmelo heeft een stedenband met de volgende steden:\nDe vriendschappelijke betrekkingen met het Turkse Denizli zijn op 16 maart 2017 door de Turkse overheid be\u00ebindigd.\nWapen.\nIn azuur drie ruiten van zilver; het schild gedekt met een gouden kroon met vijf bladeren en gehouden door twee leeuwen in natuurlijke kleur getongd van keel. Stad Amelo voerde dit wapen reeds eind 14e eeuw. Van 1815 tot 1954 waren de zilveren ruiten abusievelijk van goud.\nVernoeming.\nDe plaats New Almelo in de Amerikaanse staat Kansas is vernoemd naar Almelo."}
{"id": "10415", "revid": "79930", "url": "https://nl.wikipedia.org/wiki?curid=10415", "title": "Vorden", "text": "Vorden (Nedersaksisch: \"Vodden\") is een dorp in de gemeente Bronckhorst in de Nederlandse provincie Gelderland. Het ligt ongeveer 10 km ten zuidoosten van Zutphen. In telde het dorp inwoners.\nVorden wordt doorsneden door de weg van Zutphen naar Ruurlo (N319) en door de Baakse beek (ter plaatse ook wel Vordense beek genoemd), die naar de IJssel stroomt. Vorden ligt aan de in 1878 geopende spoorlijn Zutphen - Winterswijk en heeft een station centraal gelegen aan de Stationsweg.\nGeschiedenis en architectuur.\nIn de middeleeuwen ontstond Vorden op een aan de \"Vordensche\" beek gelegen dekzandgebied, vlak bij huis Vorden (zie onder). Het dorp dankt zijn naam vermoedelijk aan het woord 'voorde', dat doorwaadbare plaats betekent. Het werd in 1235 een zelfstandige parochie. Tot 2005 was Vorden een zelfstandige gemeente, maar ten gevolge van een gemeentelijke herindeling werd Vorden op 1 januari van dat jaar samengevoegd met de buurgemeenten Hummelo en Keppel, Steenderen, Hengelo en Zelhem tot de gemeente Bronckhorst. Andere kernen in de voormalige gemeente waren Delden, Kranenburg, Linde, Medler, Mossel, Veldwijk, Vierakker, Wichmond, Wientjesvoort en Wildenborch.\nIn de plaats is zowel een hervormde kerk (Dorpskerk) als een rooms-katholieke kerk (Christus Koningkerk) aanwezig.\nKastelendorp.\nVorden is bekend omdat het acht kastelen telt, waarmee het een van de meest kastelen-rijke dorpen van Nederland is. Huis Vorden staat aan de rand van het dorp, de andere zeven staan er in een kring omheen.\n\"Het Enzerinck\" is een in 1835-1836 gebouwd neoclassicistisch landhuis. Het uit 1850 daterende \"Wientjesvoort\" heeft dezelfde stijl.\nHet negende kasteel.\nDe Vordense fietsenmaker Herman Emsbroek bouwde voor en vooral na de oorlog zijn zaak uit tot een fabriek met op het hoogtepunt 250 man personeel. De merknaam was Empo en als tegenhanger van Piet Pelle, van de concurrent Gazelle, introduceerde Emsbroek het jongetje Empie. In het boekje \"Het negende kasteel\" , dat kinderen bij hun Empofietsje cadeau kregen, ging Empie een fietstocht maken langs de acht Vordense kastelen. Maar toen ontdekte hij, verscholen in de bossen, nog een negende kasteel. En natuurlijk was het er niet pluis...\nVoorzieningen.\nWinkelen.\nHet grootste gedeelte van de winkels is te vinden aan de Dorpsstraat, Zutphenseweg, Burgemeester Galleestraat en de Raadhuisstraat. \nWeekmarkt.\nWekelijks vindt er op vrijdagochtend een markt plaats in het centrum van Vorden, rondom de N.H. Kerk.\nScholen.\nVorden heeft vier basisscholen: de Dorpsschool (openbaar), de Hoge Voorde (oecumenisch), de Kraanvogel (buurtschap Kranenburg) en sinds 2014 de Hofakker voor onderwijs op antroposofische basis. Daarnaast heeft Vorden nog de middelbare school het Kompaan college(vmbo/mavo); deze is onderdeel van Achterhoek VO in Zutphen\nEvenementen.\nSpecifiek lokale evenementen in Vorden zijn NK Skeeler marathon, Achtkastelenloop, de kunstzondagen en de kerstmarkt.\nWim Kuijpertoernooi.\nTussen 1990 en 2015 vond in Vorden het Wim Kuijpertoernooi plaats op de sportvelden van voetbalvereniging vv Vorden. Het Wim Kuijpertoernooi was een internationaal voetbaltoernooi voor D pupillen. Voorbeelden van teams die (bijna) jaarlijks deelnamen aan het toernooi waren Feyenoord, PSV, Bayer 04 Leverkusen, Dynamo Moskou en Everton FC.\nVaria.\nIn 1976 droeg Vorden het predicaat \"Parel van Gelderland\", een jaarlijkse verkiezing onder Gelderse gemeenten."}
{"id": "10416", "revid": "782337", "url": "https://nl.wikipedia.org/wiki?curid=10416", "title": "Trojaans paard", "text": ""}
{"id": "10419", "revid": "31750", "url": "https://nl.wikipedia.org/wiki?curid=10419", "title": "Dominantie (genetica)", "text": "Dominantie is het tot uiting (genexpressie) komen van een genetische eigenschap bij een diplo\u00efd organisme die slechts een van de twee allelen (kopie\u00ebn) van een gen (\u00f2f die op het van de moeder afkomstige chromosoom \u00f2f die op het van de vader afkomstige chromosoom). Het niet tot expressie komende allel is recessief.\nBij polyplo\u00efde organismen zijn er meer dan twee allelen van een gen aanwezig. Bij een tetraplo\u00efd is dit bijvoorbeeld vier. Als er vier recessieve allelen aanwezig zijn, is dit een nulliplex, bij twee een duplex, bij \u00e9\u00e9n een triplex en een quadriplex heeft vier dominante allelen.\nPenetrantie.\nDominante eigenschappen komen niet altijd bij elk individu dat het dominante allel draagt volledig tot uiting, de penetrantie van het gen is dan niet volledig. Als een dominant gen bij 80% van de dragers van het gen tot uiting van de eigenschap leidt, is de penetrantie 80%.\nSchematische weergaven.\nIn de genetica wordt het dominante allel aangeduid met een hoofdletter en het recessieve allel met een kleine letter. Personen homozygoot voor het dominante allel worden aangeduid met AA. Heterozygote personen hebben \u00e9\u00e9n dominant en \u00e9\u00e9n recessief allel en worden aangeduid met Aa. Personen homozygoot voor het recessieve allel worden aangeduid met aa. Zowel personen met AA als personen met Aa zullen dus de dominante eigenschap A tot uiting brengen.\nIn een genetische stamboom (zie de afbeelding) wordt overzichtelijk gemaakt hoe een dominante eigenschap overerft in een familie. Bij stambomen zoals op de afbeelding kan gedacht worden aan een autosomaal dominante eigenschap of aandoening.\nMet behulp van een Vierkant van Punnett kan snel inzicht worden verkregen in de mogelijke allelen bij nakomelingen van een ouderpaar van wie de allelen bekend zijn.\nAutosomaal dominant overervende aandoeningen.\nNiet alleen positieve of neutrale eigenschappen kunnen overge\u00ebrfd worden volgens het autosomaal dominante patroon. Ook aandoeningen kunnen op deze manier overerven.\nKenmerken van een autosomaal dominante vorm van overerving zijn:\nVoorbeelden.\nVoorbeelden van autosomaal dominante aandoeningen zijn erfelijke borstkanker, erfelijke darmkanker, frontotemporale dementie, de ziekte van Huntington, het syndroom van Apert, myotone spierdystrofie, het syndroom van Marfan en hemochromatose.\nEvolutionair voordeel van sommige dominante mutaties.\nAls door een afwijking in een gen, mutatie, een ander eiwit wordt aangemaakt en zo bijvoorbeeld resistentie geeft tegen een voor de plant schadelijk organisme (o.a. schimmel, insect of aaltje), dan kan zo'n afwijking deze plant voordeel opleveren en zal deze mutatie in de populatie de overhand krijgen."}
{"id": "10420", "revid": "62037", "url": "https://nl.wikipedia.org/wiki?curid=10420", "title": "Chemische reactie", "text": "Een chemische reactie is het proces waarbij chemische verbindingen (moleculen) of atomen langs chemische weg worden omgezet in andere verbindingen, door het vormen dan wel breken van chemische bindingen. Met chemische weg wordt bedoeld dat de chemische identiteit van de oorspronkelijke stoffen verloren gaat. Bij een fysische omzetting, zoals smelten of verdampen, is dat niet het geval. Hierbij worden enkel intermoleculaire krachten verbroken of gevormd.\nDe reagerende deeltjes worden reagentia of reactanten genoemd. De verbindingen die door een chemisch proces worden gevormd, noemt men de reactieproducten. Zij worden allen geordend in een reactievergelijking volgens de principes van de stoichiometrie. Een voorbeeld is de verbranding van methaan:\nBij deze reactie worden de chemische bindingen tussen de atomen in methaan en de chemische bindingen tussen de atomen in zuurstof verbroken, en 2 nieuwe chemische verbindingen (koolstofdioxide en water) gemaakt met deze atomen.\nIn het geval dat een chemische reactie uit meerdere stappen bestaat, kunnen intermediairen gevormd worden.\nBeschrijving van reacties.\nReacties worden hoofdzakelijk beschreven aan de hand van twee belangrijke aspecten: de thermodynamica en de kinetiek. Deze eerste geeft inzicht in de spontaniteit van een reactie en gaat gepaard met belangrijke begrippen als evenwicht en reactie-enthalpie. De reactiekinetiek geeft weer hoe snel een reactie verloopt en wordt onder meer beschreven met behulp van de activeringsenergie.\nThermodynamisch aspect.\nOmdat bij de verbrandingsreactie van methaan bij de vorming van de nieuwe bindingen meer energie vrijkomt dan er nodig is om de bestaande bindingen te verbreken, komt er bij deze reactie netto energie vrij (de reactie is exotherm). Dit is vooral te wijten aan de sterk negatieve vormingswarmte van water. Voor reacties die zoals deze vanzelf verlopen geldt vaak dat er energie vrijkomt. Het is echter ook mogelijk om een reactie te laten verlopen die netto energie verbruikt: zo'n reactie is dan endotherm. Volgens de wetten van de thermodynamica kan dat alleen als de reactie zo veel extra entropie oplevert dat de vrije energie wel naar beneden gaat (dat kan bijvoorbeeld als een van de producten een gas is of wanneer er een neerslag wordt gevormd). Dit is een gevolg van het principe van Le Chatelier.\nVrijwel geen enkele reactie loopt slechts in \u00e9\u00e9n richting. Ook de teruggaande reactie is heel vaak mogelijk. In zo'n geval spreekt men van een chemisch evenwicht. Als de teruggaande reactie te verwaarlozen is, wordt dit een aflopende reactie genoemd.\nIn een situatie van chemisch evenwicht zijn er (macroscopisch gezien) altijd nog uitgangsstoffen over die niet in producten worden omgezet. Microscopisch gezien worden de vooruitgaande en de achteruitgaande reactie in de evenwichtssituatie precies even vaak doorlopen. Dat wil zeggen dat als de vooruitgaande reactie bijvoorbeeld 9 keer zo snel verloopt als de teruggaande reactie, dat op elk gekozen moment 90% van de reactanten aanwezig is in de vorm van product, en 10% in de vorm van de uitgangsstoffen. De ligging van het evenwicht wordt dus bepaald door de verhouding van de snelheden van de vooruitgaande en teruggaande reacties. Deze verhouding wordt bepaald door de temperatuur en het verschil in \"vrije energie\" van de uitgangsstoffen en de producten. Voor een eenvoudige reactie is dit verschil gelijk aan het verschil in activeringsenergie van de heen- en teruglopende reacties. De precieze ligging van het evenwicht kan bepaald worden met de evenwichtsconstante. Voor een hypothetische reactievergelijking:\nwordt de evenwichtsconstante \"K\" gegeven door:\nKinetisch aspect.\nReacties kunnen heel langzaam verlopen, bijvoorbeeld het roesten van ijzer (een oxidatieproces), maar ook heel snel, zoals de explosie van een staaf dynamiet. De reactiesnelheid is afhankelijk van de activeringsenergie en de temperatuur. Voor veel reacties geldt dat ze bij een 10\u00b0C hogere temperatuur 2-3 keer zo snel verlopen. Als een reactie bij kamertemperatuur erg langzaam verloopt, dan heeft deze een hoge activeringsenergie: er is veel energie nodig om de stoffen die reageren in de juiste positie te brengen voor de reactie (de overgangstoestand).\nDe ligging van een chemisch evenwicht en daarmee de verhouding van de heen- en terugreacties ligt vast als de waarde van de thermodynamische grootheden enthalpie en entropie van de producten en reactanten bekend is. Men kan echter, ver weg uit de evenwichtssituatie, de reactiesnelheid niet daaruit voorspellen. De reactiesnelheid hangt sterk af van het chemische pad waarlangs de reactie plaatsvindt. Dit pad kan be\u00efnvloed worden door uitwendige factoren, bijvoorbeeld de aanwezigheid van een katalysator. De studie van de reactiekinetiek is daarom een apart vakgebied binnen de fysische chemie.\nFactoren die de reactiesnelheid be\u00efnvloeden.\nEr zijn 6 verschillende factoren die de reactiesnelheid kunnen be\u00efnvloeden:\nReactietypen.\nVan veel reacties is het reactiemechanisme bekend: men begrijpt dan waarom en hoe een bepaalde reactie plaatsgrijpt. Deze kennis is nuttig om te kunnen voorspellen welke andere verbindingen eenzelfde reactie kunnen ondergaan en onder welke omstandigheden (temperatuur, druk, katalyse, oplosmiddel, straling) de reactie het best zal verlopen.\nReacties worden vaak op verschillende manieren gedefinieerd. De naamgeving gebeurt op basis van:\nOp een veel algemener niveau wordt er ook onderscheid gemaakt tussen reacties die een nieuwe verbinding maken, synthesereacties of combinatiereacties, en reacties waarbij een verbinding wordt afgebroken, ontledingsreacties. Echter, elke reactie breekt de reactanten af en vormt reactieproducten en zal dus zowel als ontleding en als synthese kunnen worden beschreven. Daarom wordt vaak een iets duidelijkere definitie gebruikt: bij een ontledingsreactie is maar \u00e9\u00e9n reactant betrokken, en bij een synthesereactie wordt maar \u00e9\u00e9n product gevormd."}
{"id": "10421", "revid": "952754", "url": "https://nl.wikipedia.org/wiki?curid=10421", "title": "Stof (scheikunde)", "text": "Een stof is in de scheikunde een vorm van materie die een gelijke chemische samenstelling heeft, een chemisch zuivere stof. Deze wordt gekenmerkt door specifieke, uniforme stofeigenschappen, zoals dichtheid, geleidbaarheid en smeltpunt. In de dagelijkse omgang met dode en levende materie komen stoffen vooral gemengd voor. Een zuivere stof onderscheidt zich in chemisch opzicht van een mengsel doordat een zuivere stof alleen gescheiden kan worden door het verbreken van bindingen tussen atomen. Een zuivere stof kan ofwel bestaan uit de atomen van \u00e9\u00e9n chemisch element: een enkelvoudige stof, ofwel uit de atomen van twee of meer elementen: een samengestelde stof.\nIn het dagelijks taalgebruik wordt in plaats van synthetische stof de term chemische stof (meervoud: chemicali\u00ebn of gevaarlijke stoffen) gebruikt voor stoffen die het product zijn van industri\u00eble chemische synthese, en die milieutechnische risico's met zich meebrengen. Feitelijk is hier sprake van een pleonasme aangezien, strikt genomen, materie per definitie chemisch is.\nMoleculaire stoffen.\nDe zaken liggen het eenvoudigst bij een stof met een moleculaire structuur: materiaal dat bestaat uit identieke moleculen. Zo bestaat ethanol uit moleculen die alle identiek worden gevormd door de chemische bindingen tussen twee koolstofatomen, een zuurstofatoom en zes waterstofatomen: een CH3CH2OH-eenheid.\nWanneer er ook moleculen met een andere structuur aanwezig zijn (bijvoorbeeld methanol in ethanol), spreekt men van een \"onzuiverheid\" of \"contaminatie\", of in extremere gevallen van een mengsel. Mengsels kunnen beschouwd worden als in gelijke hoeveelheden samengesteld uit meerdere stoffen, al dan niet visueel onderscheidbaar. Bij een mengsel van zand met ijzerpoeder zijn de zandkorrels met het blote oog onderscheidbaar van het ijzerpoeder, terwijl een oplossing van natrium- en magnesiumsulfaat in water een visueel niet onderscheidbaar mengsel is: zowel natrium- en magnesiumsulfaat zijn niet meer met het blote oog onderscheidbaar, omdat de ionen gesolvateerd zijn.\nVoor moleculaire stoffen kan gesteld worden dat de elementen waaruit zij zijn opgebouwd, altijd in een strikt vastliggende vaste verhouding (stoichiometrie) voorkomen, zoals 2:1:6 voor ethanol.\nInter- en intramoleculaire wisselwerkingen.\nBij moleculaire stoffen wordt onderscheid gemaakt tussen enerzijds wisselwerkingen tussen de atomen binnen het molecuul (intramoleculair) en anderzijds die tussen de moleculen van een gegeven stof (intermoleculair). Intramoleculair zijn de chemische covalente bindingen, intermoleculair zijn de fysische vanderwaalskrachten, de dipolaire wisselwerking en de waterstofbrug. Toch is zelfs hier de scheiding niet geheel scherp te maken, een waterstofbinding kan de sterkte van een zwakke chemische binding bereiken, zoals in het bifluoride-anion.\nHet koken van water wordt meestal gezien als een puur fysische zaak: watermoleculen gaan van een vloeistof- naar een gasfase. Nu wordt het relatief hoge kookpunt van water (vergeleken met bijvoorbeeld waterstofsulfide, dat kan worden beschouwd als het zwavel-analoog van water) veroorzaakt door de relatief sterke waterstofbruggen die de watermoleculen in de vloeistoffase met elkaar verbinden. In zekere zin is een waterdruppel dus een fysisch netwerk van talloze aan elkaar verbonden H2O-eenheden. Of dit echter een vrij sterke fysische intermoleculaire wisselwerking of een vrij zwakke intramoleculaire chemische binding genoemd wordt, is een kwestie van interpretatie. Het is namelijk aangetoond dat een waterstofatoom dat bij een fysische waterstofbrug betrokken is, zich in 10% van de gevallen bij de andere bindingspartner bevindt, wat duidt op een chemische covalente binding. Bij de verdamping van bijvoorbeeld rode fosfor (een oneindig covalent gebonden netwerk) tot P4-moleculen is dit nog sterker het geval.\nAnderzijds zijn er vrij zwakke donor-acceptorbindingen (gezien als bijzonder type covalente binding) die tot de vorming van complexen leiden en die vaak alleen in evenwicht met hun samenstellende delen voorkomen. Het is moeilijk te zeggen wat de zuivere stof is in zo'n geval.\nMacromoleculaire stoffen.\nBij materie die niet is opgebouwd uit relatief kleine, goed gedefinieerde moleculen, ligt het beduidend moeilijker. Polymeren zijn daar een goed voorbeeld van. Hoewel een polymeer als polyetheen gezien kan worden als een stof, bestaat de stof vrijwel altijd uit een mengsel van moleculen die een variabele lengte hebben, de polydispersiteit van een polymeer. Strikt genomen is polyetheen dus nooit een zuivere stof, hoewel alle moleculen wel, behoudens de lengte, dezelfde basisstructuur en dus fundamentele samenstelling hebben.\nIonogene roosters.\nBij vaste stoffen met een kristallijne roosterstructuur wordt het nog ingewikkelder. In het geval van stoffen met een ionogene opbouw, zoals natriumchloride (keukenzout), die goed beschreven kan worden als zijnde opgebouwd uit Na+- en Cl\u2212-ionen is er nog wel sprake van een strikte stoichiometrie. Het is echter vaak wel mogelijk om bepaalde ionen door andere te vervangen, bijvoorbeeld natrium door kalium in kaliumchloride, zonder dat dat de structuur wezenlijk verandert. Meestal wordt dit soort systemen als vaste oplossingen beschouwd. Het is verleidelijk zo'n vaste oplossing een mengsel te noemen, maar er is een wezenlijk verschil tussen een mengsel van korrels zuiver natriumchloride en zuiver kaliumchloride enerzijds en korrels van een vaste oplossing Na0,5K0,5Cl anderzijds. Zo zijn de eenheidscellen van de drie soorten korrels anders en daarmee ook vele andere fysische eigenschappen. Glas is geen chemische verbinding, maar een homogeen mengsel van Na-, K-, Ca- en Mg-silicaten (vaak aangevuld met andere additieven) dat meer de fysische eigenschappen van een extreem viskeuze vloeistof dan van een vaste stof heeft.\nHet is echter ook mogelijk dat er nieuwe structuren ontstaan. Kaliumsulfaat en aluminiumsulfaat geven samen bijvoorbeeld het dubbelzout kaliumaluminiumsulfaat (een aluin), dat een andere structuur heeft dan de uitgangsstoffen. In dit geval ligt de samenstelling nog redelijk vast, hoewel kalium gemakkelijk gedeeltelijk door andere alkalimetalen te vervangen is en aluminium door bijvoorbeeld ijzer.\nMetaalbinding.\nBij vele vaste stoffen kunnen nieuwe structuren optreden, waarvan de samenstelling niet in \u00e9\u00e9n vaste verhouding vastligt. Vooral in het geval van metaal-metaalverbindingen (legeringen) is dan vaak meer sprake van fasen dan van verbindingen. Hoewel er verschillende structuren te onderscheiden zijn van fase tot fase, is de elementverhouding van de fase vaak lang niet zo scherp bepaald als bij moleculaire vaste stoffen. Het wordt in dat geval een vrij subjectieve zaak wat een zuivere stof en wat een mengsel genoemd wordt.\nPolymorfie, allotropie en optische isomerie.\nPolymorfen zijn verschillende fasen van dezelfde stof, die zich voordoen bij verschillende druk en temperatuur. Polymorfie treedt voornamelijk op bij kristallijne vaste stoffen. Zo kan siliciumdioxide (silica) voorkomen in talloze verschillende polymorfen, bijvoorbeeld kwarts, tridymiet, cristobaliet, lechatelieriet en coesiet. Deze vijf natuurlijk voorkomende mineralen hebben een verschillend uiterlijk (kleur en kristalhabitus) en ook verschillende fysische eigenschappen (zoals hardheid), maar alle vijf polymorfen bestaan in chemisch opzicht uit silicium en zuurstof in dezelfde stoichiometrische samenstelling: SiO2.\nPolymorfie bij enkelvoudige stoffen, stoffen die uit \u00e9\u00e9n chemisch element bestaan, wordt allotropie genoemd. Een voorbeeld vormen de verschillende kristalstructuren die zich, afhankelijk van druk en temperatuur, voordoen bij het element zwavel. Zwavel bestaat uit moleculen octazwavel (S8) die beneden 96\u00a0\u00b0C voorkomen als orthorombische kristallen en boven 96\u00a0\u00b0C overgaan in een monokliene vorm. Beide kristalvormen (allotropen) verschillen qua uiterlijk en fysische eigenschappen, maar zijn opgebouwd uit dezelfde chemische bouwsteen: S8.\nOptische isomeren (enantiomeren) bestaan uit dezelfde atomen, maar de moleculen zelf zijn elkaars spiegelbeeld. Een klassiek voorbeeld is melkzuur, dat een stereogeen koolstofatoom bezit, waardoor twee enantiomeren van melkzuur bestaan. Hoewel beide enantiomeren zich opnieuw fysisch anders kunnen gedragen, zoals hun kenmerkend gedrag ten opzichte van gepolariseerd licht, behoren zij beide tot dezelfde stof. Hun chemische eigenschappen zijn dus gelijk."}
{"id": "10422", "revid": "268534", "url": "https://nl.wikipedia.org/wiki?curid=10422", "title": "Endotherm proces", "text": "Een endotherm proces is een natuurlijk of kunstmatig proces waarvoor energie nodig is, in de vorm van warmte. De materie die het proces ondergaat (het \"systeem\") neemt tijdens het verloop van het proces warmte op uit de omgeving. Voorbeelden van endotherme processen zijn het smelten van waterijs, het oplossen van kaliumchloride in water, of het proces van fotosynthese in planten.\nTijdens een endotherm proces worden deeltjes in een systeem in een nieuwe toestand gebracht waarin ze meer energie bezitten. De gemiddelde energie van deze deeltjes wordt de enthalpie genoemd. Tijdens een endotherm proces neemt de enthalpie toe. Ondertussen wordt er warmte aan de omgeving onttrokken.\nHet tegengestelde van een endotherm proces is een exotherm proces, een proces waarbij energie vrijkomt.\nEndotherme processen in de praktijk.\nSmelten en verdampen.\nSmelten betekent dat een stof overgaat van de vaste aggregatietoestand naar een vloeibare, zoals wanneer waterijs smelt en omgezet wordt in vloeibaar water. In smeltend ijs gaan watermoleculen van een geordend kristalrooster, waarin ze niet vrij kunnen rond bewegen, over naar een ongeordende toestand waarin ze vrij langs elkaar kunnen bewegen. De energie van de moleculen neemt daarom toe. Zolang het smelten gaande is, zal daarvoor energie aan de omgeving onttrokken moeten worden. Wanneer ijs verhit wordt, zal de temperatuur toenemen tot het smeltpunt bereikt wordt, dit is op zeeniveau ongeveer bij 0\u00b0C. Daarna blijft de temperatuur gelijk tot al het ijs gesmolten is. Dit is omdat alle extra warmte-energie gebruikt wordt voor het overgaan van de watermoleculen van de vaste naar de vloeibare toestand.\nOok verdamping is een endotherm proces. De deeltjes gaan over van de vloeibare naar de gasvormige aggregatietoestand, waarin ze zich op veel grotere afstand van elkaar bevinden en met grotere vrijheid kunnen bewegen: de entropie neemt verder toe. Bij het verhitten van water bijvoorbeeld zal, wanneer het kookpunt bereikt is, ook hier de temperatuur niet verder toenemen totdat al het water verdampt is. Ook hier wordt de toegevoegde energie door de watermoleculen gebruikt voor een faseovergang, in dit geval van vloeibaar naar gasvormig water (waterdamp).\nThermodynamica.\nVolgens de wetten van de thermodynamica kan een endotherm proces alleen verlopen als er daarbij zoveel entropie vrijkomt dat de vrije energie van de producten toch lager is dan die van de uitgangssituatie.\nBiologie.\nIn de biologie worden dieren die zelf hun lichaamswarmte kunnen opwekken 'endotherm' genoemd. Endotherm is hier een synoniem voor warmbloedig."}
{"id": "10423", "revid": "628344", "url": "https://nl.wikipedia.org/wiki?curid=10423", "title": "Mengsel", "text": "Een mengsel is in de scheikunde een combinatie van twee of meer verschillende zuivere stoffen zonder dat hun moleculen daarbij hun chemische identiteit verliezen. Een mengsel wordt gekarakteriseerd door de moleculen die eraan deelnemen en de verhouding van hun hoeveelheden. Het is mogelijk dat in een mengsel een chemische reactie optreedt, maar daarmee verandert het mengsel; er is na een chemische reactie sprake van een ander mengsel, met een andere samenstelling. De drie bekendste mengsels zijn: oplossingen, emulsies en suspensies.\nDe \"chemische samenstelling\" van een mengsel heeft, naast de mengverhouding, betrekking op de chemische eigenschappen van de ingredi\u00ebnten, en blijft daarom hetzelfde als atomen worden vervangen door isotopen van hetzelfde chemisch element.\nMeer algemeen is een mengsel een combinatie van twee of meer verschillende zaken die door elkaar worden gehusseld: zo is beton een mengsel van (de zuivere stof) water, en (de mengsels) zand, cement en grind.\nIndeling.\nEr bestaan verschillende soorten mengsels:"}
{"id": "10424", "revid": "66227686", "url": "https://nl.wikipedia.org/wiki?curid=10424", "title": "Ziekte van Crohn", "text": "De ziekte van Crohn of enteritis regionalis, is een inflammatoire darmziekte. Het betreft een chronische ontsteking van de slijmvliezen van het maag-darmkanaal. Meestal zijn de dunne en/of dikke darm getroffen, maar ook de mond of anus kunnen aangedaan zijn. De ontsteking van de darm bij de ziekte van Crohn kent grote verschillen in verloop. Het kan vari\u00ebren van een snelle uitbreiding naar andere delen van het darmstelsel (acute fase) waar de pati\u00ebnt veel last van heeft, tot een relatief rustig beeld zonder veel klachten of beperkingen dat door de jaren heen nauwelijks behandeling nodig heeft (chronische fase). \nDe ziekte werd vernoemd naar de Amerikaanse arts Burrill Bernard Crohn, die in 1932 bij het Mount Sinai Ziekenhuis in New York samen met collega's een groep pati\u00ebnten beschreef die ontstekingen had in het terminale ileum (dunne darm), een gebied dat het vaakst is aangedaan door de ziekte.\nEpidemiologie.\nEnkele tienduizenden Nederlanders en Belgen hebben een inflammatoire darmziekte. De ziekte openbaart zich vaak tussen het 15e en 30e levensjaar. Om onduidelijke redenen is de leeftijdsgrens rond de millenniumwisseling gaan dalen, in het jaar 2006 is er zelfs bij een aantal pasgeboren baby's de ziekte van Crohn vastgesteld. De ziekte van Crohn wordt iets meer bij vrouwen geconstateerd en colitis ulcerosa juist iets vaker bij mannen. Internationaal verschilt de prevalentie (het voorkomen van de ziekte) nogal, afhankelijk van waar men zich op de wereld bevindt en etniciteit.\nIn het algemeen komt de ziekte het meest voor in Noord-Amerika en Noord-Europa en het minst in gebieden waar de leefomstandigheden minder hygi\u00ebnisch zijn. In Noord-Amerika komt de ziekte van Crohn het meest voor bij blanke Amerikanen (43,6 per 100.000) en bij Afrikaanse-Amerikanen (29,8 per 100.000) en het minst bij Aziaten (5,6 per 100.000) en Hispanics (4,1 per 100.000).\nVoorkomende klachten.\nNaast deze klachten kunnen nog andere verschijnselen optreden:\nRisicofactoren.\nEr zijn duidelijke aanwijzingen dat zowel erfelijke factoren als omgevingsfactoren een rol spelen bij het ontstaan van de ziekte van Crohn. De oorzaak van de ziekte is sterk geassocieerd met een genetische mutatie van het Nod2-eiwit, een herkenningseiwit in cellen van het aangeboren immuunsysteem. Het menselijk lichaam beschikt over verdedigingsmechanismen tegen indringers zoals bacteri\u00ebn en virussen. Er zijn aanwijzingen dat bij de ziekte van Crohn dit verdedigingsmechanisme het eigen lichaam aanvalt, met een ontstekingsreactie van het maag-darmkanaal als gevolg. Dit noemt men een auto-immuunziekte.\nDe volgende factoren worden in verband gebracht met een verhoogde kans op de ziekte van Crohn:\nDiagnose.\nHet stellen van de diagnose duurt niet zelden enige maanden. Soms is het in het begin nog niet goed duidelijk of er inderdaad sprake is van een chronische darmontsteking. Aan de andere kant komt het voor dat de diagnose wordt gesteld tijdens een (spoed)operatie, bijvoorbeeld omdat een blindedarmontsteking wordt vermoed.\nBehandeling.\nMedicijnen.\nVaak zal na het stellen van de diagnose een behandeling met medicijnen worden gestart. Deze medicijnen dienen enerzijds om de ontsteking af te remmen. Anderzijds onderdrukken ze het ontstaan van nieuwe ontstekingen. Daarnaast worden vaak medicijnen voorgeschreven om bloedarmoede en diarree tegen te gaan. Een pati\u00ebnt moet dus in het algemeen langdurig worden behandeld met geneesmiddelen en ook langdurig door een specialist worden begeleid. De behandeling van de ziekte wordt symptomatisch genoemd, gericht op remming van de ontsteking. Dit betekent dat de behandeling de klachten en verschijnselen onderdrukt, maar de ziekte zelf niet geneest. Ongeveer 80% van de pati\u00ebnten gebruikt langdurig medicijnen. Naast gunstige effecten kunnen in sommige gevallen ook bijwerkingen optreden. Dit is een van de redenen waarom bij langdurig gebruik van geneesmiddelen regelmatig het bloed wordt gecontroleerd.\nDe keuze van medicijnen is afhankelijk van de ernst van de ontsteking en van de plaats. Zo zijn er medicijnen die voornamelijk werken in de dunne darm. Andere werken juist in het laatste gedeelte van de dikke darm.\nMedicijnen kunnen op verschillende manieren worden toegediend: via de mond, via een bloedvat of via de anus met een zetpil, een klysma of een onderhuidse injectie. Daarnaast zijn er medicijnen die op een bepaalde plaats in het lichaam werken en andere die in het hele lichaam werken. De toedieningswijze van een medicijn is afhankelijk van de plaats waar de ontsteking zich bevindt.\nDe belangrijkste geneesmiddelen zijn:\nVele biologicals zijn in onderzoek, evenals een probioticum met E.Coli Nissle 1917.\nVoedingssupplementen.\nUit een Cochrane meta-analyse uit 2007 blijkt dat visoliesupplementen veilig maar waarschijnlijk geen effectieve therapie zijn om de ziekte in remissie te houden.\nCannabis.\nCannabis is een veelgebruikt medicijn dat stoffen bevat die cannabino\u00efden genoemd worden. Een veranderde zintuiglijke perceptie of euforie zijn mogelijke effecten van het gebruik van cannabis of cannabisolie. Sommige cannabino\u00efden hebben echter eerder een ontstekingsremmend effect. Toch kunnen de effecten ervan op de ziekte van Crohn niet bevestigd worden. Er is meer onderzoek nodig naar de effecten van cannabis op de ziekte van Crohn, zowel in de actieve fase als in de remissiefase. Ook naar de neveneffecten is meer onderzoek nodig.\nOperatie.\nIn sommige gevallen is het nodig een darmoperatie uit te voeren. Dit kan bijvoorbeeld het geval zijn bij een ernstige vernauwing van de darm of bij het niet reageren op medicijnen. De aanpak bij de ziekte van Crohn en colitis ulcerosa is hierbij duidelijk verschillend. Bij de ziekte van Crohn opereert men zo spaarzaam mogelijk. Als er geopereerd wordt, neemt men vaak het laatste gedeelte van de dunne darm en het begin van de dikke darm weg (ileocaecale resectie). Men kan ook een vernauwing (stenose) verwijderen, een fisteloperatie uitvoeren of een abces insnijden. Bij een aantal mensen met de ziekte van Crohn of met colitis ulcerosa is het soms noodzakelijk een tijdelijke of blijvende kunstmatige darmuitgang aan te leggen: een stoma.\nVerloop van de ziekte.\nProbleem bij de ziekte van Crohn is de onzekerheid over het verdere verloop. Soms blijft de ontsteking beperkt tot een klein deel van de darm. In andere gevallen beslaat de ontsteking een veel groter gedeelte van de darm. Er zijn grote verschillen in ernst en aard van de klachten en in het resultaat van de behandeling. De meeste pati\u00ebnten kunnen na behandeling weer een gewoon leven leiden. Zij hebben betrekkelijk weinig klachten. De kwaliteit van hun leven is vergelijkbaar met die van mensen zonder de ziekte. Een aantal pati\u00ebnten heeft echter een zeer moeilijk te controleren ontsteking. Daarvoor is uitgebreide behandeling met medicijnen nodig. Soms zijn ziekenhuisopname en een operatie noodzakelijk. Ook moeten de meeste pati\u00ebnten regelmatig gecontroleerd worden door een specialist. Dit is in het algemeen een internist, een gastro-enteroloog, een kinderarts en/of een chirurg. Zeker bij medicijngebruik vindt geregeld bloedonderzoek plaats. Bij pati\u00ebnten die niet goed reageren op de behandeling is soms opnieuw een endoscopisch onderzoek nodig."}
{"id": "10426", "revid": "231402", "url": "https://nl.wikipedia.org/wiki?curid=10426", "title": "Colitis ulcerosa", "text": "Colitis ulcerosa (CU) is een ontstekingsziekte (\"-itis\") van de dikke darm (het \"colon\") die met zweervorming (\"ulcera\") gepaard gaat. Samen met de ziekte van Crohn is het de belangrijkste chronische darmontsteking.\nAlgemeen.\nColitis ulcerosa is een chronische inflammatoire darmziekte (ook wel Inflammatory Bowel Disease genoemd, afgekort IBD). Het betreft een chronische ontsteking van het slijmvlies van de dikke darm. In tegenstelling tot de ziekte van Crohn komt het alleen in de dikke darm (colon) voor. Colitis ulcerosa begint altijd in de endeldarm, maar kan zich langzaam over de hele dikke darm uitbreiden. Bij 75% van de pati\u00ebnten beperkt de ontsteking zich tot het linkerdeel van de dikke darm (het dalende deel). Ook zijn er pati\u00ebnten die alleen een ontsteking van de endeldarm hebben (proctitis). Bij pancolitis is de ziekte zo ernstig is dat de volledige dikke darm aangetast is.\nDe belangrijkste klachten zijn diarree-aanvallen en bloed bij de ontlasting. Vaak klaagt de pati\u00ebnt over buikpijn, vermoeidheid en koorts. Periodes met deze klachten gaan vaak spontaan weer over, waardoor pati\u00ebnt en dokter denken dat de 'buikgriep' genezen is. Wanneer de symptomen echter langere tijd bestaan of terugkomen, gepaard met groot verlies van gewicht, moet altijd aan de diagnose colitis ulcerosa gedacht worden.\nVerschijnselen van ontsteking buiten de dikke darm zijn bij colitis ulcerosa zeldzaam. In ongeveer 5% van de gevallen kunnen huid-, oog- en gewrichtsklachten optreden en ontsteking van het leverweefsel. Meestal gaan deze verschijnselen gepaard met vermeerderde activiteit van de colitis.\nOorzaken.\nDe exacte oorzaak van colitis ulcerosa is onbekend. Wel zijn verschillende factoren bekend die eraan bijdragen.\nDe diagnose.\nHet stellen van de diagnose duurt weleens enige maanden. Soms is het in het begin nog niet goed duidelijk of er inderdaad sprake is van een chronische darmontsteking. Aan de andere kant komt het voor dat de diagnose wordt gesteld tijdens een (spoed)operatie, bijvoorbeeld omdat er een blindedarmontsteking wordt vermoed. Bij gerichte verdenking (langer dan een week of twee bloederige diarree) zal de arts meestal een bloedonderzoek en een korte coloscopie aanvragen waarmee de diagnose vaak al binnen een week rond is.\nR\u00f6ntgenonderzoek, echografie en CT-scans zoals hieronder besproken zijn slechts bij hoge uitzondering nodig of behulpzaam bij de diagnostiek van colitis ulcerosa.\nDe behandeling.\nMedicijnen.\nVaak zal na het stellen van de diagnose een behandeling met medicijnen worden gestart. Deze medicijnen dienen enerzijds om de ontsteking af te remmen, anderzijds onderdrukken ze het ontstaan van nieuwe ontstekingen. Daarnaast worden vaak medicijnen voorgeschreven om bloedarmoede en diarree tegen te gaan. Een IBD-pati\u00ebnt moet dus in het algemeen langdurig worden behandeld met geneesmiddelen en ook langdurig door een specialist worden begeleid. De behandeling van IBD wordt symptomatisch genoemd, gericht op remming van de ontsteking. Dit betekent dat de behandeling de klachten en verschijnselen onderdrukt, maar de ziekte zelf niet geneest. Ongeveer 80% van de IBD-pati\u00ebnten gebruikt langdurig medicijnen.\nNaast gunstige effecten, kunnen in sommige gevallen ook bijwerkingen optreden. Dit is een van de redenen waarom bij langdurig gebruik van geneesmiddelen regelmatig het bloed wordt gecontroleerd. De keuze van medicijnen is afhankelijk van de ernst van de ontsteking en van de plaats. Zo zijn er medicijnen die voornamelijk werken in de dunne darm. Andere werken juist in het laatste gedeelte van de dikke darm.\nMedicijnen kunnen op verschillende manieren worden toegediend: via de mond, via een bloedvat of via de anus met een zetpil of een klysma. Daarnaast zijn er medicijnen die op een bepaalde plaats in het lichaam werken en andere die in het hele lichaam werken. De toedieningswijze van een medicijn is afhankelijk van de plaats waar de ontsteking zich bevindt.\nDe belangrijkste geneesmiddelen zijn:\nOperatie.\nIn sommige gevallen is het nodig een darmoperatie uit te voeren. Dit kan bijvoorbeeld het geval zijn bij een ernstige vernauwing van de darm of bij het niet reageren op medicijnen. De aanpak bij de ziekte van Crohn en colitis ulcerosa is hierbij duidelijk verschillend. Bij colitis ulcerosa zal men in het algemeen de hele dikke darm weghalen om daarna een verbinding tussen de dunne darm en de anus te maken. Tegenwoordig wordt bij colitis ulcerosa vaak gekozen voor het aanleggen van een zogenoemde \"pouch\". Hierbij wordt een reservoir van de dunne darm gemaakt dat ervoor zorgt dat de ontlasting weer tijdelijk kan worden opgevangen. Bij de ziekte van Crohn opereert men zo spaarzaam mogelijk. Als er geopereerd wordt, neemt men vaak het laatste gedeelte van de dunne darm en het begin van de dikke darm weg. Men kan ook een vernauwing (stenose) verwijderen, een fisteloperatie uitvoeren of een abces insnijden. Bij een aantal mensen met de ziekte van Crohn of met colitis ulcerosa is het soms noodzakelijk een tijdelijke of blijvende kunstmatige darmuitgang aan te leggen: een stoma.\nHet beloop.\nEen probleem bij colitis ulcerosa is de onzekerheid over het verdere beloop. Soms blijft de ontsteking beperkt tot een klein deel van de darm. In andere gevallen beslaat de ontsteking een veel groter gedeelte van de darm. Er zijn grote verschillen in ernst en aard van de klachten en in het resultaat van de behandeling. De meeste pati\u00ebnten kunnen na behandeling weer een gewoon leven leiden. Zij hebben betrekkelijk weinig klachten. De kwaliteit van hun leven is vergelijkbaar met die van mensen zonder IBD. Een aantal pati\u00ebnten met IBD heeft echter een zeer moeilijk te controleren ontsteking. Daarvoor is uitgebreide behandeling met medicijnen nodig. Soms is ziekenhuisopname noodzakelijk en een operatie. Ook moeten de meeste pati\u00ebnten regelmatig gecontroleerd worden door een specialist. Dit is in het algemeen een internist, een gastro-enteroloog, een kinderarts en/of een chirurg. Zeker bij medicijngebruik vindt geregeld bloedonderzoek plaats. Bij pati\u00ebnten die niet goed reageren op de behandeling is soms opnieuw een endoscopisch onderzoek nodig.\nHoe vaak komt IBD voor?\nOngeveer 35.000 (2003) mensen in Nederland hebben IBD. Er was het laatste kwart van de 20e eeuw een duidelijke stijging van het aantal mensen met de ziekte van Crohn te zien en in mindere mate ook van mensen met colitis ulcerosa. Per jaar wordt de diagnose ziekte van Crohn bij ruim 1000 nieuwe pati\u00ebnten gesteld en colitis ulcerosa bij ongeveer 1500 nieuwe pati\u00ebnten. Het komt erop neer dat er in Nederland per jaar ongeveer 2500 nieuwe IBD-pati\u00ebnten bij komen. De ziekte wordt voor een groot deel voor het eerst op jongere leeftijd geconstateerd. De ziekte van Crohn wordt iets meer bij vrouwen en colitis ulcerosa juist iets vaker bij mannen gezien. IBD is een chronische ziekte. Dit betekent dat de meeste mensen met IBD, kortere of langere periodes met klachten blijven doormaken.\nOndersteuning.\nColitis ulcerosa wordt over het algemeen door de pati\u00ebnten een 'zware' ziekte gevonden. Er zijn diverse pati\u00ebntenverenigingen actief in Nederland en Belgi\u00eb. Op de websites van Crohn-Colitis Ulcerosa Vereniging Nederland (CCUVN), CCUVNJONG, Darmwereld vzw alsmede CCJongeren kunnen informatie en ondersteuning met betrekking tot de aandoening verkregen worden."}
{"id": "10427", "revid": "3", "url": "https://nl.wikipedia.org/wiki?curid=10427", "title": "M. Crohn", "text": ""}
{"id": "10430", "revid": "231402", "url": "https://nl.wikipedia.org/wiki?curid=10430", "title": "1328", "text": "Het jaar 1328 is het 28e jaar in de 14e eeuw volgens de christelijke jaartelling."}
{"id": "10431", "revid": "5486", "url": "https://nl.wikipedia.org/wiki?curid=10431", "title": "Chemische kinetiek", "text": "De chemische kinetiek of kinetica is een onderwerp van de fysische chemie, waarin men zich bezighoudt met de beschrijving van de snelheid waarmee een chemische reactie voortgang heeft. Het is een belangrijk fenomeen binnen chemische reacties (reactiesnelheid) en in tijdsafhankelijke processen binnen de thermodynamica.\nDe reactiesnelheid hangt af van een groot aantal factoren, waaronder:\nDe onderliggende vraag is daarbij op moleculair niveau welke reactiemechanismen beschikbaar zijn.\nZeker niet alle chemische reacties zijn goed beschreven wat hun kinetiek betreft, hoewel er natuurlijk reacties zijn waarvan een goed begrip van de kinetiek erg wenselijk is, bijvoorbeeld als zij de basis voor een productieproces zijn.\nDe best beschreven en begrepen reacties zijn homogene reacties van relatief verdunde systemen, bijvoorbeeld reacties in de gasfase of in verdunde oplossingen. Daarnaast zijn er ook heterogene reacties, bijvoorbeeld reacties die aan een oppervlak plaatsvinden. In dat geval speelt ook het beschikbare oppervlak (bijvoorbeeld het specifieke oppervlak van de drager van de katalysator) een grote rol.\nReactiesnelheid definitie.\nVaak kan de reactiesnelheid gemeten worden door de concentratie van een van de reagentia of een van de producten te volgen. Dit volgt uit de stoichiometrie van een chemische reactie, bijvoorbeeld van reagentia R en S die producten P en Q vormen:\nIn het homogene verdunde geval kunnen we de reactiesnelheid op een bepaald moment, Rt, op vier gelijkwaardige manieren defini\u00ebren:\nDe gegeven reactievergelijking suggereert dat er \"r\" deeltjes van stof \"R\" en \"s\" deeltjes van stof \"S\" op elkaar botsen en een overgangscomplex vormen. Dat overgangscomplex valt vervolgens uiteen in \"p\" deeltjes van stof \"P\" en \"q\" deeltjes van stof \"Q\". De kans dat zoiets in werkelijkheid gebeurt is niet zo groot als het om grotere waarden van \"r\", \"s\", \"p\" en \"q\" gaat. Fysisch chemici gaan in de praktijk uit van twee gevallen die interessant zijn voor bestudering. In het eerste geval reageren twee deeltjes met elkaar en vormt zich een evenwicht met het product:\nwaarbij \"r = s = p = 1\" en \"q = 0\". Het tweede geval betreft een dissociatie waarbij een molecuul in twee delen uit elkaar valt:\nReacties met een reactiemechanisme dat ingewikkelder is, worden in een aantal opeenvolgende stappen opgedeeld zoals in het geval van de Michaelis-Mentenkinetiek.\nReactiesnelheid meten.\nEr zijn verschillende manieren om Rt te meten, bijvoorbeeld:\nIn het algemeen kan iedere fysische grootheid gemeten worden zo lang er maar een bekend (bij voorkeur lineair) verband is met de hoeveelheid van een van de aan de reactie deelnemende componenten.\nSnelheidwetten en reactieorde.\nIn eenvoudige gevallen is er een simpel verband tussen de reactiesnelheid en de concentraties van de reagentia.\nVoorbeeld.\nBij de vorming van zilverchloride, AgCl, uit zilverionen en chloride-ionen volgens de reactie:\nwordt de reactiesnelheid bepaald door drie factoren:\nSamenvattend betekent het dat de reactiesnelheid voor de vorming van zilverchloride geschreven kan worden als:\nIn de praktijk meten fysisch chemici de reactiesnelheid van een van de twee componenten die aan de reactie deelneemt terwijl de concentratie van de andere component veel groter genomen wordt. Dat heeft als voordeel dat de concentratie van de component waarvan de concentratie gemeten wordt, varieert en de concentratie van de andere component praktisch gelijk blijft. De reactie gedraagt zich dan als een zogenaamde \"pseudo-eerste-ordeproces\" zodat de reactiesnelheid gegeven wordt door:\nwaarin:\nIn de praktijk is de waarde van de snelheidsconstante k een reactie zoals in dit voorbeeld beschreven wordt groot. De reactiesnelheid is daarom \"zeer hoog\" en erg moeilijk te meten. De reactiesnelheidsconstante kpe moet daarom zo klein mogelijk gemaakt worden om de reactie te vertragen. Dat kan door de concentratie zilverionen zo laag mogelijk te kiezen. De concentratie chloride-ionen moet echter een orde van grootte lager zijn. Het wordt in dat geval lastig om de snel dalende concentratie chloride-ionen nog te kunnen meten over een tijdsdomein dat slechts een fractie van een seconde bedraagt.\nAlgemene regels.\nAlgemener kan bovenstaand voorbeeld geschreven worden als:\nDit leidt dan tot een simpele snelheidswet, bijvoorbeeld:\nDe constante k heet de snelheidconstante van de reactie. De exponenten \u03c1 en \u03c3 zijn in de simpelste gevallen eenvoudige gehele getallen, die dan de orde van de reactie genoemd worden. Bijvoorbeeld als \u03c1 en \u03c3 beide 1 zijn, is de onderste reactie in zijn geheel een tweedeordereactie. Deze reactie is dan eerste orde in R \"en\" ook eerste orde in S. De exponenten hoeven \"niet\" gelijk te zijn aan de stoichiometrische co\u00ebffici\u00ebnten p en r.\nIn het algemeen kunnen er in de uitdrukking voor Rt meerde termen met elk hun eigen exponent voorkomen, soms ook met meerdere termen in de teller en in de noemer van een breuk. In dat geval spreekt men van een complexe snelheidswet.\nIntegratie van snelheidswetten.\nOmdat Rt de wiskundige vorm van een afgeleide van een concentratie naar de tijd heeft, is een snelheidswet een differentiaalvergelijking. In eenvoudige gevallen valt deze vergelijking op te lossen door middel van integratie. Voor het geval van een reactie die eerste orde in alleen R is, leidt dat tot een exponentieel verloop van de concentratie die gekenmerkt wordt door een halveringstijd zoals die ook uit het radioactief verval bekend is.\nGebruik van initi\u00eble snelheden.\nVoor snelheidswetten van grotere complexiteit is het beter de wet in zijn differenti\u00eble vorm te gebruiken en een studie te maken van de initi\u00eble snelheid, dat wil zeggen: de snelheid zoals die is op het moment dat de reagentia gemengd worden. Wanneer men de beginconcentratie varieert in een serie experimenten kan de differenti\u00eble wet als zodanig op de beginsnelheid toegepast worden.\nInvloed van temperatuur.\nDe waarde van de snelheidsconstante is gewoonlijk sterk afhankelijk van de temperatuur. Deze afhankelijkheid kan vaak goed beschreven worden met de vergelijking van Arrhenius:\nHier is A de pre-exponenti\u00eble factor en Ea de \"activeringsenergie\".\nDe geldigheid van de Arrheniuswet houdt in dat de snelheid van een reactie meestal exponentieel toeneemt met de temperatuur. Dit is de achterliggende reden voor het feit dat systemen die een exotherme reactie kunnen ondergaan vaak een vlampunt of een ontstekingstemperatuur hebben. Immers, als de reactie eenmaal op gang is, zorgt de ontwikkelde warmte voor een versnelling van de reactie die weer meer hitte produceert, enzovoort.\nHet belang van katalysatoren ligt daarin dat zij een verandering in het reactiemechanisme teweegbrengen waardoor een pad ontstaat met een lagere activeringsenergie."}
{"id": "10433", "revid": "1198508", "url": "https://nl.wikipedia.org/wiki?curid=10433", "title": "Lijstduwer", "text": "Een lijstduwer is een verkiezingskandidaat namens een politieke partij die persoonlijk naar verwachting veel stemmen zal trekken, maar op een (vrijwel) onverkiesbare plaats op de kandidatenlijst staat.\nMeestal gaat het om iemand die niet gekozen \"wil\" worden, maar wel wil bijdragen aan de populariteit van zijn of haar partij. Iemand die als lijstduwer gezien wordt, is vaak een bekende persoonlijkheid of populair politicus, die soms actief deelneemt aan de verkiezingscampagne en daarbij in de publiciteit treedt. Bij lokale verkiezingen wordt ook wel gekozen voor oud-wethouders die resultaten hebben behaald in het verleden.\nSoms treedt een zittend minister op als lijstduwer bij de verkiezingen voor de Tweede Kamer, wanneer ze zo mogelijk wel als minister willen terugkeren, maar niet bereid is Kamerlid te worden wanneer hun partij onverhoopt niet in de regering komt. Ook komt het voor dat bekende landelijke politici als lijstduwer optreden bij verkiezingen voor de Provinciale Staten of de gemeenteraad. Omgekeerd komt het voor dat regionale politici als lijstduwer op een landelijke lijst staan, om stemmen in de regio te trekken. Soms treden bekende personen op als lijstduwer, terwijl zij geen politieke aspiraties hebben.\nDe eerste prominente lijstduwers dateren uit het begin van de jaren tachtig. De PvdA-prominenten Marcel van Dam en Wim Kok stonden toen als lijstduwer onderaan de PvdA-lijst voor de gemeenteraad.\nMorele aspecten.\nEr doet zich een bijzondere situatie voor wanneer een lijstduwer toch gekozen wordt, bijvoorbeeld door voorkeurstemmen of door een onverwacht goed resultaat van hun partij. In die situatie wordt op de lijstduwer een moreel beroep gedaan om de functie, waarvoor ze zijn verkozen, alsnog te aanvaarden. Zo kwam de Nederlandse oud-schaatskampioen Hilbert van der Duim, die zich bij de gemeenteraadsverkiezingen op de dertigste plaats van PLOP had laten zetten, onverwacht in de gemeenteraad van Assen.\nSommigen vinden dat het fenomeen lijstduwer kiezersbedrog is. De lijstduwer stelt zich immers in formele zin kandidaat voor een functie die ze niet daadwerkelijk willen aanvaarden. Bovendien zouden zij hun steun voor de partij ook op andere manieren tot uitdrukking kunnen brengen.\nDaar staat de opvatting tegenover dat er weinig aan de hand is wanneer het lijstduwerschap vooraf duidelijk kenbaar is gemaakt, of wanneer het voor eenieder duidelijk is dat het slechts om een lijstduwerschap gaat. In dat geval is de kiezer op de hoogte en kunnen ze hun eigen afweging maken bij het uitbrengen van hun stem. Het lijstduwerschap heeft een unieke eigenschap die het gebruik ervan wellicht rechtvaardigt: de steun van een lijstduwer voor hun partij is expliciet zichtbaar \"in het stemhokje\", op de plaats en op het moment waarop de kiezer definitief een keuze maakt. Een politicus heeft geen ander instrument tot hun beschikking met dezelfde eigenschap.\nMet de kieshervorming in Vlaanderen van 2006 poogde men dit euvel op te lossen door de lijststem af te schaffen, en alleen de naamstem te laten doorwegen, zodat de plaats op de lijst geen enkel belang meer heeft.\nHet Burgerforum Kiesstelsel komt eveneens tot de conclusie dat het lijstduwerschap afgeschaft moet worden."}
{"id": "10435", "revid": "970889", "url": "https://nl.wikipedia.org/wiki?curid=10435", "title": "Premier (regeringsleider)", "text": "Premier of eerste minister is de titel voor een regeringsleider die geen staatshoofd is. Premier is Frans voor \"eerste\".\nSpecifieke betekenissen.\nIn sommige landen, zoals Nederland, is \"premier\" een synoniem van minister-president of eerste minister. In andere landen kunnen die namen voor verschillende functies gebruikt worden. In sommige landen wordt de term \"premier\" gebruikt voor de leiders van deelstaatregeringen.\nIn Belgi\u00eb wordt de federale regeringsleider eerste minister of premier genoemd. De regeringsleiders van de gemeenschaps- en gewestregeringen worden aangeduid met de term minister-president; zie Premier (Belgi\u00eb).\nIn het Verenigd Koninkrijk wordt de term \"Prime Minister\" gebruikt om de regeringsleider aan te duiden. De term \"First Minister\" wordt gebruikt voor de leiders van de regeringen van Schotland, Wales en Noord-Ierland. Vroeger werd de term \"First Minister\" wel gebruikt als synoniem van \"Prime Minister\". In de overzeese gebiedsdelen Bermuda en Turks- en Caicoseilanden wordt de gekozen regeringsleider \"Premier\" genoemd.\nDe benaming \"premier\" wordt ook gebruikt voor de regeringsleiders van de Provincies en territoria van Canada en de staten en territoria van Australi\u00eb. De termen \"premier\" en \"Prime Minister\" moeten niet verward worden. In Canada en Australi\u00eb is de \"Prime Minister\" het hoofd van de nationale c.q. federale regering. In Canada worden de regeringsleiders op nationaal, provinciaal en territoriaal niveau als groep soms aangeduid als de \"First Ministers\".\nVoorts wordt de benaming \"premier\" gebruikt voor de regeringsleiders van provincies van Zuid-Afrika, het eiland Nevis (een deelstaat van Saint Kitts en Nevis) en het eiland Niue.\nIn Frankrijk wordt de offic\u00efele regeringsleider \"premier ministre\" (letterlijk 'eerste minister') genoemd. Het woord \"premier\" wordt niet als zelfstandig naamwoord gebruikt. Hoewel er altijd een \"premier ministre\" is, wordt hij alleen beschouwd als feitelijke regeringsleider (bijvoorbeeld in de buitenlandse media) als er sprake is van \"cohabitation\", dat wil zeggen als de premier van een andere politieke kleur is dan de president.\nIn de koninkrijken Denemarken, Noorwegen en Zweden wordt de eerste minister \"statsminister\" genoemd, letterlijk 'staatsminister'."}
{"id": "10436", "revid": "317246", "url": "https://nl.wikipedia.org/wiki?curid=10436", "title": "Opwijk", "text": "Opwijk (plaatselijke uitspraak: \"Opp\u00e8k\") is een plaats en gemeente in de Belgische provincie Vlaams-Brabant. De gemeente ligt in het noordwesten van de provincie en vormt sinds 1977 een fusiegemeente met Mazenzele. Opwijk telt ruim 14.000 inwoners. De buurgemeenten zijn: Asse, Merchtem, Aalst, Buggenhout en Lebbeke.\nGeschiedenis.\nDe eerste nederzetting ontwikkelde zich in eerste instantie rond de burcht bij \"Ingersbrugge\". Omstreeks het jaar 1000 zou hier een motteburcht zijn opgetrokken. In 1145 werd deze voor het eerst vermeld en werd de naam \"Walterus de Ingersbrugge\" genoemd. Hier was een hofkapel, gewijd aan Sint-Paulus. Deze zou later een publieke kerk zijn geworden. Een andere publieke kapel, gewijd aan de Heilige Geest, bevond zich op het gehucht \"Klei\". Hier zou de parochie \"Opwijk\" zijn gegroeid. Mogelijk werd de parochie van Opwijk verwoest door de Gentenaars waarna omstreeks 1400 beide parochies werden samengevoegd en een nieuwe kerk werd gebouwd, gewijd aan Sint-Paulus. De naam Ingersbrugge verdween echter en de naam \"Opwijk\" werd gebruikelijk. Opwijk behoorde toen tot het Land van Dendermonde en was onderdeel van het Graafschap Vlaanderen .\nIn 1579 werd het dorp en ook de kerk verwoest door de Geuzen, en daarna werd de streek toneel van de strijd tussen Geuzen en malcontenten, wat grote verwoestingen met zich meebracht. In de jaren daarna kon het dorp weer opbloeien al bleven er problemen met inkwartieringen en dergelijke. Vooral in de 18e eeuw genoot het dorp betrekkelijke rust en voorspoed. In de 19e eeuw groeide het belang van pendel naar Brussel, vooral nadat in 1879 een spoorwegstation werd geopend. In de 20e eeuw leidde dit tot toenemende verstedelijking.\nGeografie.\nDe gemeente maakt deel uit van de Vlaamse Ruit en de geografische streek Brabantse Kouters.\nKernen.\nNaast Opwijk zelf telt de gemeente nog drie andere kernen, met name de parochie Droeshout, deelgemeente Mazenzele en de parochie Nijverseel. Er zijn ook nog de gehuchten Eeksken, Hulst, Klei, Mansteen en Waaienberg.\nLigging.\nOpwijk grenst aan de Vlaams-Brabantse gemeenten Merchtem en Asse en aan de Oost-Vlaamse stad Aalst (deelgemeenten Meldert en Baardegem) en de gemeenten Lebbeke en Buggenhout.\nBezienswaardigheden.\nHerdenkingsmonument.\nOp de begraafplaats staat, aan een solitaire rode beuk, een herdenkingsmonument voor de gesneuvelde soldaten van de Eerste Wereldoorlog. Er zijn ook ereperken met de graven van oudstrijders, verzetsstrijders, krijgsgevangenen en politiek gevangenen uit beide wereldoorlogen.\nHoutig erfgoed.\nZie ook: Droeshout en Nijverseel\nNatuur en landschap.\nOpwijk ligt in Zandlemig Vlaanderen en het landschap is licht golvend met hoogten tussen 9 en 49 meter. In het centrum ligt een park waar de \"Asbeek\" doorheen stroomt. Andere beken zijn de Brabantse Beek, de \"Kluisbeek\" en de \"Nijverseelbeek\".\nDemografische ontwikkeling.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeente Mazenzele, zoals ontstaan na de fusie van 1 januari 1977.\nVerkeer en vervoer.\nOpwijk wordt doorkruist door de gewestweg N47 die Asse (Vlaams-Brabant) met Dendermonde verbindt. Ook is er de gewestweg N211 naar Vilvoorde en de N411 naar Aalst. Opwijk heeft een station langs spoorlijn 60 tussen Brussel en Dendermonde.\nScholen.\nDe basisscholen van Opwijk zijn: 't Neerveldje (enkel kleuter), De Leertrommel, De Duizendpootrakkers, Moza-ik (buitengewoon lager onderwijs), De Boot, 't Luikertje, De Lettertuin en De Knipoog.\nOpwijk telt drie middelbare scholen: \u00e9\u00e9n school waar men ASO, BSO en TSO kan volgen, namelijk VKO (vrij katholiek onderwijs); en twee scholen voor buitengewoon secundair onderwijs, namelijk MAI en 't Schoolhuis.\nBrandweer.\nOpwijk beschikt ook over een eigen vrijwillige brandweer. Sinds de schaalvergroting verviel die autonomie en maakt het voormalige Opwijkse brandweerkorps integraal deel uit van de Brandweerzone Vlaams-Brabant West als 'Brandweerpost Opwijk'.\nPolitiek.\nBurgemeesters van Opwijk waren:\nBestuur 2019-2024.\nHuidig burgemeester is Inez De Coninck (N-VA). Zij bestuurt samen met een coalitie bestaande uit Open Vld (8 raadsleden) en N-VA (9 raadsleden) .\nOverige.\nSint-Paulus is de patroonheilige van Opwijk. Hij is de beschermheilige voor o.a. steenhouwers, metselaars, kuipers, stalknechten, timmerlieden, vloerenleggers en andere beroepen die met stenen te maken hebben.\nNabijgelegen kernen.\nNijverseel, Droeshout, Merchtem, Peizegem, Opstal, Lebbeke"}
{"id": "10437", "revid": "107", "url": "https://nl.wikipedia.org/wiki?curid=10437", "title": "Colitus Ulcerosa", "text": ""}
{"id": "10438", "revid": "1085558", "url": "https://nl.wikipedia.org/wiki?curid=10438", "title": "Middelburg (Zeeland)", "text": "Middelburg () is een plaats in de Nederlandse provincie Zeeland, de hoofdplaats van de gelijknamige gemeente en hoofdstad van de provincie. De plaats ligt op het voormalige eiland Walcheren. De stad Middelburg telde op inwoners. De gemeente telt (, bron: CBS) en 1016 inwoners per km\u00b2. Middelburg is het beginpunt van de N57 en ligt aan de A58 en de spoorlijn Roosendaal - Vlissingen. De stad wordt doorsneden door het Kanaal door Walcheren. Middelburg is met ruim 42.000 inwoners de kleinste provinciehoofdstad.\nGeschiedenis.\nMiddeleeuwen.\nMiddelburg moet rond het midden van de 9e eeuw zijn ontstaan, want bij archeologische opgravingen van na de verwoesting van 1940 (zie onder), zijn gebruiksvoorwerpen uit die periode gevonden. Bij de plaats werd vermoedelijk eind 9e eeuw de middelste ringwalburg (of vluchtburg) op Walcheren aangelegd, die lag tussen de Duinburcht (Domburg) en de Zuidburcht (Souburg). Deze burcht was vermoedelijk als verdediging tegen de Vikingen bedoeld nadat zij na de mislukte strooptocht van Rodulf (873) van het eiland verjaagd waren. Maar veel is onzeker over deze burchten: mogelijk werden deze ook al gebouwd ten tijde van Vikingkoning Harald de Jongere, die tussen 841 en 864 over het eiland heerste. De burg had een doorsnede van ruim 200 meter en werd omringd door een aarden wal en een gracht, die in het noorden en oosten werd gevormd door het riviertje de Arne en in het zuiden (Lange Delf) en westen werd gegraven. De huidige hoogte van de burchtheuvel is ongeveer 7 meter boven NAP.\nIn de 10e eeuw ontstond ten westen van de burg, rond de huidige Markt, een agrarische nederzetting op een kruispunt van drie hoger gelegen zandige kreekruggen ten westen van de burg: de Noordweg, de Seisweg en de Segeersweg. Deze landwegen liepen (en lopen) van hieruit naar andere delen van Walcheren. Reeds in 1103 wordt 'Mitthelburgensis portus' in de levensbeschrijving van Willibrord van Thiofried een handelsnederzetting genoemd, waarvan de rivier de Arne de belangrijkste handelsverbinding vormde met zee. Het Arnewater ten oosten van de ringwalburg (huidige Damplein) deed dienst als haven. In de tweede helft van de 10e eeuw werd in deze handelsnederzetting de Westmonsterkerk (Sint-Maartenskerk) gebouwd (gesloopt in 1575). Vermoedelijk werd hier ook het eerste klooster gesticht. Mogelijk speelde het klooster van Echternach hierbij een rol. In dezelfde periode ontstond ten oosten van de burg, nabij het huidige Damplein, een tweede nederzetting. Kort na het jaar 1000 werd Middelburg door de Duitse keizer Hendrik II de Heilige aangewezen als bestuurscentrum van Walachria-Bevelandia. De Vlaamse graaf Boudewijn IV werd in 1012 de eerste graaf van dit deel van het gebied dat ergens tussen 1162 en 1189 de naam Zeelandia (Zeeland) zou krijgen.\nAan het einde van de 11e eeuw werd ten noorden van de ringwalburg de Noordmonsterkerk (Sint-Pieterskerk) gesticht als tweede parochiekerk (gesloopt in 1834). In 1123 bouwden de kanunniken een nieuw klooster binnen de veilige ringwalburg: de abdij van Middelburg, die in 1127 werd overgedragen aan de norbertijnen als dochter van de Sint-Michielsabdij uit Antwerpen. Later werden op het terrein van de abdij onder meer twee kerken gebouwd: de 14e-eeuwse Koorkerk en de 15e-eeuwse Nieuwe Kerk. In 1217 kreeg Middelburg stadsrechten van graaf Willem I van Holland en van gravin Johanna van Vlaanderen, waarbij werd verwezen naar een eerdere, mogelijk 12e-eeuwse stadskeure. In 1254 werden deze stadsrechten nog uitgebreid door graaf Willem II van Holland.\nDe ringwalburg bleef tot ver in de 13e eeuw in gebruik: de grachten worden nog in 1232 en 1266 genoemd. In dit laatste jaar werd Middelburg -mogelijk als vervolg op de uitbreiding van de stadrechten- voorzien van stadswallen, die ook nog op de 16e-eeuwse kaart van Jacob van Deventer te zien zijn en omringd werden door de deels nog aanwezige binnengrachten. De oostelijke binnengrachten liepen ter plaatse van de Zuidsingel en de Spuistraat. Tussen 1266 en 1301 werd vervolgens de Arne ter plaatse van de burggracht en de haven (het Damplein) gedempt. Buiten de noordmuren werd het Molenwater gegraven, die men inrichtte als spuikom: bij vloed liet men deze vollopen en bij eb liet men het water binnen in de nieuwe haven van de stad (na 1540 de Oude Haven genoemd) om deze op diepte te houden en schoon te spoelen. Iets na 1350 werd de nieuwe haven ter plaatse van de huidige Schuitvlotstraat versterkt met een waterpoort (de Dampoort) In 1312 werd de stadsgracht in het zuidoosten verplaatst naar buiten om ook de Vlissingsestraat binnen de stadsmuren te trekken. In die tijd groeide Middelburg uit tot het centrum van de lakenhandel met Engeland. Deze handelsactiviteiten waren mogelijk doordat de stad zich binnen de economische invloedssfeer van de Scheldedelta bevond met de Vlaamse handels- en banksteden Brugge, Gent en Antwerpen in haar nabijheid. In feite vormde Middelburg een soort voorhaven van Brugge. Goederen van zeeschepen werden in Middelburg overgeslagen op lichtere binnenschepen om zo het meer landinwaarts gelegen Brugge te kunnen bereiken. Met de opkomst van Antwerpen in de 15e eeuw gingen de overslagactiviteiten in Middelburg zich richten op die stad en werd zo feitelijk nu een voorhaven van Antwerpen. Hiervoor werden nieuwe redes aangelegd bij het nog lucratiever gelegen Arnemuiden, dat zo weer de voorhaven vormde van Middelburg. Arnemuiden probeerde diverse malen om zelf de havenactiviteiten te vergroten, maar Middelburg wist dit steeds te voorkomen omdat de handel zich dan zou kunnen verplaatsen. Middelburg probeerde in die tijd diverse malen om het stapelrecht op de \"westerse waren olie, wijn, ijzer en wede te verwerven, maar slaagde hier niet in doordat de schepen liever doorvoeren naar handelssteden als Brugge of Antwerpen. Alleen voor Franse wijnen wist de stad in 1508 de facto stapelrecht te verkrijgen. Het privilege op de wijnimport werd in 1523 door Brussel bevestigd en in 1538 gehandhaafd, toen een wijnvloot door de heer van Bergen op Zoom een wijnvloot uit La Rochelle naar zijn haven had gelokt.\nIn 1432 en 1492 vonden in Middelburg grote stadsbranden plaats waarbij grote delen van de stad werden verwoest. Na deze branden werden verschillende maatregelen genomen om toekomstige stadsbranden te voorkomen. Eerst werd de verplichting opgelegd dat er voortaan alleen nog stenen schoorstenen en leien of pannen daken mochten worden gelegd. Later stelde het stadsbestuur de steenboete in om zo aan stenen te komen die vervolgens goedkoop werden aangeboden om er nieuwe stenen gevels van te kunnen bouwen. Vanaf 1695 werd er een verbod gesteld op de bouw van houten gevels en houten zijgevels die uitkwamen op de straten op straffe van een boete van 25 gulden en een dwangsom van een Vlaamse pond per dag om de houten (zij)gevel binnen veertien dagen te slopen. Houten gevels mochten niet meer worden gerepareerd en moesten zo via een uitsterfconstructie verdwijnen. In 1724 waren er echter nog steeds 71 houten gevels. De laatste houten gevel werd in 1888 verplaatst naar een plek tegen een muur van het vroegere pand van het Zeeuwsch Genootschap der Wetenschappen, waar deze nog steeds aanwezig is (Wagenaarstraat 1, zichtbaar vanaf Achter het Hofplein).\nEconomische bloei.\nAanvankelijk vormde de Arne de belangrijkste waterverbinding met de zeearm Sloe. In de 15e eeuw verzandde de sterk meanderende Arne echter steeds verder, waarop men tussen 1532 en 1535 het kaarsrechte Kanaal van Welzinge als havenkanaal groef naar de rede bij Arnemuiden, bij het latere Nieuwland. In 1540 werd dit kanaal doorgetrokken naar de zuidelijke stadsgracht, waar nieuwe kaaien werden aangelegd, waarmee de Nieuwe Haven ontstond. De ernaast gelegen westelijke stadsgracht werd ook ingericht als spuikom voor de nieuwe haven. Zowel deze gracht als het Molenwater werden gebruikt voor de aandrijving van een getijdenmolen voor het malen van graan. De eerste bestaat nog als de Getijdenmolen Middelburg. Tussen 1549 en 1550 werd de stad uitgebreid bij de Maisbaai, waar een nieuwe haven werd aangelegd, die door een (later weer gesloopt) vierkant bastion werd beschermd.\nBij de kerkelijke herindeling van de Nederlanden op last van Filips II in 1559 werd Middelburg bisschopszetel. Het bisdom Middelburg heeft echter maar kort bestaan. In tegenstelling tot veel andere Zeeuwse plaatsen koos Middelburg net als Amsterdam na de inname van Den Briel in 1572 de kant van de Spanjaarden. Maar na een lang beleg door de geuzen moest de stad zich in februari 1574 bij de prins aansluiten.\nNa de overgang naar de republiek werd de abdijkerk geseculariseerd en omgevormd tot hoofdkerk. De hierdoor overbodig geworden Westmonsterkerk werd reeds in 1575 gesloopt. De rest van het abdijcomplex werd omgevormd tot bestuurscentrum voor het gewest Zeeland. Nadat de Staten-Generaal van de Nederlanden zich in 1583 in de Noordelijke Nederlanden hadden gevestigd, kwamen ze aanvankelijk in Middelburg bijeen, alvorens ze in 1585 Den Haag als vergaderplaats kozen. In 1592 kreeg Middelburg een Illustere school, een instelling voor hoger onderwijs, die alleen een academische basisopleiding mocht verzorgen, maar geen promotierechten (ius promovendi) bezat. De bekende Franciscus Gomarus was vanaf 1611 tot 1615 predikant en docent Bijbelse theologie en Hebreeuws in Middelburg.\nOmdat Arnemuiden, Veere en Vlissingen in 1572 wel de kant van de opstandelingen hadden gekozen, moest Middelburg na de machtswisseling alsnog een aantal rechten afstaan aan deze steden. Hoewel de stad haar handelsactiviteiten spoedig kon hervatten, was ze voortaan wel het Walcherse monopolie op de havenactiviteiten kwijt: Vlissingen mocht haar havenfaciliteiten sterk uitbreiden en zou in de loop der tijd uitgroeien tot de belangrijkste haven van het eiland. In 1582 wist Middelburg echter wel de positie van stapelplaats voor Engels laken binnen te slepen. De Val van Antwerpen en de daaropvolgende blokkade van de Schelde in 1585 leidden er vervolgens wel toe dat de stad voortaan geen voorhaven meer kon zijn van deze stad en haar achterland verloor. Met de hulp van de vele kooplieden die zich vanuit de Zuidelijke Nederlanden zich in de stad vestigden wist Middelburg haar positie echter te handhaven door een actieve handelspolitiek te gaan voeren. De stad maakte in die tijd een grote economische bloei door. Middelburg was een van de belangrijkste instigatoren bij de oprichting van zowel de VOC als de WIC. De Kamer van Zeeland was na Amsterdam de machtigste handelskamer van de VOC met de helft van de macht van deze stad. Middelburg was als zodanig even belangrijk als de andere vier VOC-steden Delft, Enkhuizen, Hoorn en Rotterdam bij elkaar. Ook de WIC had een belangrijke kamer in de stad als gevolg van de bloeiende kaapvaart en trans-Atlantische slavenhandel. In 1616 werd er een wisselbank gevestigd en in 1636 een bank van lening. De vele Engelse en Franse schepen die de Middelburgse haven aandeden kunnen worden teruggezien in de namen van straten en oude huizen, die vaak naar het buitenland verwijzen. Tot eind 16e eeuw wist het hierdoor haar positie als de grootste koopliedenstad van de Noordelijke Nederlanden te handhaven. Ook daarna bleef het de belangrijkste haven- en handelsstad van de Republiek na Amsterdam. De economische bloei zorgde ervoor dat de bevolking tussen 1576 en 1675 toenam van ongeveer 7000 naar ongeveer 27.000 inwoners. Hiermee was het rond 1675 de op vier na grootste stad van het land, met meer inwoners dan Den Haag en Utrecht. Om deze bevolkingsgroei te huisvesten werden in de 16e eeuw twee grote stadsuitbreidingen gepleegd: Tussen 1578 en 1591 werd de oude haven vergroot tot de Buitenhaven en werd ten noordoosten daarvan de Nieuwe Stad gebouwd, waar in de tweede helft van de 17e eeuw de eerste nieuwe protestantse kerk verrees: de Oostkerk. Tussen 1595 en 1598 werd vervolgens een nog veel grotere uitbreiding, waarbij ook een nieuwe aarden stadswal met 13 bastions werd aangelegd als derde ring na de ringwalburg en de stadswallen van 1266. Hiermee werd ook het Molenwater binnen de wallen getrokken. Bij de Maisbaai werd een grote werf aangelegd voor VOC-schepen. Van de in totaal 1772 VOC-schepen, die tussen 1602 en 1795 van stapel liepen, werden er 336 op de Middelburgse werven gebouwd.\nStagnatie en neergang.\nHet verdwijnen van het achterland van Middelburg zorgde op den duur echter voor economische stagnatie. Middelburg was hierdoor namelijk zelf in het achterland komen te liggen van de Hollandse steden. Rond 1660 nam Rotterdam steeds meer de positie van Middelburg over als handelshaven, maar de concurrentie van Amsterdam bleek een nog veel groter probleem. In 1720 probeerde de stad het tij nog te keren door de oprichting van de Middelburgsche Commercie Compagnie, maar dit bracht onvoldoende soelaas. Ondertussen werd de stad nog wel verder verfraaid door de aanleg van de Zuidsingel tussen 1735 en 1737, waarbij ook het Molenwater werd omgetoverd tot een Zeeuwse variant van de (Haagse) Hofvijver.\nIn 1779 telde de stad nog ongeveer 25.000 inwoners, maar daarna zette het verval in. De zeeblokkade en het verlies van een aantal VOC- en WIC-bezittingen tijdens de Vierde Engelse Oorlog begin jaren 1780 zorgden voor economische neergang. In 1795 was Middelburg teruggezakt tot 20.146 inwoners en was daarmee de achtste stad van het land. De economische neergang werd nog versterkt tijdens de Franse Tijd. De economische neergang van de Bataafse Republiek kwam in Zeeland het hardst aan van het hele land. Er was geen geld voor havenverbetering en de bevolking trok bij gebrek aan werk weg uit de stad. In 1807 was de bevolking met ruim een derde gedaald tot 16.000 inwoners. Direct na de Franse Tijd werd onder leiding van koning Willem I tussen 1815 en 1817 nog wel een nieuw havenkanaal gegraven naar het Veerse Gat ter vervanging van het verzande Kanaal van Welzinge naar de reeds ingepolderde delen bij Arnemuiden, maar dit leidde niet tot enige verbetering. Tussen 1817 en 1824 daalde de bevolking zelfs tot onder de 13.000, waarmee deze in ongeveer 50 jaar bijna gehalveerd werd. Dit had tot gevolg dat een kwart van alle huizen en ook veel beeldbepalende panden in de stad werden afgebroken. Zo verdwenen in 1823 de Waag (1526), in 1827 de gevangenis het Gravensteen (1449) en later in 1878 het Accijnshuis en in 1882 de Wisselbank. Een groot deel van de 19e eeuw bleef het economisch tij slecht. Een in 1838 opgerichte weverij in een van de voormalige WIC-pakhuizen ging in 1869 weer failliet. Ter werkverschaffing werden de stadswallen tussen 1841 en 1849 van een wandelroute voorzien en werd het Molenwater eerst deels gedempt in 1817 en vervolgens geheel tussen 1859 en 1864.\nIn het laatste kwart van de 19e eeuw werd de infrastructuur rond de stad wat verbeterd in de hoop op hernieuwde economische groei. In 1873 kwam de nieuwe spoorlijn Roosendaal - Vlissingen gereed over de in 1871 aangelegde nieuwe Sloedam, die Walcheren voortaan met het vasteland verbond. Ter vervanging van het nu geblokkeerde Sloe werd het havenkanaal uit 1817 in 1873 opgewaardeerd tot het Kanaal door Walcheren om de Oosterschelde weer met de Westerschelde te verbinden. Met het gereed komen van dit kanaal werden ook de getijdenmolens en de oude haven overbodig. De haven werd tussen 1875 en 1876 omgezet naar het Prins Hendrikdok, een droogdok dat echter weinig gebruikt werd en in 1930 alweer werd opgeheven. De handel zou echter niet weer aantrekken. Vlissingen had de positie als nijverheidsstad overgenomen en als perifere stad kon Middelburg qua handel nog steeds niet concurreren met de Hollandse steden. Wel wist de stad haar positie als bestuursstad en verzorgingscentrum voor Walcheren te versterken door de bouw van een rechtbank in 1838, een Rijkskweekschool in 1876 en een Christelijke Kweekschool in 1910. Eind 19e eeuw ontstond nog wel enige nijverheid met de vestiging van Houthandel Alberts in 1873, lampenvoetfabriek Vitrite Works in 1889 en een meelfabriek aan het kanaal in hetzelfde jaar. Deze industrie verdween later echter weer. Eind 19e eeuw werd in het natuurgebied Oranjezon een waterwinkanaal gegraven voor de stad.\nNa 1900 werd er voor het eerst gebouwd buiten de oude binnenstad. Langs de Seissingel verrezen een aantal villa's, in de jaren 1920 werd de arbeiderswijk Nieuw Middelburg gebouwd rond de Veersesingel en rond 1930 werden een aantal middenstandswoningen gebouwd rond de Noordsingel.\nTweede Wereldoorlog en wederopbouw.\nGedurende de Tweede Wereldoorlog heeft Zeeland zeer te lijden gehad door het oorlogsgeweld. Bij de capitulatie van Nederland op 15 mei 1940 was de provincie niet inbegrepen omdat Franse en Engelse troepen als deel van een geallieerd plan er de strijd in Midden-Zeeland wilden voortzetten tegen de Duitse aanvaller. Om de Franse terugtocht vanaf de Sloedam naar Vlissingen te dekken werd Middelburg op 17 mei enkele keren door Frans mobiel zeegeschut vanaf Breskens beschoten. Omdat de meeste bewoners waren ge\u00ebvacueerd en de Luchtbeschermingsdienst grotendeels was uitgeweken, ontbrak het aan mankracht om een beginnend brandje te blussen. Bij dit bombardement op Middelburg werd ongeveer een kwart van de binnenstad door brand verwoest, waarbij meer dan 600 panden verloren gingen, waaronder het stadhuis, het abdijcomplex, het Oost-Indisch Huis, een aantal voormalige pakhuizen van de VOC en vele beeldbepalende woonhuizen. Na een politieonderzoek in opdracht van burgemeester Jan van Walr\u00e9 de Bordes werden 11 doden en 35 gewonden gerapporteerd. Nog diezelfde maand liet de burgemeester onderzoek doen voor de wederopbouw van Middelburg door ingenieur Jan de Ranitz. Daarbij werd ook het stratenplan door de Middeleeuwse binnenstad betrokken voor een betere doorstroming van het verkeer. Aan westzijde van de stad verrees op van de gemeente Koudekerke geannexeerd grondgebied naar ontwerp van architect Paul Bri\u00ebt de nieuwe wijk 't Zand voor dakloos geworden bewoners uit de binnenstad. In 1941 startten architecten Pieter Verhagen en Louis Suzon Pedro Scheffer met de uitvoering van de wederopbouw in traditionalistische bouwstijl. In 1943 staakte de bouw. In oktober 1944 kwam Middelburg, met uitzondering van de binnenstad, onder water te staan door de inundatie van Walcheren. Tijdens gevechten die volgden van 1 tot 6 november 1944 werd de stad door geallieerde jachtbommenwerpers en door Engelse en Canadese artillerie beschoten en opnieuw zwaar beschadigd. Op 6 november werd Middelburg bevrijd.\nNa de oorlog werd de wederopbouw opgevoerd. In 1947 verrees de wijk 't Zand II en in 1948 de wijk De Griffioen. Pas in 1970 was het herstel van de binnenstad gereed en werd afgesloten met de bouw van een replica van het vroegere schutterijgebouw Sint Jorisdoelen. De wederopbouw zette door in de jaren 1970. Zo werd de Segeersstraat verbreed, het Geeregebied gesloopt en werd door de afbraak van een huizenblok het Damplein gerealiseerd. Aan westzijde werd in 1970 de Schroebrug gebouwd over het kanaal en aangrenzend tussen 1972 en 1978 als tangent de Looierssingel gerealiseerd, waarvoor nog een aantal panden gesloopt werd. Wel kwam er in die jaren meer aandacht voor het herstel van monumenten. Zo werd in 1973 de Kuiperspoort gerestaureerd, in 1974 de Spanjaardstraat en in 1975 de Bellinkstraat. In 1984 werd de hele binnenstad van Middelburg aangewezen als beschermd stadsgezicht.\nIn 1966 werden voor grootschalige nieuwbouwplannen aan west- en noordzijde van de stad de gemeente Sint Laurens en delen van de gemeente Nieuw- en Sint Joosland geannexeerd. Op deze gronden werden de wijken Klarenbeek, Griffioen (tweede fase), Breewijk en Stromenwijk gebouwd. Ook verrezen ten zuidoosten van het kanaal de stadswijken Dauwendaele, Magistraatwijk, Erasmuswijk en Reyershove. In 1984 verrees het gebouw van de Zeeuwse Bibliotheek. Tussen 1988 en 1992 werd een nieuwe woonwijk gebouwd op het terrein van de Vitritefabriek. In 1993 werd het vroegere Huis van Bewaring gesloopt voor de bouw van de nieuwe Rechtbank Middelburg.\n21e eeuw.\nHet stationsgebied langs het Kanaal door Walcheren heeft sinds 2000 een gedaanteverwisseling ondergaan. Er werd een nieuw busstation aangelegd en in 2004 openden hier het nieuwe Stadskantoor van de gemeente Middelburg en het kantoor van Waterschap Zeeuwse Eilanden hun deuren, in 2005 gevolgd door het kantoor van de Directie Zeeland van Rijkswaterstaat.\nEind 2004 en begin 2005 kwam Middelburg in het nieuws door problemen met de bouwput voor een nieuwe schouwburg annex bioscoop (\"A-Theater\") met parkeergarage in het centrum. De damwand van de bouwput bleek te lekken waardoor grondwater werd onttrokken aan de omgeving en huizen verzakten. Om ongelukken te voorkomen werd de bouwput op 3 maart 2005 onder water gezet. Sindsdien wordt naar een oplossing gezocht.\nIn de wijk Mortiere is het amusementspark ZEP gerealiseerd, met het in 2009 verplaatste \"Miniatuur Walcheren\" (nu Mini Mundi) en diverse horecabedrijven. Er is al een bedrijventerrein en een regionaal opleidingencentrum (Scalda). Ten zuiden hiervan is een woonboulevard. Aan de zuidwestzijde van Middelburg is naast de kazerne van Stadsgewestelijke brandweer, een moskee en een nieuw gebouw van het Leger des Heils gebouwd.\nArchitectuur en monumenten.\nDe Abdij van Middelburg heeft een bijna 91 meter hoge toren, grenzend aan de Nieuwe Kerk en de Koorkerk, die de Lange Jan genoemd wordt en voor velen het symbool van Middelburg is. In de Nieuwe Kerk bevindt zich het marmeren graf van de Zeeuwse zeehelden Cornelis en Johan Evertsen. In de nabijheid van de Abdij staat de 15e-eeuwse Munttoren. Het Abdijcomplex huisvest onder meer het Provinciehuis en het Zeeuws Museum.\nDe oudste delen van het als universiteitsgebouw in gebruik zijnde laatgotische Stadhuis aan de Markt dateren uit 1458. Acht leden van de Zuid-Nederlandse architectenfamilie Keldermans werkten hieraan mee. In de gevel bevinden zich beelden van de graven en gravinnen die over Zeeland geregeerd hebben. Naast het Stadhuis en de Abdij zijn enkele andere bekende monumentenpanden de Sint Jorisdoelen, het Van de Perrehuis (waarin het Zeeuws Archief is gevestigd) en Huize 's-Hertogenbosch.\nOoit had - van de Nederlandse steden - Middelburg, na Amsterdam, de meeste historische gebouwen, daarna was het lange tijd, na Amsterdam en Maastricht, de derde monumentenstad. Ondanks de gevolgen van de oorlog (vernietiging van enkele honderden monumenten) en de sloop van veel oude panden in de jaren vijftig en zestig, is Middelburg, als het om rijksmonumenten in de binnenstad gaat, met meer dan 1100, na Amsterdam, Maastricht, Leiden en Utrecht de vijfde monumentenstad van Nederland. Aan het begin van de jaren zeventig kreeg de restauratie van monumenten een impuls. In het internationale monumentenjaar 1975 werd Middelburg uitgeroepen als een van de voorbeeldsteden. De gemeente Middelburg telt meer dan 1150 rijksmonumenten en is daarmee de zevende gemeente van Nederland (Lijst van rijksmonumenten in Middelburg (gemeente)).\n\"Kaart van het oude centrum van Middelburg, met de grachtengordel.\"\nBezienswaardigheden.\nDe stad Middelburg zelf is een beschermd stadsgezicht, evenals het gebied van de Noordweg, en is daarmee een van de zeventien Beschermde stads- en dorpsgezichten in Zeeland.\nMolens.\nIn de stad staat een aantal korenmolens, te weten:\nReligie.\nMiddelburg heeft een belangrijke plaats binnen de kerkgeschiedenis van het protestantisme. Bekende personen zoals Willem Teellinck, Hermannus Faukelius en Abraham van de Velde waren predikant in Middelburg.\nEconomie.\nIn Middelburg zijn meer dan 4.500 ondernemingen gevestigd met in totaal meer dan 45.500 arbeidsplaatsen. Daarmee is Middelburg, op Terneuzen na, de \"ondernemendste\" stad van Zeeland. Daarnaast werken er relatief veel mensen bij de overheid of in het onderwijs en heeft de stad het grootste winkelaanbod van Zeeland. Doordat een kwart van de omzet van de winkels voor rekening van de toeristen komt, heeft de stad veel winkels in verhouding tot het aantal inwoners van de stad.\nDe overheid is een belangrijke werkgever in de provinciehoofdstad Middelburg. Naast het provinciebestuur zijn er in de stad een vestiging van Rijkswaterstaat, de Rechtbank Middelburg en de gevangenis Torentijd.\nMarkten.\nDe warenmarkt vindt op donderdag plaats op de markt van 9:00-16:30 uur en is de grootste markt van Zeeland.\nOnderwijs.\nVoortgezet onderwijs.\nMiddelburg kent de volgende middelbare scholen:\nDe drie bovengenoemde scholen bieden allen alle mogelijke stromingen. Het Calvijn College is echter de enige, waarbij niet het volledige traject in Middelburg gevolgd kan worden.\nHoger onderwijs.\nOok op het gebied van hoger onderwijs heeft Middelburg meerdere opties te bieden.\nDe hogeschool HZ University of Applied Sciences heeft een vestiging in Middelburg.\nIn 2004 kreeg Middelburg een vorm van universitair onderwijs. In dat jaar werd de 'Roosevelt Academy' opgericht, sinds 2013 beter bekend als University College Roosevelt (UCR). UCR is een University College dat een driejarige bachelorprogramma aanbiedt in \"liberal arts and sciences\", met vakken op het gebied van sociale, exacte en geesteswetenschappen. UCR is gevestigd in het oude stadhuis van de stad. Het college werd opgericht op initiatief van professor Hans Adriaansens, door de Universiteit Utrecht in samenwerking met de HZ University of Applied Sciences. Jaarlijks worden maximaal 200 nieuwe studenten toegelaten op basis van een strenge selectie. Alle 600 studenten van UCR wonen op de \"city campus\" in Middelburg. Ongeveer 65% van de studenten aan UCR hebben de Nederlandse nationaliteit, terwijl de overige 35% van over de hele wereld komt.\nDaarnaast is sinds 1986 in Middelburg het Roosevelt Institute for American Studies gevestigd, een graduate school en onderzoeksinstituut op het gebied van de amerikanistiek.\nVerkeer en vervoer.\nSpoorverbinding.\nMiddelburg wordt in beide richtingen tweemaal per uur ontsloten per trein. Middelburg is tevens het centrale knooppunt voor ongeveer twaalf busdiensten op Walcheren, waaronder twee buslijnen die het station niet aandoen. Er zijn gemeentelijke plannen voor het aanleggen van sneltramverbindingen naar Vlissingen en andere delen van Walcheren. In de eerste decennia van de 20e eeuw bestonden er ook al tramverbindingen in dit deel van Nederland, waaronder de Stoomtram Walcheren.\nSport.\nMiddelburg heeft een eigen tafeltennisvereniging: TTC Middelburg. TTC Middelburg is ontstaan uit een fusie van de tafeltennisverenigingen 't Zand en Middelburg Zuid. Voor de fusie werd 't Zand in 2000 landskampioen bij de heren. De voorloper van de voetbalvereniging Zeelandia Middelburg, \"vv Middelburg\", werd in 1966, 1967 en 1969 zondagamateurkampioen. De wedstrijd om de algehele amateurtitel, in 1969, werd verloren van VVOG uit Harderwijk. Ook heeft Middelburg een rugbyclub die al enkele jaren op het hoogste niveau van Nederland actief is. EZRC Oemoemenoe speelt op sportpark de Sprong zijn thuiswedstrijden in de Ereklasse. Korfbalvereniging K.V. Swift speelde twee seizoenen op het hoogste niveau in de zaalcompetitie. De roeivereniging Honte maakt gebruik van het Kanaal door Walcheren voor wedstrijden en trainingen. De\nwatersportvereniging Arne (WSVW Arne) doet het beheer van de jachthaven in opdracht van de gemeente Middelburg. Er zijn 280 boxen voor leden en passanten. De vereniging is ook actief in de gemeente Veere, waar in de haven Oostwatering 320 boxen zijn.\nIn 2010 eindigde de derde etappe van de Giro d'Italia in Middelburg, gewonnen door Wouter Weylandt. In 2011 verongelukte Weylandt, reden voor de gemeente Middelburg hem te eren met een monument. De wielerkoers World Ports Classic had ook een doorkomst door Middelburg, in de eerste etappe. In 2018 kwam de Scheldeprijs door Middelburg, de editie van dat jaar was de eerste met start in Terneuzen en parcours langs Middelburg en Goes naar Vlaanderen. Deze route werd ook voor de editie van 2019 gehandhaafd.\nOok is er een rolstoelbasketbal vereniging in Middelburg. R.B.V.M. (Rolstoel Basketbal Vereniging Middelburg) is opgericht in 1985.\nLokale omroep.\nDe lokale omroep van de gemeente Middelburg is sinds 2013 W-FM, wat staat voor Walcheren FM."}
{"id": "10441", "revid": "97", "url": "https://nl.wikipedia.org/wiki?curid=10441", "title": "Wereld Gezondheidsorganisatie", "text": ""}
{"id": "10442", "revid": "628344", "url": "https://nl.wikipedia.org/wiki?curid=10442", "title": "Wereldgezondheidsorganisatie", "text": "De Wereldgezondheidsorganisatie (Engels: \"World Health Organization\", WHO) is de gespecialiseerde organisatie van de Verenigde Naties die een sturende en co\u00f6rdinerende rol heeft op het gebied van gezondheid en welzijn. De WHO wil wereldwijde aspecten van de gezondheidszorg in kaart brengen, activiteiten op het gebied van de gezondheidszorg co\u00f6rdineren en de gezondheid van de wereldbevolking bevorderen. Tot de activiteiten behoort de classificatie van aandoeningen (ICD-10) en geneesmiddelen (ATC-codering).\nDe WHO werd op 7 april 1948 opgericht door de Verenigde Naties en is sindsdien gevestigd in Gen\u00e8ve. Jaarlijks wordt deze dag als Wereldgezondheidsdag met een thema in het nieuws gebracht.\nHet logo van de WHO is gevormd uit het logo van de Verenigde Naties met daarin een esculaap verwerkt.\nGeschiedenis.\nVoorgeschiedenis.\nNa de tweede cholerapandemie (1826\u20131837) organiseerde de Franse regering een reeks Internationale Sanitaire Conferenties om de quarantainevoorschriften, die nog van land tot land verschilden, te standaardiseren. De 14 conferenties (1851\u20131938) leidden tot internationale sanitaire afspraken, die de basis vormden voor de latere WHO.\nOprichting.\nTijdens de oprichtingsconferentie van de Verenigde Naties in 1945 in San Francisco werd onder impuls van Szeming Sze, een afgevaardigde uit de Republiek China, en met de steun van Alger Hiss, de Amerikaanse secretaris-generaal van de conferentie, een verklaring aangenomen waarin werd opgeroepen tot een internationale conferentie over de gezondheidszorg. Het gebruik van het woord \"wereld\" (\"World\"), in plaats van \"internationaal\", benadrukte het werkelijk mondiale karakter van wat de organisatie wilde bereiken.\nHet Statuut van de Wereldgezondheidsorganisatie werd op 22 juli 1946 ondertekend door alle 51 toenmalige lidstaten van de Verenigde Naties en door 10 andere landen. De WHO was daarmee het eerste gespecialiseerde agentschap van de Verenigde Naties waar elk lid zich bij heeft aangesloten. Het handvest werd formeel van kracht op de eerste Wereldgezondheidsdag op 7 april 1948, toen het werd geratificeerd door de 26e lidstaat. Het statuut bestaat uit een overeenkomst, een protocol en een statuut in engere zin. Deze zijn door de oprichtende leden ondertekend op 22 juli 1946, 20 oktober 1947 en 7 april 1948. Met dit laatste bindt de lidstaat zich aan het statuut.\nLidstaten.\nIn Nederland kreeg het statuut op 8 maart 1947 kracht van wet voor Europees Nederland en op 8 november 1949 voor de Nederlandse koloni\u00ebn, waaronder Nederlands-Indi\u00eb, dat toen de facto al onafhankelijk was. Als Indonesi\u00eb werd dit land op 23 mei 1950 lid. \nOp 12 februari 1949 zegde de Sovjet-Unie het lidmaatschap op, twee dagen later gevolgd door twee vazalstaten: Oekra\u00efne en Wit-Rusland. Op 29 november stapte Bulgarije op. In 1950 traden nog vijf andere marxistisch-leninistische staten uit: Roemeni\u00eb, Albani\u00eb,Tsjecho-Slowakije, Hongarije en Polen. De WHO drong bij de inactieve leden aan om het te heroverwegen. Er bestond geen protocol voor uittreding. In 1955, enkele jaren na het overlijden van Stalin, trad de Sovjet-Unie weer toe met in zijn kielzog de andere socialistische landen. \nTaiwan.\nEveneens in 1950, op 5 mei, wilde ook de Republiek China zijn lidmaatschap opzeggen, de republiek bestond toen alleen nog maar uit het eiland Formosa (het latere Taiwan). De Volksrepubliek China - het vaste land - wilde juist lid worden. Voor toetreding van de Volksrepubliek China stond Joegoslavi\u00eb in, de VS was voor behoud van het lidmaatschap van de Republiek als vertegenwoordiger van heel China. Na stemming bleef de Republiek lid. In 1971 werd middels VN resolutie 2758 de Volksrepubliek China alsnog aangemerkt als enige vertegenwoordiger van China. De Republiek werd uit de VN gegooid en het daaropvolgende jaar ook uit de WHO. In 1997, 2002 en 2004 deed Taiwan een tevergeefse poging om via stemmen weer lid te worden van de WHO. De SARS uitbraak in 2003, waarbij Taiwan ook hard geraakt werd, zorgde voor enige verschuiving. Pas na zeven weken van de uitbraak gaf China toestemming voor een WHO delegatie om Taiwan te bezoeken. In 2005 ondertekende China en de WHO een geheim memorandum waarin werd vastgelegd dat elk contact van de WHO met Taiwan via China moest verlopen. In 2008, nadat de toenaderingsgezindte Ma Ying-jeou werd gekozen, volgde er onderhandelingen tussen Taiwan en China en werd Taiwan - onder de naam Chinees Taipei - door de WHO uitgenodigd om deel te nemen aan de IHR en kreeg het ook de status van waarnemer waardoor men aanwezig kon bij de ledenvergaderingen (WHA) vanaf 2009. Taiwanese oppositie was kritisch over het bereikte akkoord. Zij hekelde dat in offici\u00eble WHO documenten Taiwan werd voorgesteld als \"Chinese provincie Taiwan\", Taiwanese deskundigen konden nog steeds niet bij alle technische briefings aanwezig zijn en er bleek sinds 2010 een nieuw memorandum binnen de WHO rond te gaan omtrent de IHR waarin expliciet wordt aangegeven dat Taiwan als provincie van China moet worden aangemerkt. Uit dit document bleek ook dat het memorandum uit 2005 nog steeds leidend was. In 2016 werd in Taiwan de meer onafhankelijkheidsgezindte premier Tsai Ing-wen gekozen en blokkeerde China vervolgens elke toegang tot de WHA's. Onder invloed van de coronacrisis tussen 2020 en 2023 hebben vooral westerse landen gepleidooid voor hernieuwde toegang van Taiwan tot de WHA als waarnemer.\nVerenigde Staten.\nIn juli 2020 kondigde VS-president Donald Trump formeel het vertrek aan van de Verenigde Staten uit de organisatie, met ingang van 6 juli 2021. De VS droegen in 2018\u20132019 zo\u2019n 16% van het totale budget van de WHO bij. Biden draaide dit besluit nog voor ingangsdatum weer terug.\nActiviteiten.\nDe jaren 1945-1949.\nDe eerste bijeenkomst van de Wereldgezondheidsvergadering eindigde op 24 juli 1948, toen een budget van 5 miljoen VS-dollar voor het jaar 1949 was verzekerd. De Kroatische medicus Andrija \u0160tampar werd de eerste president van de Vergadering, en Brock Chisholm, die in de planningsfase uitvoerend secretaris was, werd benoemd tot directeur-generaal. De eerste prioriteiten waren het indijken van de verspreiding van malaria, tuberculose en seksueel overdraagbare aandoeningen, en het verbeteren van de gezondheid van moeder en kind, voeding en hygi\u00ebne. Voorts stelde de WHO de eerste richtlijnen op voor het opstellen van nauwkeurige statistieken over de verspreiding en de morbiditeit van ziekten. Ook werd een epidemiologische informatiedienst opgezet via telex.\nDe jaren 1950-1959.\nVanaf 1950 kwam een massale inentingscampagne op gang tegen tuberculose, met gebruik van het BCG-vaccin. In 1955 werd een programma gelanceerd voor de uitroeiing van malaria, en een eerste rapport gepubliceerd over diabetes mellitus. Op verzoek van de Sovjet-Unie werd met Resolutie WHA11.54 een grootscheepse, en naar later bleek succesvolle, campagne opgestart om de pokken uit te roeien. De eerste antibiotica verschenen op de markt en de WHO adviseerde landen in het gebruik ervan.\nDe jaren 1960-1969.\nIn de schoot van de WHO werd in 1965 het Internationaal Agentschap voor Kankeronderzoek opgericht. De organisatie verplaatste in 1966 zijn hoofdkwartier van het Geneefse Palais des Nations naar een enkele honderden meters verder gelegen nieuw gebouwd hoofdkwartier aan de Avenue Appia nr. 20.\nIn 1967 intensiveerde de organisatie de pokkencampagne met een jaarlijks budget van 2,4 miljoen dollar. Ook werd een nieuwe methode voor het vaststellen van ziekte-incidentie gehanteerd. Belangrijke problemen daarbij waren het niet adequaat melden van pokken en het tekort aan kwalitatieve vaccins. De WHO zette een netwerk van consultants op die landen hielpen bij het opzetten van monitoring en campagnes.\nIn 1967 aanvaardde de Algemene Vergadering een resolutie over de preventie van handicaps en revalidatie en de opname van gehandicapten in de gemeenschap.\nIn de Algemene Vergadering werd de eerste versie van de Internationale Gezondheidsvoorschriften aangenomen, aanvankelijk een overeenkomst van samenwerking tussen de WHO-lidstaten om 6 ernstige infectieziekten in te dijken: cholera, pest, gele koorts, pokken, terugkerende koorts en tyfus.\nDe jaren 1970-1979.\nDe pokkencampagne werd voortgezet: de WHO hielp bij de pokkenepidemie van 1972 in Joegoslavi\u00eb, en in 1979 verklaarde de WHO dat de ziekte na ruim twintig jaar bestrijding eindelijk was uitgeroeid \u2013 de eerste ziekte in de geschiedenis die door menselijke inspanningen werd ge\u00eblimineerd. 1974 was het startjaar van een uitgebreid programma voor kindervaccinatie, en de beheersing van rivierblindheid (onchocerciase), in samenwerking met de Voedsel- en Landbouworganisatie (FAO), het VN-Ontwikkelingsprogramma (UNDP) en de Wereldbank.\nEen onderzoeksprogramma inzake gezinsplanning en zelfbeschikking en gezondheid bij de voortplanting dateert uit 1972. In 1975 ging een speciaal programma voor onderzoek en opleiding in tropische ziekten (TDR) van start. Een eerste lijst van onmisbare geneesmiddelen werd in 1977 opgesteld.\nOp de Internationale Conferentie over de primaire gezondheidszorg in Alma-Ata, Kazachstan (6-12 september 1978) werd het principe vastgelegd van de \"universele gezondheidszorg\", waar de WHO aandacht voor blijft vragen.\nDe jaren 1980-1989.\nHet eerste decennium van HIV/AIDS: WHO startte een wereldwijd programma in 1986, twee jaar later gevolgd door een anti-discriminatiecampagne. In 1988 kwam het \"Global Polio Eradication Initiative\" tot stand, een samenwerking met Rotary International, het Centers for Disease Control and Prevention, UNICEF en de Gates Foundation voor het uitroeien van kinderverlamming (polio) in de wereld.\nIn 1986 werd het Ottawa Charter for health promotion ge\u00efntroduceerd. Dit legde de basis voor de gezondheidsbevordering.\nDe jaren 1990-1999.\nVoor de behandeling van tuberculose wordt een nieuwe \"DOTS-strategie\" ingezet (DOTS=directly observed treatment). Het AIDS-programma van de jaren tachtig leidde in 1996 tot de oprichting van UNAIDS. Naar aanleiding van de 50e verjaardag van de WHO in 1998 verwees directeur-generaal Brundtland naar de geboekte successen op het gebied van kindersterfte, de hogere levensverwachting en het terugdringen van plagen zoals pokken en polio, maar gaf zij toe dat op andere terreinen meer moest worden gedaan, bijvoorbeeld voor de gezondheid van moeders.\nDe jaren 2000-2009.\nEind de jaren \u201890 was een breed internationaal overleg op gang gekomen om tuberculose uit de wereld te helpen. De inspanning werd opgenomen in de millenniumdoelstellingen, en na ondersteuning door de Wereldgezondheidsorganisatie werd het \"Stop TB Partnership\" opgezet, dat sedert 2015 wordt beheerd door UNOPS.\nEen programma tegen de mazelen werd in 2001 opgesteld, met als doel de ziekte met 68% terug te dringen tegen 2007.\nIn 2002 werd een fonds tegen AIDS, tuberculose en malaria (The Global Fund to Fight AIDS, Tuberculosis and Malaria) opgericht om meer middelen vrij te maken in de strijd tegen deze aandoeningen. Met de hulp van de WHO werd een eerste offici\u00eble HIV/AIDS Toolkit opgemaakt voor Zimbabwe, een primeur in de preventie, behandeling en ondersteuning van de strijd tegen AIDS.\nHet WHO-Kaderverdrag inzake tabaksontmoediging werd in 2003 aangenomen, het eerste mondiale verdrag op het gebied van de volksgezondheid. De Internationale Gezondheidsvoorschriften uit 1967 werden herzien in 2005.\nNaar aanleiding van de uitbraak van het H1N1-griepvirus in 2009 werkt de WHO samen met partners in de ontwikkeling van griepvaccins.\nDe jaren 2010-2019.\nIn 2012 stelden de lidstaten van de WHO voor het eerst mondiale doelstellingen op om hartziekten, diabetes, kanker en andere niet-besmettelijke ziekten te voorkomen en te genezen. Bij de Ebola-uitbraak in West-Afrika in 2014 stuurde de WHO duizenden technische experts, ondersteunend personeel en medische apparatuur.\nNa een uitbraak van gele koorts in 2016 in Congo (DRC), met uitlopers in andere landen waaronder China, ontwikkelde de WHO in 2017 de EYE-strategie voor preventieve vaccinatieprogramma\u2019s, in samenwerking met UNICEF. Door de ingreep werd de gele koorts effectief ingedijkt.\nIn 2018 kon de WHO aankondigen dat Ebola in West-Afrika onder controle is, maar rond het zikavirus blijft een internationaal zorgwekkende noodsituatie bestaan.\nOrganisatie.\nWereldgezondheidsvergadering.\nHet hoogste orgaan in de WHO is de Algemene Vergadering (\"World Health Assembly\"). Alle VN-lidstaten maken er deel van uit. De Vergadering bespreekt de agenda, opgesteld door de Raad van Bestuur, verkiest de directeur-generaal, en stemt over de begroting. De Vergadering komt jaarlijks bijeen in Gen\u00e8ve, Zwitserland, doorgaans in de maand mei.\nRaad van Bestuur.\nDe Raad van Bestuur is samengesteld uit 34 technisch gekwalificeerde leden, verkozen voor drie jaar. De Raad stelt jaarlijks de agenda en resoluties op voor de komende Algemene Vergadering, en vergadert nadien over de uitvoering van de besluiten van de Vergadering.\nDirectie &amp; secretariaat.\nDe WHO wordt geleid door een directeur-generaal, verkozen door de Algemene Vergadering. Daarnaast telt de WHO een zestal regionale directeuren, voor Afrika, Amerika, Zuidoost-Azi\u00eb, Europa, Midden-Oosten (\"Eastern Mediterranean\") en de Grote Oceaan (\"Western Pacific\"). Het secretariaat is gevestigd in Gen\u00e8ve, Zwitserland.\nDe WHO telt ruim 7.000 medewerkers, waarvan ruim de helft in de 6 regionale kantoren en 149 agentschappen.\nDirecteuren-generaal.\nIn mei 2006 overleed de Koreaanse directeur-generaal van de WHO, Jong-wook, en werd enkele maanden door de Zweedse waarnemer Nordstr\u00f6m vervangen. Van november 2006 tot mei 2017 was Chan uit Hongkong directeur-generaal van de organisatie. In mei 2017 werd de Ethiopi\u00ebr Ghebreyesus haar opvolger. Hij was minister van Gezondheidszorg en Buitenlandse Zaken van het Oost-Afrikaanse land. Tegen zijn benoeming werd geprotesteerd, omdat hij verdacht werd van corruptie en behoorde tot de kring vertrouwelingen van een repressief regime.\nBudget en bijdragen.\nDe WHO wordt gefinancierd door vastgestelde en vrijwillige bijdragen van lidstaten, en door donaties van onder meer NGO\u2019s. De vrijwillige bijdragen van lidstaten zijn echter dubbel zo groot als hun vastgestelde bijdragen, die berekend worden volgens het inkomen en de bevolking van elke lidstaat. De totale directe bijdrage vanuit landen aan de WHO bedroeg in 2020-2021 ongeveer 55%. Vrijwillige bijdragen en donaties kunnen door de schenker specifiek toegewezen worden aan bepaalde projecten, en dat was in 2019 het geval voor bijna 70% van de financi\u00eble middelen. Wat betreft de NGO's is de Bill &amp; Melinda Gates Foundation de grootste donateur, zij is goed voor \u00b18% van het budget, waarvan 6,4% naar de bestrijding van polio gaat.\nHet jaarbudget van de WHO past binnen het actieprogramma (vijfjarenplan), en bedroeg in 2020 zo\u2019n 2,5 miljard dollar, plus 1 miljard dollar voor noodhulp. De fondsen worden verdeeld over de zes regiokantoren en de hoofdzetel, en ingedeeld in een zestal categorie\u00ebn. WHO-budgetten worden zelden rechtstreeks besteed aan gezondheidszorg of -programma's, maar eerder aan wetenschappelijk en technisch advies voor lokale besturen. Bijna een derde van het budget gaat naar het hoofdkantoor, voor wetenschappelijk onderzoek, co\u00f6rdinatie en compilatie gegevens. Van de regiokantoren ontvangt Afrika het grootste deel, gevolgd door het Midden-Oosten en Zuidoost-Azi\u00eb.\nBevoegdheden en sancties.\nIn tegenstelling tot de Wereldhandelsorganisatie (WTO) kan de Wereldgezondheidsorganisatie lidstaten geen sancties opleggen, of optreden als gezondheidspolitie. De enige bindende afspraken zijn vervat in de Internationale Gezondheidsvoorschriften (IHR).\nActieprogramma\u2019s.\nDe WHO stroomlijnt haar activiteiten in vijfjarenplannen. Deze worden opgesteld door de Raad van Bestuur, en daarna voorlgelegd aan de Algemene Vergadering.\nActieplan 2019-2023.\nHet actieplan 2019-2023 (GPW13), opgesteld in overleg met de lidstaten, de regionale afdelingen, en een aantal internationale organisaties, werd in mei 2018 goedgekeurd, met volgende krachtlijnen:\nPublicaties.\nEssenti\u00eble medicijnen.\nDe WHO heeft een lijst samengesteld met medicijnen die een dusdanige werking hebben dat ze voor iedereen beschikbaar zouden moeten zijn, terwijl de stoffen een dusdanige prijs hebben dat dat ook mogelijk is.\nLuchtverontreiniging.\nVanuit de vaststelling van het verband tussen luchtverontreiniging en volksgezondheid stelt de Wereldgezondheidsorganisatie richtlijnen op, de \"Global Air Quality Guidelines\" (AQGs). Na een vorige editie uit 2005 werden de normen in 2021 aanzienlijk strenger. De richtlijnen hebben betrekking op fijnstof, ozon, stikstofdioxide, zwaveldioxide en koolmonoxide, en gaan verder dan de Europese normen.\nGezondheidsstatistieken.\nDe WHO publiceert jaarlijks statistieken over de gezondheidssituatie in de wereld. De cijfers worden door andere bronnen gebruikt voor het opstellen van ranglijsten, zo bijvoorbeeld \"Bloomberg\u2019s Global Health Index\"\nMedische noodsituatie.\nBij ernstige epidemie\u00ebn kan de WHO een internationale medische noodsituatie uitroepen, in het jargon een \"Public Health Emergency of International Concern\" of PHEIC. Dat gebeurde reeds verschillende malen:\nControverses.\nAlgemene gezondheidszorg of bestrijding infectieziekten.\nEen permanente controverse binnen de WHO gaat over beleidskeuzes in de gezondheidszorg. De vraag is waar de prioriteiten moeten liggen:\nDie controverse wordt nog versterkt door de financi\u00eble structuur van de WHO: driekwart van de begroting wordt bepaald door rijke subsidieverleners en rijke landen. De meeste van die bijdragen zijn bestemd voor specifieke doeleinden, zoals de bestrijding van hiv, malaria, tuberculose of polio. Anderzijds is universele gezondheidszorg ook een politiek beladen kwestie.\nTsjernobyl en Fukushima.\nDe Wereldgezondheidsorganisatie zou zich om politieke redenen aanvankelijk terughoudend hebben opgesteld na de kernramp van Tsjernobyl. Volgens critici zou dit terug te voeren zijn op een omstreden akkoord met het Internationaal Atoomenergieagentschap (IAEA), waarin beide organisaties afspraken te overleggen wanneer ze in elkaars vaarwater dreigden te verzeilen. De WHO stelt echter onafhankelijk te staan tegenover de IAEA. Volgens de Zweedse chemicus Foreman is deze kritiek onterecht, en zou ze berusten op een te selectieve lezing van de overeenkomst. Hoe dan ook werd de WHO pas in 1991 voor het eerst om assistentie verzocht. In 2006 publiceerde de WHO een uitgebreid rapport.\nVerontruste burgers bleven echter meermaals betogen voor het hoofdkwartier van de WHO. Zij zagen eenzelfde terughoudendheid na Fukushima.\nRooms-Katholieke Kerk en hiv/aids (2003).\nIn 2003 veroordeelde de WHO uitspraken van het Vaticaan als zouden condooms niet veilig zijn in de strijd tegen hiv/aids. Aanslepende meningsverschillen met Rome over het gebruik van condooms in de strijd tegen hiv/aids leidden in mei 2009 tot scherpe kritiek van WHO-voorzitter Leslie Ramsammy op het standpunt van de toenmalige paus Benedictus XVI: \"De uitspraak van de paus is inconsistent met de wetenschap, inconsistent met onze ervaringen en niet in overeenstemming met wat katholieken hebben ervaren en geloven.\"\nWHO-Kaderverdrag inzake tabaksontmoediging (2003).\nHet WHO-Kaderverdrag inzake tabaksontmoediging (FCTC) is een van de weinige mechanismen waarmee de WHO de naleving van gemaakte afspraken inzake de beteugeling van tabaksgebruik kan afdwingen. Toch werden talrijke tekortkomingen vastgesteld in de database met nationale uitvoeringsverslagen, hetgeen de geloofwaardigheid van het programma ondermijnt.\nMexicaanse griep (2009).\nIn 2007 organiseerde de WHO klinisch onderzoek bij de ontwikkeling van een griepvaccin, in samenwerking met een groep experten en gezondheidsfunctionarissen. Toen in april 2009 de Mexicaanse griep om zich heen greep, riep de WHO die uit tot een pandemie (niveau 6). Critici verweten de WHO paniek te hebben gezaaid, omdat het Mexicaanse griepvirus uiteindelijk milder bleek dan gevreesd. Regeringen hadden nodeloos massaal vaccins ingeslagen, en alleen bedrijven als GlaxoSmithKline en Sanofi-Aventis waren daar beter van geworden. Deskundigen uit de farmaceutische industrie waren echter enthousiast: de pandemie van 2009 had geleid tot een \"nooit geziene samenwerking tussen gezondheidsautoriteiten, wetenschappers en fabrikanten wereldwijd, wat resulteerde in de meest uitgebreide pandemierespons ooit. Vaccins werden na amper drie maanden voor gebruik goedgekeurd. Een dergelijke reactie was alleen mogelijk dankzij de uitgebreide voorbereidingen van de afgelopen tien jaar.\u201d\nEbola-epidemie (2013-2016).\nNa de ebola-uitbraak in West-Afrika in 2014 werd de organisatie bekritiseerd voor haar late reactie: Guinee meldde op 22 maart 2014 de epidemie, Artsen zonder Grenzen waarschuwde op 31 maart, maar het duurde tot augustus voor de WHO een mondiale noodsituatie afkondigde.\nEen ander verwijt betrof de bureaucratie, de ontoereikende financiering, de regionale structuur en het personeelsprofiel tijdens die crisis. De oplossing zou bestaan in een splitsing van de organisatie in een operationele vleugel en een politiek platform. Een intern WHO-rapport over de ebola-reactie noemde als zwakheden de onderfinanciering, en anderzijds het gebrek aan basiscapaciteit in de gezondheidszorgsystemen in ontwikkelingslanden. Op de Algemene Vergadering in 2015 kondigde directeur-generaal Margaret Chan een noodfonds aan van 100 miljoen dollar voor een snelle respons op toekomstige noodsituaties. Daarvan was in april 2016 26,9 miljoen dollar volgestort. Voor 2016-2017 werd nog eens 494 miljoen dollar uitgetrokken.\nHet programma was bedoeld om binnen de WHO ruimte te scheppen voor directe actie, die volgens critici was verloren gegaan als gevolg van bezuinigingen in het voorgaande decennium. Daardoor was de organisatie herleid tot een adviesorgaan, dat voor activiteiten ter plaatse volledig afhankelijk was van de lidstaten en telkens van nul moest beginnen. En terwijl de ontwikkelde landen miljarden dollars spendeerden aan de ebola-epidemie van 2013\u20132016, en de Zikavirus-epidemie van 2015\u20132016, vreesden gezondheidsexperts dat de WHO zelfs met de hervormingen niet klaar was voor een pandemie.\nInternationaal Agentschap voor Kankeronderzoek (2015).\nHet reeds in 1965 opgerichte Internationaal Agentschap voor Kankeronderzoek (IARC), een deelorganisatie van de WHO, kreeg in 2015 kritiek voor zijn analyse en indeling van kankerverwekkende stoffen. Die zou in bepaalde gevallen politiek gemotiveerd geweest zijn of het publiek misleiden.\nLidmaatschap en deelname van Taiwan.\nTussen 2009 en 2016 mocht Taiwan als waarnemer de bijeenkomsten van de WHO bijwonen, maar na het aantreden van de naar onafhankelijkheid neigende president Tsai Ing-wen werd het land als gevolg van de hernieuwde druk van China de toegang ontzegd, ondanks pleidooien van meerdere landen. Zelfs Taiwanese media die verslag wilden uitbrengen over de Algemene Vergadering van de WHO, werd de deur gewezen. Het negeren van Taiwan kwam de WHO op heel wat kritiek te staan tijdens de coronapandemie van 2020, vooral omdat de Taiwanese aanpak in de praktijk succesvol bleek, en dus een beter voorbeeld was geweest voor de wereld.\nReiskosten.\nDe reiskosten voor de bijna 7.000 medewerkers van de WHO lagen in 2016 op 201 miljoen dollar \u2013 op eenzelfde niveau als het totaal van de programma\u2019s voor AIDS, hepatitis, malaria, tuberculose, mentale gezondheid en drugsverslavingen samen \u2013 213,5 miljoen dollar.\nRobert Mugabe als goodwill-ambassadeur (2017).\nOp 21 oktober 2017 benoemde directeur-generaal Tedros Adhanom Ghebreyesus de voormalige Zimbabwaanse president Robert Mugabe tot goodwill-ambassadeur van de WHO in de strijd tegen niet-overdraagbare ziekten. De aanstelling prees Mugabe voor zijn toewijding aan de volksgezondheid in Zimbabwe. Na heftige kritiek werd de benoeming \u2018s anderendaags ongedaan gemaakt.\nTraditionele geneeskunde.\nDe WHO is enigszins ge\u00ebvolueerd in de richting van acceptatie en integratie van volksgeneeskunde en traditionele Chinese geneeskunde (TCM). In de ICD-11 classificatie van 2022 zal gepoogd worden classificaties van traditionele geneeskunde te integreren met classificaties van op bewijsmateriaal gebaseerde geneeskunde. Hoewel de Chinese autoriteiten hebben aangedrongen op meer begrip voor traditionele geneeskunde, kwam binnen de WHO kritiek uit de medische en wetenschappelijke gemeenschap, vanwege het gebrek aan bewijsmateriaal, en het risico voor bedreigde soorten, die bejaagd worden om traditionele middelen te gebruiken.\nCoronapandemie (2020-2021).\nReeds vrij vroeg in het verloop van de coronapandemie kreeg de WHO van verschillende zijden kritiek te verduren.\nLaattijdige waarschuwingen.\nDe WHO reageerde reeds op 1 januari op de eerste offici\u00eble mededeling uit China van de dag voordien. Critici wijzen er echter op dat die snelle reactie vooral intern gericht was, en dat de WHO nog tot ver in januari in haar offici\u00eble mededelingen de mogelijke ziekte-overdracht van COVID-19 tussen mensen bagatelliseerde, hoewel Taiwan al op 31 december 2019 op deze mogelijkheid wees. De WHO gaf deze waarschuwing echter niet internationaal door, zodat hij veelal om politieke redenen genegeerd werd, aldus de critici. De WHO voert aan dat Taiwan toen geen mens-tot-mens besmetting meldde en enkel om opheldering vroeg, waarop Taiwan countert dat op die datum nog geen diagnose kon vastgesteld worden, maar dat het in zijn boodschap uitdrukkelijk sprak over het risico van \u201catypische pneumonie\u201d, een aandoening die wel degelijk besmettelijk is van mens-tot-mens. Volgens Remco van de Pas, onderzoeker bij het Tropisch Instituut te Antwerpen is dit het gevolg van een interne regel bij de WHO: \u201cde lidstaat die een uitbraak aanmeldt, is ook leidend in de berichtgeving. Daarom heeft de WHO dat technische besmettingsgevaar niet formeel gesignaleerd. Ze gaven er liever een diplomatieke draai aan.\u201d Pas op 30 januari kwam er een algemeen internationaal alarm.\nKritiek van de regering-Trump.\nDe Amerikaanse president Trump verwijt de WHO niet tijdig te hebben gewaarschuwd, beschikbare informatie niet direct te hebben gedeeld en te inschikkelijk te zijn tegenover China.\nSeksschandaal Congo (2021).\nIn een rapport van 28 september 2021 bevestigde de WHO tientallen gevallen van seksuele uitbuiting in Congo (DRC), tijdens een ebola-operatie in dat land, tussen 2018 en 2020. Bij de ruim tachtig ge\u00efdentificeerde daders zouden ook Belgen zijn. \u201cSeks was een paspoort naar werk\u201d, aldus een van de slachtoffers (63 vrouwen, 12 mannen) aan een speciale commissie van de organisatie, die werd ingesteld als reactie op een verslag van onderzoeksjournalist Robert Flummerfelt in \"The New Humantarian\". Directeur-generaal Tedros noemde het rapport \u201cschrijnend\u201d, en bood zijn excuses aan:\nSuccessen en erkenning.\nDe Wereldgezondheidsorganisatie wordt door velen beschouwd als de belangrijkste organisatie op het gebied van internationale gezondheidssamenwerking, en die is broodnodig, zeker bij de epidemie\u00ebn en pandemie\u00ebn van de laatste decennia. Algemeen worden als succesverhalen van de organisatie onder meer genoemd:"}
{"id": "10443", "revid": "1377170", "url": "https://nl.wikipedia.org/wiki?curid=10443", "title": "John Knox", "text": "John Knox (Giffordsgate (?) (thans Haddington), 1505, 1513 of 1514 \u2013 Edinburgh, 24 november 1572) was een Schots reformator (kerkhervormer). Hij speelde een belangrijke rol in de reformatie van de kerk in Schotland, die hij hervormde tot een presbyteriaanse kerk. \nJonge jaren.\nPlaats noch datum van de geboorte van John Knox zijn zeker, maar het meest waarschijnlijk is dat hij in Giffordgate, een voorstad van de stad Haddington (25 kilometer ten oosten van Edinburgh) geboren is in het jaar 1513 of 1514. (Een ander mogelijk geboortejaar is 1505.)\nZijn vader was William Knox. William Knox was van goede komaf, maar niet voornaam. Hij had gevochten tijdens de Slag bij Flodden Field en was woonachtig in de provincie Haddington. De naam van zijn moeder was Sinclair. John kreeg een liberale opvoeding zoals die op dat moment in de Schotse Kerk heerste.\nToen John ouder werd ging hij ofwel naar de Universiteit van Glasgow \u2013 waar de naam \"John Knox\" vermeld staat onder de \"incorporati\" van 1522 \u2013 ofwel naar St Andrews. Men zegt dat hij daar gestudeerd heeft onder de beroemde John Major, een ingeborene van Oost-Lothian en een van de grootste geleerden van zijn tijd.\nMajor was verbonden aan Glasgow in 1522 en aan St. Andrews in 1531. Hoelang John aan de universiteit bleef is onzeker. Hij werd zeker nooit zo'n geleerde als zijn tijdgenoten George Buchanan en Alesius; er is zelfs geen enkel bewijs dat hij afstudeerde. Hij was wel een bekwaam Latinist en ijverig student. Dit kan worden afgeleid uit het feit dat hij goed geattesteerd wordt, en uit zijn vertrouwdheid met de geschriften van Augustinus en Hi\u00ebronymus. Hij verwierf zijn kennis van het Grieks en Hebreeuws in een latere periode, zoals we uit zijn geschriften kunnen afleiden.\nHij werd op een onbekend tijdstip dat voor 1540 ligt tot priester gewijd, want in dat jaar wordt zijn status als priester voor het eerst vermeld. Het schijnt dat John zich in 1543 nog niet had ontdaan van zijn Roomse ambt; hij ondertekende een notarieel contract daterende van 27 maart van dat jaar. Het origineel daarvan is nog steeds in de \"charter room\" van Kasteel Tyninghame aanwezig.\nNa deze tijd echter schijnt hij de kost te hebben verdiend door priv\u00e9lessen te geven. Hij ondertekende nog wel zijn naam als een priester. Vermoedelijk is hij voor enkele jaren de priv\u00e9leraar geweest in de familie van Hugh Douglas van Longniddry in Oost-Lothian, samen met de zoon van een naburige heer John Cockburn van Ormiston. Deze beide heren hadden, evenals John zelf, interesse in de leer van de reformatie.\nOvergang naar het protestantisme.\nTegen het einde van 1545 publiceerde Knox zijn eerste artikel over het protestantse geloof. Al voor die tijd werd hij voor de protestantse leer gewonnen.\nVolgens Calderwood was Thomas Guillaume, een inwoner van het oosten van Lothian, overste van Blackfriars en voor een korte tijd kapelaan aan Regent Arran in 1543 de eerste die Knox vertelde over de leer van het protestantisme. Zijn allereerste verandering van inzicht wordt toegeschreven aan studie van de kerkvaders, zoals Augustinus en Hi\u00ebronymus.\nDe waarschijnlijke bewerker van zijn overgang was de geleerde en beminnelijke George Wishart, die na een periode van verbanning terugkeerde naar zijn geboorteland in 1544. George Wishart kwam echter al binnen twee jaar na zijn terugkeer om het leven onder de vervolging van kardinaal David Beaton. Naast andere plaatsen waar hij predikte, kwam hij in december 1545 ook aan in Oost-Lothian, waar hij kennis maakte met Knox.\nDe gehechtheid die Knox ontwikkelde voor de persoon van Wishart en voor diens doctrine moet aan zijn jeugdig enthousiasme worden toegeschreven. Knox volgde de hervormer overal en werd zijn lijfwacht. Daartoe droeg hij (zo zegt men) een tweesnijdend zwaard waarmee hij zijn meester wilde verdedigen tegen de dienaren van de kardinaal. Het was bekend dat de kardinaal Wishart naar het leven stond.\nIn de nacht dat de vrees van Wishart bewaarheid werd ontkwam Knox nauwelijks aan het delen van zijn gevangenschap. De woorden van remonstrantie van Wishart zijn bekend:"}
{"id": "10445", "revid": "573771", "url": "https://nl.wikipedia.org/wiki?curid=10445", "title": "ELISA", "text": "ELISA is een laboratoriumtest voor het meten van macromoleculaire stoffen. De naam is een afkorting van \"enzyme-linked immunosorbent assay\". Het is een van de bekendste en meest gangbare analytische technieken in de moleculaire biologie, immunologie en laboratoriumwetenschappen. Het speelt ook een belangrijke rol in de diagnostiek van bloedmonsters. Met behulp van de ELISA kunnen onderzoekers heel precies de concentratie van een gewenste stof, meestal een eiwit, kwantificeren.\nELISA is een immunochemische assay. Alle alle immunochemische bepalingen zijn gebaseerd op hetzelfde principe, de specifieke binding tussen antigeen en antistof. Door het aantonen daarvan in het bloed, serum of andere lichaamsvloeistof van een mens of een dier is het mogelijk bij te dragen aan de diagnose van een infectieziekte of een auto-immuunziekte.\nDe ELISA wordt uitgevoerd via een vast aantal stappen. Eerst worden de antigenen van het te testen monster gehecht aan een oppervlak, meestal in een microtiterplaat. Vervolgens wordt een antilichaam toegevoegd, dat zich specifiek bindt aan het antigeen van interesse. Dit antilichaam wordt gekoppeld aan een enzym. Nadat alle ongebonden antilichamen zijn verwijderd, wordt een substraat toegevoegd. Als er sprake is van binding, produceert de enzymatische reactie een detecteerbaar signaal, meestal een kleurverandering.\nDetectie.\nHet opsporen gebeurt door binding van de eiwitten met antilichamen die \"gelabeld\" zijn. Dit wil zeggen dat ze chemisch gekoppeld worden aan een enzym zoals peroxidase dat via een of meer tussenstappen een kleurstof doet ontstaan. Hoe meer van de te detecteren stof aanwezig was, hoe meer enzymwerking gebonden wordt en hoe meer kleurstof er uiteindelijk ontstaat.\nVarianten.\nEr kan ook gebruikgemaakt worden van twee verschillende antilichamen (secundaire detectie):\nHet eerste antilichaam kan bijvoorbeeld afkomstig zijn van een konijn waarbij een immuunreactie is opgewekt tegen de gezochte stof (door boostervaccinatie met die stof). Het tweede antilichaam is afkomstig van een ander dier (bijvoorbeeld een ezel). Het gebruik van meerdere antilichamen levert aanzienlijke voordelen op:\nIJking.\nOm de hoeveelheid te bepalen worden van tevoren verdunningen met bekende concentraties van de te meten stof gemaakt en tevens verdunningen van het monster. Omdat de hoeveelheid signaal evenredig is met de hoeveelheid enzym, kan bepaald worden wat de concentratie in het monster is. Een voorbeeld is de dopingtest: door concentraties te meten en te vergelijken met de toegestane (van nature aanwezige) concentraties, wordt een atleet gecontroleerd op doping.\nBepaling.\nAls de plaat gekleurd is, is de plaat klaar om gelezen te worden. Dit gebeurt met een ELISA reader op basis van een spectrofotometrische bepaling. Bij deze bepaling wordt gebruikgemaakt van twee golflengten zodat de bepaling nauwkeuriger is. Bij een hogere golflengte hebben sterke kleuringen namelijk geen invloed. Er bestaat ook een PCR-ELISA-test."}
{"id": "10446", "revid": "573771", "url": "https://nl.wikipedia.org/wiki?curid=10446", "title": "PCR", "text": ""}
{"id": "10447", "revid": "536033", "url": "https://nl.wikipedia.org/wiki?curid=10447", "title": "Polymerase Chain Reaction", "text": ""}
{"id": "10448", "revid": "5486", "url": "https://nl.wikipedia.org/wiki?curid=10448", "title": "Polymerasekettingreactie", "text": "De polymerasekettingreactie (PCR, van \"polymerase chain reaction\"), is een manier om uit zeer kleine hoeveelheden DNA specifiek een gedeelte te vermenigvuldigen (amplificeren) tot er genoeg van is om het te analyseren. PCR is een fundamentele techniek in de moleculaire biologie, en kent vele toepassingen zoals de diagnostiek van ziekten en forensisch onderzoek.\nVolgens conventionele methoden kan men wel korte stukjes DNA, bijvoorbeeld 10 of 12 basen, synthetiseren, maar voor langere stukken zijn de chemische reacties die daarvoor worden gebruikt niet specifiek genoeg: er worden bij langere stukken steeds meer \"foute\" sequenties gevonden.\nDe polymerasekettingreactie kan dit probleem oplossen door een enzym te gebruiken dat ervoor zorgt dat een DNA-streng met een zeer hoge kwaliteit wordt gemaakt. Dit is echter niet zo heel eenvoudig want:\nToepassingen.\nHet kleine beginnetje kan men volgens de traditionele methode maken, als men tenminste weet waar de gewenste DNA-sequentie mee begint en waarmee hij eindigt. Deze stukjes noemt men \"primers\".\nWerking van de reactie.\nDe reactie bestaat uit drie fasen:\nNa de derde stap bevat de oplossing tweemaal zoveel van het gewenste DNA als ervoor. Door de stappen een aantal malen (bijvoorbeeld 30) te herhalen, krijgt men een exponenti\u00eble groei van de hoeveelheid gewenst DNA.\nOmdat het polymerase alleen richting de doelsequentie kopieert, wordt dit stukje exponentieel gekopieerd, terwijl ander DNA al bij de derde cyclus niet meer gekopieerd wordt. Hierdoor zijn er na dertig cycli miljarden kopie\u00ebn van de doelsequentie en nog steeds maar een heel klein beetje ander DNA.\nHet DNA-polymerase van (de bacterie) \"Thermus aquaticus\" of van \"Pyrococcus furiosus\", die onder andere in warmwaterbronnen en geisers leven, wordt gebruikt omwille van de thermostabiliteit. Tijdens de verschillende cycli van een PCR worden namelijk herhaaldelijk temperaturen bereikt die polymerases van niet thermofiele organismen doen denatureren.\nPrimers.\nEen primer is een klein stukje enkelstrengs-RNA of -DNA dat gebruikt wordt als startpunt van de PCR. Er zijn steeds twee primers nodig, een voor de 5'-streng en een voor de 3'-streng. De beste primer voor PCR is een relatief korte RNA-streng. Deze streng wordt kunstmatig gemaakt met een RNA-polymerase. De RNA-streng wordt dan door DNA-polymerase omgezet in een korte enkelstrengs-DNA. De DNA-streng is zo kort dat deze zich vanzelf aan een ander complementair stuk enkelstrengs-DNA hecht en zo het startpunt vormt voor de replicatie. Een goede primer is niet te kort, omdat daarmee de specificiteit wordt benadeeld. Een te lange primer heeft theoretisch een hogere specificiteit, maar zou secundaire structuren kunnen vormen waardoor de PCR niet of nauwelijks nog effectief is.\nVanaf de primer wordt het DNA richting 3' gekopieerd. DNA wordt altijd van 5' naar 3' gebouwd.\nPraktisch.\nEen mengsel van DNA-monster, DNA-polymerase, twee specifieke primers (5' en 3'), dNTP's (een algemene term voor de vier deoxyribonucleotides: dATP, dCTP, dGTP en dTTP ook wel oligonucleotiden genoemd), een buffer en magnesiumchloride.\nEr wordt gebruikgemaakt van een thermostabiel polymerase-enzym, zoals Taq-polymerase, dat een optimale temperatuur van ongeveer 72\u00a0\u00b0C heeft. De buffer zorgt voor een optimale pH en zoutconcentratie. Magnesiumchloride is de cofactor voor de binding tussen DNA-polymerase, DNA en NTP waarmee de snelheid van het proces tegenover de nauwkeurigheid kan worden uitgebalanceerd.\nDe rest van het proces is een kwestie van goed getimede temperatuursveranderingen. Als voorbeeld de procedure voor menselijk DNA met Taq-polymerase:\nHierna wordt het proces 30-40 keer herhaald.\nRealtime-PCR.\nBij de realtime-PCR-methode, ook wel kwantitatieve of kinetische PCR-methode (qPCR) genoemd, kan tijdens de PCR het DNA al worden aangetoond; dit is een snelle methode voor het opsporen van micro-organismen. Realtime-PCR maakt zowel het aantonen (detectie) als kwantificering van een of meer specifieke nucle\u00efnezuurvolgorden (sequenties) in het DNA-monster mogelijk.\nGelabelde probes binden aan een specifiek stuk DNA en zijn niet waar te nemen als de probe intact is. Zodra de polymerasekettingreactie op gang komt, wordt de probe afgebroken en wordt het label zichtbaar. Fluorescerende labels gaan licht van een bepaalde golflengte uitzenden. Hoe meer DNA wordt omgezet, des te sterker het signaal. Dat signaal, uitgedrukt in RFU's (Relative Fluorescent Unit), wordt grafisch uitgezet tegen de thresholdcyclus (drempelwaarde, aangeduid met Ct-waarde), de cyclus in het PCR-proces waarbij de excitatie van het licht dat vrijkomt van het label boven de detectiegrens uitkomt. \nOmdat er bij qPCR's ook standaarden worden meegenomen waarvan de hoeveelheid DNA bekend is, kan er een ijklijn worden geplot. Uit deze lineaire grafiek wordt de hoeveelheid DNA berekend, door de thresholdcyclus af te zetten tegen de excitatie.\nPCR-ELISA.\nDe PCR-ELISA-test is een goedkoper alternatief van de realtime-PCR-methode.\nGeschiedenis en gebruik.\nDe reactie is bedacht in 1983 door Kary Mullis en wordt o.a. gebruikt bij het aantonen en analyseren van kleine aantallen bacteri\u00ebn en virussen en bij het opwerken van sporen sperma of andere lichaamscellen (haarwortels, bloedcellen) door daders bij misdaden op het slachtoffer achtergelaten.\nVervuiling van gewassen met ggo-stuifmeel kan sinds 2005 gedetecteerd worden met een gevoeligheid van 1 op 20.000 ofwel 0,005%. Rond 2000 was de detectielimiet nog 1,0-0,1%.\nToepassing tijdens de coronapandemie.\nIn verschillende landen, waaronder Belgi\u00eb, werd de PCR-test uitgebreid ingezet voor het detecteren van SARS-CoV-2, dat COVID-19 veroorzaakt. De uitslag kon leiden tot verplichte quarantaine of andere maatregelen die tijdens de coronapandemie werden getroffen."}
{"id": "10449", "revid": "3", "url": "https://nl.wikipedia.org/wiki?curid=10449", "title": "LN", "text": ""}
{"id": "10450", "revid": "100297", "url": "https://nl.wikipedia.org/wiki?curid=10450", "title": "Immunofluorescence assay", "text": "Immunofluorescence assay is een testmethode die in de geneeskunde en veterinaire geneeskunde gebruikt wordt om de aanwezigheid van antigenen aan te tonen.\nOmschrijving.\nDe methode bezit een grote mate van gevoeligheid waardoor deze geschikt is om met een grote mate van waarschijnlijkheid als test gebruikt te worden. De gebruikte marker is altijd een fluorescerende stof. Dit is een variant op een ELISA (enzyme linked immuno assay) waarbij eigenlijk alleen de gebruikte methode van detectie verschilt.\nMen maakt onderscheid tussen een directe immunofluorescence assay (DFA) en een indirecte immunofluorescence assay (IFA).\nDFA.\nHierbij wordt een fluorescerende antistof direct op het antigen gebonden. Deze methode is ietwat gevoeliger dan de IFA. \nIFA.\nHierbij wordt een antistof op het antigen gebonden. De gebonden antistof fungeert opnieuw als antigen waarop een fluorescerende antistof wordt gebonden. Het voordeel van deze methode is, dat je niet voor elk soort antigen een fluorescerende antistof nodig hebt.\nMethodiek.\nEr zijn meerdere varianten in de opbouw, het meest gebruikt is het sandwich-assay (IFA):\nBerekening.\nDoor een aantal cellen te vullen met een standaard (bekende hoeveelheid stof) in plaats van monsters met de te meten stof kan de concentratie worden berekend."}
{"id": "10451", "revid": "67951735", "url": "https://nl.wikipedia.org/wiki?curid=10451", "title": "IJssel", "text": "De IJssel (Nedersaksisch: \"Iessel\"(\"t\")) of Geldersche IJssel (ter onderscheiding van de Hollandsche IJssel) is een Nederlandse aftakking van de Rijn. De rivier takt bij Westervoort (de IJsselkop) ten oosten van Arnhem af van de Rijn bij Kmr 878,6 en stroomt in noordoostelijke en later in noordelijke richting naar het Ketelmeer respectievelijk het IJsselmeer.\nLengte, breedte en hoogte.\nDe lengte van de IJssel is 127\u00a0km, het is de langste rivier die uitsluitend over Nederlands grondgebied stroomt. Bij Westervoort liggen de zomerkaden zo'n 70 meter van elkaar, bij Kampen is dat het dubbele. Bij hoogwater behoren ook de uiterwaarden tot het stroombedding. De IJssel staat dan tussen de winterdijken en kan plaatselijk vele honderden meters breed zijn. Het maximale verschil tussen de hoogste en de laagste waterstand ter hoogte van de stad Deventer bedraagt zes meter.\nGeografie.\nDe loop van de rivier volgt de vallei tussen de Veluwe in het westen en de Sallandse Heuvelrug in het oosten, die het IJsseldal genoemd wordt.\nVan Deventer tot voorbij Hattem vormt de rivier de grens tussen Gelderland en Overijssel, maar doordat gedeelten van dat traject geheel op Overijssels grondgebied liggen (bij Deventer, Olst en Wijhe), is er wat Overijssels grondgebied aan de linkeroever. Het traject voorbij Hattem is geheel Overijssels.\nDe voornaamste steden aan de IJssel zijn Zutphen, Deventer, Zwolle en Kampen. Andere historische plaatsen aan de IJssel zijn Doesburg, Bronkhorst en Hattem.\nDe Oude IJssel, die bij Doesburg in de IJssel uitmondt, is de belangrijkste zijrivier. Andere zijrivieren zijn Baakse Beek, Berkel en Schipbeek.\nHet Twentekanaal, een belangrijke gegraven vaarweg, komt tussen Zutphen en Deventer in de IJssel uit. Het Apeldoorns Kanaal is aan weerszijden verbonden met de IJssel, namelijk te Dieren en te Hattem. Het werd in 1972 voor de scheepvaart gesloten en heeft alleen nog landschappelijke betekenis. Plannen om het weer bevaarbaar te maken bleken economisch niet haalbaar.\nTen noorden van Kampen (Kampereiland) begint de IJsseldelta. Deze bestaat uit het Keteldiep, Kattendiep, Noorddiep, Ganzendiep en Goot. Alleen het Keteldiep en Kattendiep hebben nog altijd een waterafvoerende functie. Het Ganzendiep en de Goot staan niet langer in open verbinding met de IJssel. Het Noorddiep is aan beide zijden afgedamd. Vroeger bestonden er nog meer aftakkingen. Deze zijn al in de 19e eeuw geheel verzand en/of gedempt.\nTussen 2014 en 2018 werd een extra geul richting IJsselmeer uitgegraven, die voor de stad Kampen aftakt van de IJssel. Dit zogenaamde Reevediep was nodig om bij extreem hoge waterstanden meer water via de IJssel te kunnen afvoeren richting de randmeren.\nOntstaan.\nIn de eenentwintigste eeuw is door aardwetenschappelijk onderzoek aangetoond dat de IJssel pas in de Vroege Middeleeuwen (tussen 400 en 700 na Chr.) op natuurlijke wijze is ontstaan door overstromingen van de Rijn met erosie en sedimentatie als gevolg. Daarvoor waterde het gebied ten zuidoosten van Zutphen via de Oude IJssel en de Berkel naar het zuiden af. Door een in de loop der tijd verslechterende afvoer zou een barri\u00e8re bij Zutphen zijn doorbroken waardoor de stroomrichting van de IJssel zich naar het noorden verplaatste. Archeologen wijzen er op dat Deventer omstreeks 800 al een belangrijke handelsplaats was met een vrije doorvaart naar het zuiden. Er werden immers op grote schaal Rijnlandse producten verhandeld en in 896 neemt Deventer de positie van de rivierhandelsplaats Dorestad over. De IJssel is in ieder geval een betrekkelijk jonge rivier die een al veel langer bestaand dal tussen Veluwe en Salland volgt.\nAan het begin van de Romeinse Tijd was de IJssel nog niet verbonden met de Rijn. Enkele Romeinse geschiedschrijvers vermeldden dat de veldheer Drusus vanuit de Rijn een naar hem genoemd kanaal groef, waardoor een verbinding ontstond met het Flevomeer (voorloper van het IJsselmeer). Vanuit het Flevomeer en via het Vlie konden Romeinse schepen de noordelijke kusten van Germani\u00eb bereiken, dat ze tot de Elbe wilden veroveren. De Drususgracht werd waarschijnlijk kort na 12 v.C. aangelegd, maar mogelijk pas in 16 n.C. gebruikt voor een grote militaire actie. Aannemelijk is dat een verbinding werd gegraven tussen de Rijn bij Westervoort en de toenmalige bovenloop van de Oude IJssel bij Doesburg. Toen de Romeinen rond 47 n.C. hun plannen om Germani\u00eb te veroveren opgaven, had de Drususgracht geen functie meer. Mogelijk is ze toen verzand of zelfs uit voorzorg dichtgeworpen. Ook het wegvallen in 70 n.C. van de Drususdam, die Rijnwater naar het noorden (en de IJssel) stuwde, kan ermee te maken hebben. Vanaf de vroege middeleeuwen staat de IJssel weer als tak van de Rijn bekend, nadat ze op natuurlijke wijze of door menselijk ingrijpen opnieuw was geactiveerd.\nEen oude naam van de IJssel is \"Isala\", wat net als de streek \"Salland\" is afgeleid van de Salische Franken of Sali\u00ebrs. Dit was een belangrijk stammenverbond van Germanen in het IJsseldal en Salland, dat zich in reactie op de macht van het Romeinse Rijk gevormd had. Later waren zij onderdeel van het Frankische Rijk. De naam Isala/IJssel zou ook refereren aan het Latijnse woord voor 'stroom'. In een schenkingsakte uit 797 na Chr. is er sprake van bossen langs de \"Hisla\". Het noordelijk deel van de Gelderse IJssel wordt in 814/815 ook aangeduid als \"Salahon\", hetgeen betekent \"daar waar de IJssel uitmondt\".\nHandelsroute.\nReeds in de vroegste middeleeuwen kwamen de steden Zutphen (als machtscentrum) en Deventer (als handelscentrum) dankzij hun ligging aan de IJssel tot grote bloei. Ook de Vikingen konden de nederzettingen via de IJssel bereiken en plunderen. Een gedocumenteerde plundering vond plaats in 882. Archeologische sporen ervan zijn in Zutphen en Deventer opgegraven.\nLater, in de tijd van de Hanze (+/- 1250-1450), was de IJssel een belangrijke internationale handelsroute; De steden langs de IJssel: Doesburg, Zutphen, Deventer, Hattem, Zwolle en Kampen waren dan ook bij de Hanze aangesloten.\nOverijssel is (via de Heerlijkheid Overijssel) vernoemd naar de IJssel en plaatste in 1948 een symbolische weergave van de rivier in de Overijsselse provincievlag.\nVerzanding.\nVanaf de 15e eeuw werd de rivier steeds minder goed bevaarbaar door verzanding. Oorzaak was met name de Sint-Elisabethsvloed waardoor de Waal een kortere weg kreeg naar de zee en er minder water zich een weg zocht via de IJssel. In de 18e eeuw werd om dit probleem op te lossen het Pannerdensch Kanaal gegraven en sprak men af dat de IJssel recht heeft op 1/9 van al het Rijnwater. Deze verdeling, die wordt geregeld met stuwen bestaat nog steeds. Behalve voor de bevaarbaarheid van de IJssel is deze ingreep belangrijk voor een zo groot mogelijke zoetwatervoorraad in het IJsselmeer, dit is belangrijk voor droge tijden.\nOm de scheepvaart op de IJssel te waarborgen is de huidige geul kunstmatig verdiept met behulp van kribben. Bij lage afvoer zorgen de kribben voor een smaller stroombed. Daardoor wordt de stroming be\u00efnvloed; de stroomsnelheid neemt toe. Dit helpt om de IJssel voldoende diep te houden voor de scheepvaart.\nCapaciteit.\nIn verband met de klimaatverandering wordt in het kader van het project Ruimte voor de rivier tussen 2006 en 2019 door onder andere het graven van nevengeulen de capaciteit van de IJssel vergroot. Bovendien werd in het kader van de aanwijzing van de IJsseluiterwaarden als Natura 2000-gebied, ter vergroting van de natuurwaarden een deel van de 'verstening' van de rivieroevers ongedaan gemaakt. Eerder aangebrachte stenen bescherming van de oevers tussen de kribben werd verwijderd. Hierdoor vindt in de rivier meer zandverplaatsing plaats. Volgens critici zouden deze veranderingen gevolgen kunnen hebben voor de bevaarbaarheid.\nScheepvaart.\nDe Geldersche IJssel is een betonde en bebakende vaargeul normaal geschikt voor schepen tot en met CEMT-klasse Va. De toegestane afmeting algemeen zijn 110 meter lang, 11\u00bd meter breed en 2,8 meter diepgang. De maximale hoogte is 9,1 meter boven de waterlijn (wegens vaste bruggen, hoogspanninglijnen en dergelijke).\nVeluwerally.\nOp de IJssel vindt jaarlijks op de laatste zondag van september de Veluwerally plaats. Dit is een van de grootste kano/kajak-prestatietochten in Nederland. De startplaats was lang in Giesbeek, maar sinds 2016 vertrekt men uit Deventer.\nSpelling.\nHoewel de naam steeds vaker met dubbel-s geschreven werd hanteerde de gemeente Deventer lang de traditionele schrijfwijze met slechts \u00e9\u00e9n s. Reden hiervoor was dat in archieven de rivier steeds \"IJsel\" genoemd werd. De Deventer gemeenteraad bevestigde in 1964 deze schrijfwijze officieel. In 1991 besloot ze echter toe te geven aan het feit dat spelling levend is en de meeste mensen niet \"IJsel\" maar \"IJssel\" schrijven. Een voorbeeld van de oude spellingswijze in Deventer was lange tijd nog zichtbaar in de naam van de Hogeschool IJselland (tegenwoordig Saxion)."}
{"id": "10452", "revid": "982663", "url": "https://nl.wikipedia.org/wiki?curid=10452", "title": "Ariel Sharon", "text": "Ariel Sharon (Hebreeuws: \u05d0\u05e8\u05d9\u05d0\u05dc \u05e9\u05e8\u05d5\u05df, Arabisch: \u0623\u0631\u0626\u064a\u0644 \u0634\u0627\u0631\u0648\u0646, \"Ar'il Sharoon\"), geboren als Ariel Arik Sheinerman (Kfar Malal, 26 februari 1928 \u2013 Ramat Gan, 11 januari 2014), was een Isra\u00eblisch militair en politicus en van 17 februari 2001 tot en met 11 april 2006 de premier van Isra\u00ebl.\nSharon werd in het toenmalige Britse mandaatgebied Palestina geboren. Hij maakte naam als commandant in het leger tijdens de Zesdaagse (1967) en Jom Kipoeroorlog (1973) en als minister van Defensie, waarbij hij een harde lijn doorzette tegenover de Palestijnen. In oktober 1953 werd onder zijn leiding een bloedbad aangericht in het Palestijnse dorpje Qibya. Hij werd door de Palestijnen en Libanezen ook verantwoordelijk gehouden voor de bloedbaden in Sabra en Shatila in 1982. Die werden weliswaar gepleegd door christelijke milities, maar Sharon had niet ingegrepen, alhoewel hij tot een invasie had bevolen in West-Beiroet en met zijn leger ter plaatse was. Hij kreeg soms de bijnaam \"Mister Settlement\" omwille van het feit dat hij het aantal Isra\u00eblische nederzettingen op de Westelijke Jordaanoever (illegaal volgens het internationaal recht) sterk uitbreidde. Sharon werd leider van de Likoedpartij in 2000. Zijn bezoek in september van dat jaar aan de Tempelberg in Jeruzalem met een leger veiligheidsmensen deed de tweede Intifada ontvlammen. Een jaar later, in 2001, werd hij premier van Isra\u00ebl.\nSharon trok in 2005 het Isra\u00eblisch leger, de politie en overige ambtenaren, alsmede alle Joodse bewoners (uiteindelijk onder dwang) uit de Gazastrook, teneinde het gebied onder zelfbestuur van de overige (niet-Joodse) Gaza-bewoners over te dragen.\nNieuwe Isra\u00eblische nederzettingen op de Westelijke Jordaanoever zouden gebouwd en uitgebreid worden en er werd verder gebouwd aan de Isra\u00eblische Westoeverbarri\u00e8re.\nNadat de premier in januari 2006 een zware hersenbloeding had gekregen, verkeerde hij in comateuze toestand. Sharon kwam in een voortdurende vegetatieve status terecht en werd uit zijn premierschap ontheven. Tot zijn dood in 2014 ontwaakte hij niet meer.\nFamilie.\nAriel Sharon was sinds 2000 voor de tweede maal weduwnaar \u2013 Lily, de zus van Margalith (zijn eerste vrouw, die omkwam bij een auto-ongeluk), werd zijn tweede echtgenote \u2013 en moeder van drie zonen. Zijn tweede zoon, Omri, was parlementslid en de jongste, Gilad, econoom en zakenman. De oudste, Goer, kwam in 1967 (op 11-jarige leeftijd) om bij een wapenongeluk. Gilad woont op Sharons boerderij en was met zijn vader een verdachte in een corruptiezaak (zie verder bij \"Politieke loopbaan\").\nMilitaire loopbaan.\nAriel Sharon bereikte de rang van generaal in het Isra\u00eblisch defensieleger (IDF) en diende onder meer in de oorlogen van 1967 en 1973.\nIn 1942, op veertienjarige leeftijd, ging hij bij de Haganah, de Joodse voorloper van het IDF. Toen in 1948 de staat Isra\u00ebl uitgeroepen werd, was Sharon aanvoerder van een peloton van de Alexandroni-brigade. Hij raakte gewond in de Tweede slag bij Latrun. In 1951 begon hij met een studie geschiedenis en cultuur van het Midden-Oosten aan de Hebreeuwse Universiteit van Jeruzalem. Anderhalf jaar later, in 1953, werd hij door David Ben Gurion gevraagd om terug te keren naar het leger en hoofd te worden van een speciale nieuwe eenheid 'Unit 101'.\nDaarmee voerde Sharon in 1953 een aanval uit op het vluchtelingenkamp El-Bureij in de Gazastrook, en werd in oktober een bloedbad aangericht in het Palestijnse dorpje Qibya. Bij die aanval werden meer dan zestig Palestijnse burgers door de eenheid van Sharon gedood. Eenheid 101 werd later samengevoegd met een andere eenheid, die doorging met het aanvallen van toenmalig Jordaans grondgebied.\nEen incident in de Suezcrisis van 1956, waarbij Sharon tegen zijn orders inging om de Mitlapas te veroveren, kostte aan veertig soldaten van zijn eenheid het leven. Sharon wachtte hier niet op versterkingen, maar besloot meteen aan te vallen. Het voorval wordt door veel commentatoren gezien als tekenend voor een karaktertrek van Sharon: impulsiviteit. De aanval mislukte, en dat schaadde zijn carri\u00e8re een aantal jaren.\nVan 1958 tot 1962 was Sharon commandant van een infanteriebrigade en studeerde hij tegelijkertijd rechten aan de Universiteit van Tel Aviv. Tijdens de Zesdaagse Oorlog in 1967 klom Sharon op tot generaal. Hij leidde een belangrijke divisie in gevechten om de Sina\u00ef. In 1969 werd Sharon hoofd van het Zuidelijke Commando van het Isra\u00eblisch leger, waarbij hij ook verantwoordelijk was voor de Isra\u00eblische bezetting van de Gazastrook.\nTijdens de Jom Kipoeroorlog in 1973 lukte het Sharon een doorbraak door het Egyptische front te forceren en daarna het Suezkanaal over te steken, waarbij hij weer militaire orders negeerde: hij drong een heel eind Egypte binnen. Deze actie werd beschouwd als beslissend voor de afloop van de oorlog met Egypte en maakte van hem een oorlogsheld in de ogen van veel Isra\u00ebli\u00ebrs. In februari 1974 verliet hij het leger.\nPolitieke loopbaan.\nNa zijn afzwaaien richtte Sharon een politieke partij op: Shlomzion (= Vrede voor Zion). Zijn programma: van Jordani\u00eb een Palestijnse staat maken. Een groot succes werd het niet: bij de verkiezingen van 1977 behaalde ze twee zetels in de Knesset, het Isra\u00eblisch parlement. Sharon werd echter opgenomen in de rechtse coalitie van Menachem Begin. Zijn partij ging al snel in de Likoedpartij op.\nVan 1977 tot 1981 was Sharon minister van Landbouw en van 1981 tot 1983 van Defensie.\nSabra en Shatila.\nOnder zijn ministerschap viel Isra\u00ebl in 1982 het zuiden van Libanon binnen om daar bases van Palestijnse milities aan te vallen. Sharon gaf de falangisten de vrije hand in de Palestijnse vluchtelingenkampen Sabra en Shatila. Die werden omsingeld door het Isra\u00eblische leger, zodat de vluchtelingen niet weg konden. De Falangisten, sinds 1978 getraind door Isra\u00ebl, vermoordden naar schatting van het Rode Kruis zo'n 2750 personen (andere schattingen zijn 460 tot 3500 doden), onder wie veel vrouwen en kinderen.\nEen Isra\u00eblische onderzoekscommissie \u2013 de commissie-Kahane \u2013 oordeelde dat Sharon indirect schuldig was, voornamelijk wegens nalatigheid. Hij moest dan ook aftreden als minister van Defensie, en bleef slechts aan als minister zonder portefeuille in het Kabinet-Begin. Het voorval leverde blijvende schade op voor de reputatie van Sharon. In 2002 klaagde een rechter in Belgi\u00eb hem aan voor oorlogsmisdaden. Belgi\u00eb had een Genocidewet, waardoor elke oorlogsmisdaad, waar ook ter wereld gepleegd, in dat land voor de rechter kon worden gebracht. Na het wijzigen van de wet, voornamelijk onder Amerikaanse en Isra\u00eblische druk, waardoor er voor een aangifte een band met Belgi\u00eb aangetoond dient te worden, werd de zaak tegen Sharon in juni 2002 niet-ontvankelijk verklaard.\nAndere ministerposten.\nVan 1983 tot 1984 was Sharon minister zonder portefeuille. Van 1984 tot 1990 minister van handel en industrie, van 1990 tot 1992 van huisvesting. Onder zijn leiding werden vele huizen gebouwd voor Isra\u00eblische kolonisten op de Westelijke Jordaanoever en de Gazastrook. Tijdens de regering van Yitzhak Rabin was Sharon geen minister, maar hij keerde in 1996 terug onder Benjamin Netanyahu als minister van Infrastructuur (tot 1998). Van 1999 tot 2000 was hij minister van Buitenlandse Zaken. Hierna werd hij leider van de Likoedpartij.\nTweede Intifada.\nOp verkiezingscampagne op 28 september 2000 bezocht Sharon de Westmuur en de Tempelberg (de heiligste plaats in het jodendom), waaronder de Al-Aqsamoskee en de Rotskoepel. Hij werd hierbij omringd door zo'n duizend veiligheidsagenten. Palestijnen op de Tempelberg begonnen hierop met demonstraties waarbij met stenen gegooid werd. Vier van hen werden de dag daarop neergeschoten. De tweede Intifada was hiermee een feit. Deze zou vijf jaar duren.\nPremierschap.\nIn 2001 werd Sharon in de laatste directe premiersverkiezingen van de staat Isra\u00ebl verkozen tot minister-president. Hij ging een brede, rechtse coalitie aan met de Arbeidspartij-Meemad en twee ultraorthodoxe partijen.\nDaartussenin, meer bepaald in 2002, was hij ook even minister van Binnenlandse Zaken.\nZijn tweede regering vormde hij na een verkiezingsoverwinning via het lijstsysteem, waar men in Isra\u00ebl inmiddels op was teruggevallen. De regering-Sharon II bestond aanvankelijk uit de Likoed (40 zetels), de seculiere Shinuipartij (15 zetels), de Nationale Unie (7 zetels) en de NRP (6 zetels).\nGedurende 2004 werden achtereenvolgens de Nationale Unie en Shinui uit de regering gezet. De eerste was tegen het plan-Sharon voor terugtrekking uit de Gazastrook, de tweede stemde tegen de begroting voor 2005. Ook parlementsleden van zijn eigen partij en de NRP lagen dwars bij het plan tot terugtrekking uit de Gazastrook. Een NRP-minister stapte op en een Likoedminister werd ontslagen. In december werden ook de ministers van Shinui uit de coalitie gezet, nadat deze fractie tegen de begroting van de regering-Sharon gestemd had. Begin 2005 slaagde Sharon erin zijn minderheidsregering een nieuwe meerderheid te geven. De Isra\u00eblische Partij van de Arbeid-Meemad (19 zetels), trad opnieuw toe tot de regering. De alliantie Verenigd Thora Jodendom (5 zetels) viel uit elkaar over de toetreding tot de coalitie toen de ene fractie, Agoedat Jisra\u00ebl, tot de regering toetrad (onderminister met eigen portefeuille) en de andere, Degel Hathora, slechts op proef in de coalitie zitting nam.\nOnderzoek naar corruptie.\nOp 28 maart 2004 diende de Isra\u00eblische staatsadvocate Edna Arbel een ontwerpaanklacht in tegen premier Ariel Sharon bij procureur-generaal Menachem Mazuz ('Mani') met het advies Sharon aan te klagen wegens corruptie. Sharon werd verdacht van het aannemen van steekpenningen van een bevriend zakenman, en dit in ruil voor hulp bij een internationaal project van diezelfde zakenman, waarbij ook Sharons zoon betrokken zou zijn. De meeste overtredingen zou Sharon gedaan hebben in zijn voormalige functie als minister van Buitenlandse Zaken in de regering-Netanyahu. Op 15 juni 2004 verklaarde het Isra\u00eblische hooggerechtshof de zaak echter niet ontvankelijk wegens gebrek aan bewijs.\nOp 28 augustus 2005 werd Sharons zoon Omri officieel in beschuldiging gesteld voor corruptie. Hij werd verdacht van het opzetten van fictieve bedrijven om illegale bijdrages aan de verkiezingscampagne in 1999 van zijn vader te verbergen. Tijdens die verkiezingen won Ariel Sharon het voorzitterschap van de Likoedpartij en werd hij haar kandidaat om eerste minister te worden. Omri Sharon werd veroordeeld tot negen maanden gevangenisstraf.\nGazaplan.\nOp 4 februari 2004 publiceerde Sharon een plan dat grotendeels de terugtrekking van Isra\u00ebl uit de Gazastrook beoogde, omdat hij stelde dat aan een onafhankelijke Palestijnse staat niet viel te ontkomen. De ongeveer 7500 kolonisten die er woonden moesten verplicht vertrekken. Het plan voorzag ook in de opgave van vier nederzettingen op de Westelijke Jordaanoever, maar tevens de annexatie van zes nederzettingen. Toenmalig Amerikaans president George W. Bush steunde het plan.\nIn Isra\u00ebl werd het plan echter met gemengde gevoelens ontvangen: volgens peilingen was een ruime meerderheid van de bevolking v\u00f3\u00f3r ontruiming, maar de machtige kolonistenbeweging was furieus tegen het plan.\nEen raadgevend referendum van de leden van Sharons Likoedpartij op 2 mei 2004 wees het plan af. Op de dag van het referendum werden in de Gazastrook een zwangere Isra\u00eblische en haar vier dochtertjes van respectievelijk 11, 9, 7 en 2 jaar bij een aanslag vermoord. Peilingen die vooraf werden gehouden wezen op een waarschijnlijke, doch aanzienlijk kleinere, nederlaag voor Sharon. Na het afkeuren door zijn partijleden en enig beraad, besloot Sharon hoe dan ook zijn plannen door te zetten. Dit besluit leidde tot een regelmatige ondermijning van de regering in de Knesset.\nSharon werd door deze actie door veel kolonisten en ultraorthodoxe joden als een 'verrader' gezien. Permanente bewaking was noodzakelijk, niet alleen tegen aanslagen door Palestijnen, maar evengoed om Sharon te beschermen tegen een mogelijke aanslag van een rechtse Isra\u00ebli\u00ebr.\nOp 26 oktober 2004 werd in de Knesset over het plan gestemd. Het \"plan-Sharon\" voor de volledige ontruiming van de Gazastrook van Isra\u00eblische nederzettingen en van het noordelijkste gedeelte van Samaria werd aangenomen met 67 stemmen voor, 45 stemmen tegen en 7 onthoudingen. Direct na de stemming werden een minister en een onderminister van zijn partij ontslagen, omdat zij tegen die terugtrekking hadden gestemd.\nIn de zomer van 2005 werd Sharon vervloekt tot de dood door enkele ultrarechtse rabbijnen. Een zogenaamd pulsa denura (Aramees voor vuurslag) werd over hem uitgesproken.\nKadima.\nEind 2005 stapte Sharon uit de Likoedpartij en richtte een nieuwe partij op, Kadima (Hebreeuws voor \"voorwaarts\") geheten. Deze kreeg de steun van Shimon Peres, die de verkiezing om het leiderschap van de Arbeiderspartij verloren had. In januari 2006 kreeg Kadima in de peilingen steun van ongeveer 40% van de kiezers. De verkiezingen voor de Knesset waren op 28 maart 2006. Daar behaalde de partij 29 zetels: slechter dan verwacht. Maar Kadima werd alsnog de grootste partij in Isra\u00ebl. Sharon was echter geen kandidaat voor de Knesset bij deze verkiezingen, omdat hij zijn kandidatuur niet kon stellen omwille van zijn comateuze toestand.\nLaatste levensjaren en dood.\nOp 17 december 2005 kreeg Sharon een lichte beroerte en werd hij voor korte tijd opgenomen. Nog geen maand later, op 4 januari 2006, werd hij nogmaals opgenomen in het Hadassah-ziekenhuis in Jeruzalem, ditmaal met een ernstige hersenbloeding. Pas na een operatie van zeven uur werd de bloeding gestopt. Twee dagen later, op 6 januari, kreeg Sharon echter opnieuw een hersenbloeding en werd hij nogmaals geopereerd. Hij werd drie dagen in een kunstmatige coma gehouden om de druk op zijn hersenen te kunnen verlagen.\nOp 9 januari 2006 werd Sharon bijgebracht. Hij kon zelfstandig ademen en reageerde op pijnprikkels in zijn rechterzijde. Hij opende zijn ogen echter niet en kwam niet bij bewustzijn. Sharon onderging een nieuwe operatie op 15 januari, waarbij hij een tracheotomie onderging. Sindsdien is Sharon niet meer bij kennis geweest, maar hij werd wel in leven gehouden.\nEhud Olmert nam zijn taken sinds 4 januari waar. Op 11 april 2006 werd door de Isra\u00eblische regering officieel besloten dat het premierschap van Sharon eindigde. Hij werd permanent ongeschikt verklaard om zijn ambt uit te oefenen, omdat hij sinds 4 januari in coma lag. De Isra\u00eblische wet bepaalt dat in een dergelijk geval binnen honderd dagen een permanente vervanger moet worden aangewezen. Daarom werd Olmert officieel de opvolger van Ariel Sharon als eerste minister van Isra\u00ebl.\nOp 28 mei 2006 werd Sharon van het Hadassah-ziekenhuis overgeplaatst naar een kliniek in Tel Aviv, waar men hem langdurige zorg kon bieden. De kans dat hij uit zijn coma zou ontwaken, werd erg klein geacht. Volgens medisch specialisten was door de beroerte zijn cognitieve vermogen aangetast. Op 12 november 2010 werd Sharon uit de kliniek naar huis overgebracht om sindsdien thuis verzorgd te worden. Op 1 januari 2014 liet de Isra\u00eblische krant \"Haaretz\" weten dat de toestand van Ariel Sharon verslechterde en dat hij de dood nabij was. Hij overleed uiteindelijk tien dagen later, op 11 januari 2014, na acht jaar in coma te hebben gelegen."}
{"id": "10455", "revid": "347", "url": "https://nl.wikipedia.org/wiki?curid=10455", "title": "Supersone snelheid", "text": ""}
{"id": "10459", "revid": "118067", "url": "https://nl.wikipedia.org/wiki?curid=10459", "title": "Junkmail", "text": "Junkmail is ongevraagde e-mail waaraan de ontvanger weinig waarde toeschrijft.\nDe belangrijkste bronnen van junkmail zijn:"}
{"id": "10460", "revid": "1374150", "url": "https://nl.wikipedia.org/wiki?curid=10460", "title": "Grondwet", "text": "In het staatsrecht is een constitutie de grondslag van een staat. Deze is vaak, maar niet altijd, vastgelegd in een grondwet, een document waarin de grondrechten en/of de organisatiestructuur van de staat in een bepaald land beschreven staan.\nConstituties vari\u00ebren van land tot land, maar toch zijn er enkele bijna-universele kenmerken. Constituties regelen de organisatie van de overheid, zoals de inrichting van de constitutionele monarchie of republiek, en het parlementaire systeem, en welke mechanismen de wetgevende macht heeft om de uitvoerende macht (het bestuur) te controleren, wat de rol is van de rechterlijke macht en op welke manier de macht verdeeld is tussen de centrale overheid en decentrale organen, zoals provincies en gemeenten.\nZe erkennen meestal ook een aantal fundamentele rechten en vrijheden van burgers, de zogenaamde grondrechten. De betekenis van die rechten kan heel verschillend zijn. Klassieke grondrechten, zoals \"vrijheid van meningsuiting\", hebben veelal \"horizontale werking\", dat wil zeggen dat ze niet alleen de burgers beschermen tegen de Staat, maar dat ze ook gelden tussen de burgers onderling. Ze zijn afdwingbaar bij de burgerlijke rechter. Sociale grondrechten, zoals \"het recht op werk\", hebben alleen \"verticale werking\" en zijn niet bij de rechter af te dwingen: ze houden vooral een zorgplicht van de overheid in, dat wil zeggen: de overheid moet zich ervoor inspannen dat zo veel mogelijk burgers ervan kunnen profiteren.\nVrijwel alle democratie\u00ebn hebben een geschreven grondwet. Voorbeelden van landen zonder geschreven grondwet zijn het Verenigd Koninkrijk en Isra\u00ebl. Het constitutioneel recht ligt daar vast in wetten, gewoontes en rechtspraak. Het Verenigd Koninkrijk was een van de eerste landen met een (zij het beperkte vorm van) grondwet. Dat is de Magna Carta uit 1215.\nDe grondwet wordt vastgesteld door de (oorspronkelijke) grondwetgever. Dit kan bijvoorbeeld een grondwetgevende vergadering zijn. Het wijzigen van een bestaande grondwet wordt vaak overgelaten aan de gewone wetgever, die een speciale procedure volgt (bijvoorbeeld meerdere lezingen en een gekwalificeerde meerderheid). In diverse landen houdt men een referendum voor een eventuele grondwetswijziging. In andere landen moet het voorstel twee keer worden goedgekeurd (=twee lezingen). Na de eerste lezing volgen er dan meestal verkiezingen. Bij de tweede lezing is dan vaak een twee derde meerderheid vereist (bijvoorbeeld in Belgi\u00eb). Daardoor kan een wijzigingsprocedure soms jarenlang duren. Dit soort procedures is bedoeld om zich ervan te verzekeren dat de grondwet alleen wordt gewijzigd als daarvoor een ruime, en liefst ook een duurzame, meerderheid bestaat.\nConstituties zijn in beginsel bedoeld om de macht van de staat te beperken en aldus de burgers te beschermen tegen machtsmisbruik.\nIn constitutionele rechtsstelsels is een belangrijke kwestie de vraag of de \"rechter\" bevoegd is wetten te toetsen aan de grondwet. In Nederland is dit niet het geval: de wetten zijn \"onschendbaar\" (art. 120 Gw.). Daar geldt derhalve de fictie dat een wet, wanneer die eenmaal door het Parlement is aangenomen, geacht wordt overeenkomstig de grondwet te zijn. In Duitsland worden wetten w\u00e9l door de rechter aan de Grondwet getoetst en daarvoor bestaat een speciaal college, het Constitutioneel Hof of Bundesverfassungsgericht. Zo ook in Belgi\u00eb: daar is het Grondwettelijk Hof bevoegd om de wetten te toetsen aan een deel van de Belgische Grondwet, dat voornamelijk bestaat uit de fundamentele rechten en vrijheden van de Belgen. In de Verenigde Staten worden de wetten aan de Grondwet getoetst door de Supreme Court. Er vindt daar dus wel toetsing plaats, maar door de hoogste \"gewone\" rechter, niet door een speciaal grondwettelijk hof.\nWat de grondrechten betreft, is het onderscheid tussen wel of geen toetsing overigens van gering belang omdat - ook in Nederland - de wetten w\u00e9l kunnen worden getoetst aan internationale verdragen waarin veelal dezelfde grondrechten zijn neergelegd. Het belangrijkste daarvan is het Europees Verdrag tot bescherming van de Rechten van de Mens en de fundamentele vrijheden (EVRM). Dit verdrag heeft \"directe werking\" (art. 93 Gw) zodat de rechters alle wetten aan de verdragsbepalingen moeten toetsen. Als hoogste instantie voor de handhaving van het verdrag is er het bijzondere Hof in Straatsburg (EHRM). Het belang hiervan is niet te onderschatten: in procedures voor dit hof tegen de Staat der Nederlanden sneuvelde onder meer de arrondissementskrijgsraad als militaire rechtbank en het in Nederland tegen overheidsbeslissingen voorheen bestaande Kroonberoep als rechtsgang in het bestuursrecht (Benthem v. Netherlands). Het ging daarbij om elementaire beginselen van rechtsbescherming (art. 6 EVRM; het beginsel van \"fair trial\").\nHet verbod van toetsing aan de Grondwet geldt in Nederland alleen voor de formele wet, niet voor lagere wetgeving zoals een algemene maatregel van bestuur (AMvB) en andere koninklijke besluiten (K.B.); provinciale en waterschapsverordeningen en verordeningen van gemeenten en andere lagere overheden. In dit verbod had verandering kunnen komen, omdat het wetsvoorstel-Halsema constitutionele toetsing een voorstel tot grondwetswijziging was dat in december 2008 in eerste lezing was aanvaard. Dit voorstel gaf de rechter de bevoegdheid formele wetten te toetsen aan de klassieke grondrechten in de Grondwet. Bijna tien jaar later, op 9 oktober 2018, besloot een meerderheid in de Tweede Kamer echter om het in te trekken."}
{"id": "10461", "revid": "272878", "url": "https://nl.wikipedia.org/wiki?curid=10461", "title": "Lijst van Nederlandse gemeenten per provincie", "text": "Dit is een lijst van Nederlandse gemeenten per provincie (gegevens per 1 januari 2023). In de dik gedrukte gemeente ligt de provinciehoofdstad."}
{"id": "10462", "revid": "86479", "url": "https://nl.wikipedia.org/wiki?curid=10462", "title": "Fysiotherapeut", "text": "Een fysiotherapeut, kinesitherapeut, of kinesist laat pati\u00ebnten met verschillende lichamelijke klachten oefeningen doen die onder de noemer fysiotherapie/kinesitherapie vallen.\nEen behandeling begint met een vraaggesprek met de pati\u00ebnt. Op basis van de verkregen informatie gaat de therapeut over tot onderzoek, stelt een behandelplan op en bespreekt dat met de pati\u00ebnt. Behandeldoelen worden afgesproken. Dat kan bijvoorbeeld zijn dat gewerkt wordt aan een beter gebruikmaken van het lichaam door gewrichten beweeglijker te maken en pijn te verminderen, opdat de pati\u00ebnt weer kan werken en sporten.\nFysiotherapeuten zijn onder andere werkzaam in een bewegingshuis, revalidatiecentrum, verpleeghuis en ziekenhuis, maar ook in particuliere praktijken, bij sportverenigingen en in het buitengewoon of speciaal onderwijs.\nHet beroep van kinesitherapeut/fysiotherapeut is wettelijk beschermd. \nOpleiding.\nNederland.\nDe Nederlandse hbo-opleiding tot fysiotherapeut wordt door veel hogescholen aangeboden en omvat een studietraject van vier jaar. Deze studierichting wordt zowel in voltijd als in deeltijd aangeboden. Binnen de opleiding krijgen de verschillende fysiotherapie methodieken, medisch-biologische vakken en psycho-sociale aspecten de aandacht. De opleiding kent meerdere stagemomenten waarin met de beroepspraktijk wordt kennisgemaakt.\nNa het behalen van een bachelor fysiotherapie zijn er verschillende vervolgopleidingen op masterniveau mogelijk. Daarnaast wordt in Nederland aan de Universiteit van Utrecht de opleiding Fysiotherapiewetenschap aangeboden voor afgestudeerde fysiotherapeuten en oefentherapeuten. Bij deze opleiding staat het leren, opzetten, uitvoeren en implementeren van wetenschappelijk onderzoek op het gebied van fysiotherapie centraal.\nVlaanderen.\nIn Vlaanderen wordt de opleiding \"Master of science in de revalidatiewetenschappen en kinesitherapie\" aangeboden aan de universiteiten van Gent, Leuven, Antwerpen, Hasselt en Brussel. Behalve het toepassen van behandelingen leren de studenten er ook op wetenschappelijke grond behandelingstechnieken en -methoden onderzoeken, beoordelen, vergelijken waarbij 'evidence based practice' steeds centraal staat.\nSinds het academiejaar 2013-2014 werden alle bacheloropleidingen revalidatiewetenschappen en kinesitherapie (RevaKi) aan de hogescholen ingekanteld binnen de universiteiten. De masteropleiding RevaKi, waarbinnen de student een specialisatie kiest, wordt vervolgens per definitie aan een universiteit afgewerkt. Voor tal van dergelijke afstudeerrichtingen zijn samenwerkingsverbanden tussen de Vlaamse universiteiten.\nSpecialisaties.\nBinnen het domein van de kinesitherapie/fysiotherapie zijn er verschillende specialisaties."}
{"id": "10463", "revid": "231402", "url": "https://nl.wikipedia.org/wiki?curid=10463", "title": "Tachtigjarige oorlog", "text": ""}
{"id": "10464", "revid": "1113842", "url": "https://nl.wikipedia.org/wiki?curid=10464", "title": "Levenslange gevangenisstraf", "text": "Levenslange gevangenisstraf is in de meeste landen de hoogste straf die door een rechtbank kan worden opgelegd. Dit impliceert dat een veroordeelde gevangengezet wordt tot zijn levenseinde, maar de meeste landen kennen een regeling voor voorwaardelijke invrijheidstelling. Alleen de doodstraf geldt als een zwaardere straf, maar die wordt in veel landen niet meer toegepast. Nederland is, na het vertrek van het Verenigd Koninkrijk uit de Europese Unie, het enige land in de Unie waar een levenslange gevangenisstraf ook daadwerkelijk levenslang betekent, al zijn er uitzonderingen mogelijk.\nHet Europees Hof voor de Rechten van de Mens heeft uitspraken gedaan waaruit blijkt dat het de tenuitvoerlegging van een levenslange gevangenisstraf als een inhumane behandeling ziet in de zin van artikel 3 van het Europees Verdrag voor de Rechten van de Mens (EVRM), als er juridisch en feitelijk geen perspectief op invrijheidstelling wordt geboden. Het Hof oordeelt dat de Europese lidstaten aan (levens)langgestraften perspectief moeten bieden door verlofmogelijkheden (indien verantwoord) en een beoordelingsmoment voor vroegtijdige invrijheidstelling.\nOp 9 juli 2013 heeft de Grote Kamer van het Europese Hof tot bescherming van de Rechten van de Mens (het Hof) uitspraak gedaan in de zaak die drie levenslanggestraften tegen het Verenigd Koninkrijk hadden aangespannen (Vinter e.a). De uitspraak is van direct belang voor zowel de oplegging als de tenuitvoerlegging van de levenslange gevangenisstraf in het Verenigd Koninkrijk en Nederland. Volgens de uitspraak van het Hof moet een levenslange straf verkortbaar zijn en uitzicht bieden op invrijheidstelling. De betrokken staat moet dan ook voorzien in een hiertoe ge\u00ebigende procedure (\u2018dedicated mechanism\u2019). Deze procedure moet bij oplegging van de straf bestaan. Zo niet, dan is de straf vanaf het begin in strijd met het verbod van een inhumane behandeling (artikel 3 EVRM).\nHieronder de specifieke regelingen per land.\nBelgi\u00eb.\nIn Belgi\u00eb is de levenslange opsluiting de maximumstraf voor bepaalde misdaden. Enkel het hof van assisen kan een beschuldigde tot een levenslange opsluiting veroordelen. Wanneer een misdaad gecorrectionaliseerd wordt, kan een beklaagde door de correctionele rechtbank niet tot een levenslange vrijheidsstraf veroordeeld worden. De correctionele rechtbank spreekt gevangenisstraffen uit, die steeds tijdelijk zijn. Terminologisch is er een onderscheid tussen levenslange opsluiting (voor gemeenrechtelijke misdaden) en levenslange hechtenis (voor politieke misdaden). Overigens is 'levenslang' geen correcte juridische term. Het woord wordt steeds gevolgd door de opgelegde straf, namelijk de opsluiting.\nUit handen gegeven jongeren kunnen geen levenslang krijgen (art. 12 Sw.).\nBelgische doodstraffen werden al onder het bewind van koning Leopold I vrijwel systematisch omgezet in levenslange dwangarbeid, tot de doodstraf in 1996 ook formeel werd afgeschaft.\nIn de praktijk kan de tot levenslange opsluiting veroordeelde tot het einde van zijn dagen in gevangenschap worden gehouden, zoals bijvoorbeeld Jan Caubergh en Roland Feneulle (beiden overleden in 2013). Wel biedt de Wet van 5 maart 1998 betreffende de voorwaardelijke invrijheidstelling na minimaal 15 jaar de mogelijkheid op voorwaardelijke invrijheidstelling (tot 2013 kon dit al na 10 jaar). Andere mogelijkheden om vroeger vrij te komen zijn voorlopige invrijheidstelling en genade. Het is daardoor vrij uitzonderlijk dat een tot levenslange opsluiting veroordeelde effectief in de gevangenis sterft.\nDenemarken.\nIn Denemarken betekent 'levenslang' dat de veroordeelde voor onbepaalde tijd in gevangenschap zit en in de praktijk vrijwel altijd een voorwaardelijke invrijheidstelling krijgt na verloop van tijd. Er is een wettelijke regeling waardoor de rechter en de reclassering kunnen besluiten tot voorwaardelijke invrijheidstelling.\nDuitsland.\nIn Duitsland wordt de situatie van elke veroordeelde tot levenslang na 15 jaar detentie beoordeeld door een onafhankelijke kamer van drie rechters. Als zij voorwaardelijke invrijheidstelling overwegen, kunnen zij een uitgebreid onderzoek starten om vast te stellen of een voorwaardelijke invrijheidstelling verantwoord is. Dit systeem geldt alleen voor Duitsland, maar wordt door deskundigen gezien als een voorbeeld voor alle landen, met een balans tussen mensenrechten en veiligheid voor de maatschappij.\nEngeland en Wales.\nEngeland en Wales kennen een zeer uitgebreide wetgeving voor de levenslange gevangenisstraf, met een vastgestelde minimumduur voor bepaalde delicten en keuze-elementen, waar rechters kunnen bepalen hoelang de straf duurt. Dit is het zogenaamde \"tariff-systeem\".\nEstland.\nIn Estland betekent 'levenslang' dat de veroordeelde voor onbepaalde tijd in gevangenschap zit. Voorwaardelijke invrijheidstelling is mogelijk na een detentie van minimaal 30 jaar. De president heeft de bevoegdheid gratie te verlenen, maar dit is nog nooit gebeurd.\nFinland.\nIn Finland kent men wel de levenslange gevangenisstraf, maar het is gebruikelijk dat er na 12 tot 14 jaar detentie gratie wordt verleend.\nFrankrijk.\nIn Frankrijk bestaat een levenslange gevangenisstraf (\"perp\u00e9tuit\u00e9 incompressible\") sinds 1 februari 1994 (\"la loi 94-891 du 1er f\u00e9vrier 1994\") in geval van kindermoord voorafgegaan door verkrachting, foltering of barbarij. In maart 2011 als onderdeel van de wet LOPPSI 2, werd levenslang zonder voorwaardelijke vrijlating uitgebreid tot gevallen van moorden op personen bekleed met openbaar gezag, mits zij zijn begaan met voorbedachten rade dan wel door een georganiseerde bende. Deze uitbreiding was een initiatief van president Nicolas Sarkozy, na de moord op een politieagent door een lid van de terroristische organisatie ETA in maart 2010. Voor andere delicten bestaat er een regeling voor vervroegde invrijheidstelling na 15 jaar detentie.\nIerland.\nIn Ierland betekent 'levenslang' dat de veroordeelde voor onbepaalde tijd in gevangenschap zit en in de praktijk vrijwel altijd na een aantal jaar vrijkomt door middel van een beroep, gratie of een voorwaardelijke invrijheidstelling. Er is een wettelijke regeling waardoor de rechter en de reclassering kunnen besluiten tot voorwaardelijke invrijheidstelling.\nItali\u00eb.\nIn Itali\u00eb betekent 'levenslang' dat de veroordeelde voor onbepaalde tijd in gevangenschap zit. Voorwaardelijke invrijheidstelling is mogelijk na een detentie van minimaal 26 jaar.\nLitouwen.\nIn Litouwen betekent 'levenslang' dat de veroordeelde voor onbepaalde tijd in gevangenschap zit. Voorwaardelijke invrijheidstelling is mogelijk na een detentie van minimaal 26 jaar.\nNederland.\nIn Nederland kent men geen regeling voor voorwaardelijke invrijheidstelling bij een levenslange gevangenisstraf. Gratie kan verleend worden bij koninklijk besluit. Dit is sinds 1970 vijf keer gebeurd. De levenslange celstraf werd in 1870 ingevoerd als vervanging van de doodstraf.\nVolgens de richtlijnen van het Openbaar Ministerie is de straf levenslang gereserveerd voor de ernstigste delicten, waarbij er bijvoorbeeld meerdere doden gevallen zijn. In enkele gevallen werd levenslang opgelegd voor een enkelvoudige moord, maar dan was er sprake van een justiti\u00eble voorgeschiedenis. Behalve met de ernst van het delict wordt er ook rekening gehouden met de persoonlijke omstandigheden van de verdachte. In 2003 nam de Tweede Kamer een wetsvoorstel aan dat het mogelijk maakt leiders van terroristische organisaties levenslang op te leggen. In 2017 zijn de regels gewijzigd waardoor er na 25 jaar een herbeoordeling moet plaatsvinden van een opgelegde levenslange gevangenisstraf. Hiermee zijn de Nederlandse regels in lijn met de eisen van de EVRM. Nadat deze maatregel van kracht werd, werd er een toename van het aantal tot levenslang veroordeelden zichtbaar.\nRechters kunnen een tbs-maatregel opleggen om personen buiten de samenleving te houden indien aannemelijk kan worden gemaakt dat ze ten tijde van het delict verminderd toerekeningsvatbaar waren en de kans op herhaling zeer groot blijft. Tbs kan in deze zin een verkapte vorm van levenslang worden. De langstzittende tot tbs veroordeelde was Theo H., die meer dan 50 jaar (tussen 1960 en 2011) in tbs-klinieken zat.\nAantal levenslanggestraften.\nSinds de invoering van het Wetboek van Strafrecht, is in de periode van 1886 tot 1945 34 keer een levenslange gevangenisstraf opgelegd. Van 1945 tot 1970 werd de straf 14 maal opgelegd (oorlogsmisdadigers onder de bijzondere rechtspleging buiten beschouwing gelaten). In de jaren 1970 werd de levenslange gevangenisstraf niet opgelegd. Na 1980 is aan 61 personen een levenslange gevangenisstraf opgelegd. De rechter leek steeds vaker levenslang op te leggen. Om die reden is in 2006 een wetswijziging in werking getreden die een gevangenisstraf van dertig jaar mogelijk maakt voor de misdrijven waarvoor voorheen twintig jaar opgelegd kon worden.\nGratie.\nEr is geen regeling tot voorwaardelijke invrijheidstelling, maar een veroordeelde kan een gratieverzoek indienen. Bij koninklijk besluit kan gratie worden verleend en wordt levenslang omgezet in een tijdelijke celstraf. Dit besluit wordt genomen door de minister voor Rechtsbescherming en ondertekend door de koning. De minister zal hiervoor altijd het advies van het Openbaar Ministerie, de rechtbank en medische adviseurs inwinnen. Daarnaast houdt hij rekening met gevoelens in de samenleving. Het was lange tijd gebruikelijk dat een levenslanggestrafte gegratieerd werd. Van de 48 levenslanggestraften van 1886 tot 1970 kreeg 83% uiteindelijk gratie. In 1967 is berekend dat deze straffen na gemiddeld 15,7 jaar werden omgezet in een tijdelijke gevangenisstraf. Na 1970 kwamen nog vijf levenslang veroordeelden vrij door gratie.\nAan levenslang veroordeelden met een veroordeling n\u00e1 1970 is drie keer gratie verleend, namelijk een bijzonder geval in 2009, aan \nCevdet Y\u0131lmaz in 2021 en aan Loi Wah Chung in 2021. Gratie lijkt sporadischer te worden en levenslang wordt daarmee letterlijk levenslang. Enkele verdachten die levenslang hadden gekregen, hebben geprobeerd via de Hoge Raad een uitspraak af te dwingen dat de levenslange gevangenisstraf in Nederland niet mag worden opgelegd, omdat dit in strijd zou zijn met Europese verdragen. De Hoge Raad oordeelde dat levenslange gevangenisstraf mag worden opgelegd omdat aan een levenslang gestrafte nog steeds gratie kan worden verleend.\nDe langstzittende tot levenslang veroordeelde is Appie Abbenhuis, die vanaf 1994 detentie ondergaat.\nNoorwegen.\nNoorwegen kent geen levenslange gevangenisstraf. De maximale gevangenisstraf duurt 21 jaar. Na de aanslagen in 2011 door Anders Breivik zocht men naar een manier om de Noorse samenleving voorgoed tegen hem te beschermen. Na de maximale straf kan de detentie telkens met vijf jaar worden verlengd, indien geconstateerd wordt dat de veroordeelde nog steeds een gevaar is voor de samenleving.\nPolen.\nIn Polen betekent 'levenslang' dat de veroordeelde voor onbepaalde tijd in gevangenschap zit. Voorwaardelijke invrijheidstelling is mogelijk na een detentie van minimaal 25 jaar.\nSchotland.\nIn Schotland betekent 'levenslang' dat de veroordeelde voor onbepaalde tijd in gevangenschap zit en in de praktijk vrijwel altijd na een aantal jaar vrijkomt door middel van een beroep, gratie of een voorwaardelijke invrijheidstelling. Er is een wettelijke regeling waardoor de rechter en de reclassering kunnen besluiten tot voorwaardelijke invrijheidstelling.\nVerenigde Staten van Amerika.\nIn de Verenigde Staten verschilt de opvatting van levenslang sterk per staat. Meestal wordt er geen 'levenslang' gegeven, maar een straf die veel langer is dan een normaal mensenleven (bijvoorbeeld 200 jaar voor meerdere moorden). In een gerechtelijke uitspraak kan worden opgenomen of een later beroep of vrijlating mogelijk is of niet.\nVlucht naar Mexico.\nIn Mexico is de maximale gevangenisstraf 60 jaar. Het Mexicaanse Hooggerechtshof heeft in 2001 bepaald dat een levenslange gevangenisstraf zonder de mogelijkheid op beroep ongrondwettelijk is omdat het wreed en ongebruikelijk hard is, en dat het Artikel 18 van de Mexicaanse Grondwet schendt. Daarna kwamen er geruchten in omloop die zeiden dat veel Amerikaanse misdadigers naar Mexico zijn gevlucht omdat ze wisten dat Mexico ze waarschijnlijk niet zou uitleveren aan de VS (of een ander land waar de maximumstraf hoger ligt dan wat volgens de Mexicaanse wet toegestaan is). Het verschil tussen de Amerikaanse en de Mexicaanse visie op levenslange gevangenisstraffen heeft hoge spanningen veroorzaakt in de internationale politiek totdat het Mexicaanse Hooggerechtshof de mogelijkheid op uitlevering weer openstelde."}
{"id": "10465", "revid": "1061913", "url": "https://nl.wikipedia.org/wiki?curid=10465", "title": "Gratie", "text": "Onder gratie of genade wordt het kwijtschelden, verminderen of veranderen verstaan van straffen die door de rechter zijn opgelegd. Amnestie betekent het volledig kwijtschelden van een straf, aan bepaalde individuen of aan allen die voor een bepaald strafbaar feit zijn veroordeeld.\nGratie is niet hetzelfde als vrijspraak. Vrijspraak houdt in dat het ten laste gelegde feit niet wettelijk en overtuigend bewezen is. Vroeger werd gratie soms verleend aan mensen die beweerden dat ze onterecht veroordeeld waren. Nu bestaat hiervoor een beroepsprocedure. Sommigen beschouwen het verkrijgen van gratie dan ook als een schuldbekentenis: Alfred Dreyfus (onterecht veroordeeld voor spionage) kreeg in 1899 gratie en nam daar geen genoegen mee.\nEr kan onderscheid worden gemaakt tussen:\nIn sommige landen heeft een rechter niet de mogelijkheid minder dan een wettelijke minimumstraf op te leggen. Vindt de rechter dat onrechtvaardig (bijvoorbeeld omdat de verdachte gedwongen werd of met goede bedoelingen handelde), dan zal de rechter bij het staatshoofd een gratieverzoek indienen. In de praktijk wordt zo'n verzoek vrijwel altijd ingewilligd.\nGratie wordt soms ook toegepast in landen waar de doodstraf officieel nog bestaat, maar waar deze niet meer uitgevoerd wordt. Ter dood veroordeelden kunnen dan gratie inroepen, hierbij wordt de doodstraf omgezet in een levenslange gevangenisstraf.\nGratie wordt zowel in Nederland als in Belgi\u00eb verleend bij koninklijk besluit.\nBelgi\u00eb.\nIn Belgi\u00eb wordt het recht van de Koning om straffen kwijt te schelden 'recht van genade' genoemd. 'Koning' dient verstaan te worden als 'Uitvoerende macht', dit wil zeggen de koning (of regent) als staatshoofd, samen met de regering en op initiatief van de bevoegde minister. Het is het staatshoofd onmogelijk om persoonlijk genade te verlenen. Aanvragers kunnen hun verzoek aan de minister richten, maar kunnen zich ook in een handgeschreven brief richten tot de Koning der Belgen. Alle aanvragen komen terecht, voor onderzoek en advies, bij de bevoegde 'Dienst Genade' van het Ministerie van Justitie.\nNederland.\nIn welke gevallen kan gratie worden verleend?\nGratie kan worden verleend van alle hoofdstraffen, bijkomende straffen en bepaalde maatregelen die door een Nederlandse strafrechter zijn opgelegd.\nEr zijn twee redenen waarom gratie kan worden verleend:\nIn alle gevallen geldt ook dat er sprake moet zijn van een onherroepelijke veroordeling. Dat wil zeggen dat geen hoger beroep of cassatie meer mogelijk is.\nWanneer kan geen gratie worden verleend?\nIn de eerste drie maanden nadat het vonnis of arrest onherroepelijk is geworden, wordt in principe geen gratie verleend. Verder kan geen gratie worden verleend bij geldboeten die lager zijn dan 340 euro. Ook kan geen gratie worden verkregen van bijvoorbeeld transacties met de officier van justitie en van belastingaanslagen. In deze gevallen is namelijk geen sprake van een straf of maatregel die door de strafrechter is opgelegd.\nHoe wordt een gratieverzoek ingediend?\nVoor het indienen van een gratieverzoek wordt gebruikgemaakt van het gratieformulier, dat kan worden verkregen bij het ministerie van Justitie, afdeling Justis.\nEen gratieverzoek kan worden ingediend door de betrokkene zelf, maar kan ook door een advocaat of raadsman, de reclassering of familieleden worden ingediend. Als het verzoek wordt gedaan door een derde, dan wordt dat alleen in behandeling genomen als de betrokkene ermee akkoord gaat en het formulier mede ondertekent.\nOm het verzoek te onderbouwen, moeten bewijsstukken worden meegestuurd. Een bewijsstuk kan zijn: een werkgeversverklaring, een verklaring van een medisch specialist of een verklaring van een afkickkliniek. Maar het kan ook een ander document zijn dat van belang kan zijn bij de beoordeling.\nHoe wordt een gratieverzoek behandeld?\nEen gratieverzoek kan worden ingediend door de veroordeelde zelf of door zijn raadsman. Verzoeken kunnen ook worden ingediend door de reclassering en familieleden. Een gratieverzoek dient gericht te worden aan de koning.\nBetrokkene wordt door de politie in zijn of haar woonplaats uitgenodigd om een toelichting te geven op het gratieverzoek. Als betrokkene gedetineerd is, wordt vanuit de inrichting een rapportage opgemaakt. De politie-inlichtingen of inrichtingsrapportage gaat samen met het gratieverzoek naar het Openbaar Ministerie, waarna een advies (het verslag) wordt uitgebracht. Daarna gaat het gehele pakket naar de rechter (die destijds de straf heeft opgelegd). De rechter brengt advies uit aan de koning. Op het ministerie vindt daarna de praktische voorbereiding van de beslissing plaats.\nDe gemiddelde behandelingsduur van een gratieverzoek is zes maanden.\nAls een gratieverzoek is afgewezen dan is de zaak daarmee in principe afgedaan. Als een tweede gratieverzoek wordt ingediend en er is sprake van nieuwe omstandigheden dan kan dit in behandeling worden genomen. Het tweede verzoek heeft echter geen opschortende werking."}
{"id": "10466", "revid": "154519", "url": "https://nl.wikipedia.org/wiki?curid=10466", "title": "Fysiotherapie", "text": "Fysiotherapie of kinesitherapie is een paramedisch beroep dat zich bezighoudt met de behandeling van klachten aan het steun- en bewegingsapparaat van de mens. In Nederland spreekt men van fysiotherapie, in Belgi\u00eb van kinesitherapie.\nDe fysiotherapie is voortgekomen uit de heilgymnastiek, die tot de jaren 1960 werd beoefend door een heilgymnast. In Nederland is het Koninklijk Nederlands Genootschap voor Fysiotherapie (KNGF) de beroepsorganisatie van fysiotherapeuten, in Belgi\u00eb is dit Axxon.\nPati\u00ebnten met klachten met betrekking tot het steun- en bewegingsapparaat worden, ondersteund door oefeningen of verschillende fysische therapie\u00ebn, geholpen om beweeglijkheid te verbeteren of te behouden en pijn te verminderen. Er zijn verschillende vormen van fysiotherapie waarmee klachten worden behandeld zoals elektrotherapie, fysiotraining, fysische therapie, massagetherapie en oefentherapie.\nDe fysiotherapeut doet een lichamelijk onderzoek, stelt een behandelplan op en bespreekt dat met de pati\u00ebnt. Het is altijd de pati\u00ebnt die verantwoordelijk blijft voor zijn eigen genezing. De fysiotherapeut speelt hierbij een ondersteunende rol.\nHet doel van de behandelingen kan bijvoorbeeld zijn:\nSpecialisaties.\nFysiotherapie kent onder andere de volgende specialisaties:\nOpleiding.\nEen fysiotherapeut is een gediplomeerd beoefenaar van de fysiotherapie en in Nederland een beschermd beroep wat inhoudt dat iemand zich alleen zo mag noemen wanneer deze de vierjarige gelijknamige hbo-studie succesvol heeft afgerond en tevens een BIG-registratie bezit. Een kinesitherapeut kan een RIZIV-nummer verkrijgen als diegene ofwel een universitaire opleiding van 5 jaar achter de rug heeft. Vroeger was dit ook mogelijk na een opleiding van vier jaar aan een hogeschool.\nVergoeding via zorgverzekering.\nNederland.\nIn het Nederlandse zorgsysteem is fysiotherapie een van de meest gekozen dekkingen in het aanvullend pakket van zorgverzekeringen. In tegenstelling tot de basisverzekering is een aanvullende verzekering niet verplicht. De mate van vergoeding is sterk afhankelijk van de gekozen verzekering en kan vari\u00ebren van enkele behandelingen tot het gehele behandeltraject. In Nederland kunnen mensen sinds 1 januari 2007 rechtstreeks een fysiotherapeut bezoeken als ze klachten hebben; voor deze datum had men een verwijzing van een huisarts of specialist nodig.\nBelgi\u00eb.\nIn Belgi\u00eb wordt kinesitherapie terugbetaald na consultatie bij een arts. Nochtans zijn er goede redenen om kinesitherapie met directe toegang te verlenen. Bij maar liefst 85% van de musculosketale aandoeningen is een bezoek aan de huisarts overbodig"}
{"id": "10467", "revid": "68130579", "url": "https://nl.wikipedia.org/wiki?curid=10467", "title": "Geneefse Conventies", "text": "De Geneefse Conventies is de verzamelnaam voor de verdragen die van 1864 tot 1949 zijn geformuleerd in Gen\u00e8ve en die, als onderdeel van het internationaal humanitair recht, de rechtsregels bepalen ten tijde van een gewapend conflict. De conventies zijn het resultaat van de inspanningen van de Zwitser Henri Dunant, die gemotiveerd was door de oorlogsverschrikkingen die hij zag tijdens de Slag van Solferino in 1859. Henri Dunant was tevens stichter van het Rode Kruis. Beschuldigingen van schending van de Geneefse Conventies kunnen door de landen die de conventies hebben ondertekend voor het Internationaal Gerechtshof of het Permanent Hof van Arbitrage in Den Haag worden gebracht.\nLeden.\nOp 21 augustus 2006 maakte het Internationale Rode Kruis bekend dat met de ondertekening van de verdragen door Nauru en Montenegro alle landen ter wereld (194 in totaal) zich aan de conventies onderwerpen. Hiermee zijn dit de eerste verdragen die wereldwijd aanvaard zijn. Het aantal leden is met de toetreding van Zuid-Soedan op 25 januari 2011 en Palestina op 2 april 2014 gestegen tot 196.\nDe Geneefse Conventies van 1949.\nDe conventies werden later met drie protocollen aangevuld (die niet door alle landen zijn geratificeerd):"}
{"id": "10468", "revid": "211114", "url": "https://nl.wikipedia.org/wiki?curid=10468", "title": "Dag Hammarskj\u00f6ld", "text": "Dag Hjalmar Agne Carl Hammarskj\u00f6ld (J\u00f6nk\u00f6ping, 29 juli 1905 \u2013 Ndola, 18 september 1961) was een Zweeds diplomaat. Hij was secretaris-generaal van de Verenigde Naties van 10 april 1953 tot 18 september 1961 toen hij stierf als gevolg van een vliegtuigongeluk tijdens zijn vredesmissie in Congo. Hammarskj\u00f6ld kreeg in 1961 postuum de Nobelprijs voor de Vrede.\nBiografie.\nZijn geboortestreek lag in Centraal-Zuid-Zweden. Hij was de vierde zoon van Hjalmar Hammarskj\u00f6ld (premier van Zweden tijdens de Eerste Wereldoorlog) en M.C. (Agnes) Almquist.\nHij werd opgevoed in de universiteitsstad Uppsala, waar zijn vader gouverneur van de provincie Uppsala l\u00e4n was.\nOp achttienjarige leeftijd deed hij eindexamen en schreef zich in aan de Universiteit van Uppsala. Daar studeerde hij in 1925 met onderscheiding af in de geesteswetenschappen en doctoreerde in taalkunde, literatuur en geschiedenis. Tijdens de volgende drie jaren volgde hij met succes een studie voor een graad als filosofisch licentiaat in de economie. Hij zette zijn studies voor twee jaren voort op dezelfde universiteit en voleindigde zijn kandidatuur rechten in 1930.\nJonge carri\u00e8re.\nDag Hammarskj\u00f6ld verhuisde toen naar Stockholm, waar hij secretaris werd van een commissie die zich bezighield met werkloosheid. Dit was van 1930 tot 1934. Op hetzelfde moment schreef hij zijn doctoraalthesis, getiteld \"Konjunkturspridningen\" (De spreiding van de conjunctuur). In 1933 ontving hij de graad van doctor van de Universiteit van Stockholm, waar hij ook assistent werd van een professor in de politieke economie.\nHoewel hij nooit deel uitmaakte van een politieke partij, waarbij hij zichzelf als een onafhankelijke beschouwde, diende Dag Hammarskj\u00f6ld op verschillende Zweedse regeringsposten. Op een leeftijd van 31 en na \u00e9\u00e9n jaar gediend te hebben als secretaris in de Nationale Bank van Zweden, kreeg Hammarskj\u00f6ld de post toegewezen als permanente ondersecretaris van het ministerie van Financi\u00ebn. Dit was toen een van de veeleisendste opdrachten in dienst van de Zweedse regering. Van 1941 tot 1948 was hij tegelijk voorzitter van de Nationale Bank aangewezen door de regering. Dit was de eerste keer dat \u00e9\u00e9n persoon beide ambten cumuleerde.\nIn het voorjaar van 1945 werd hij aangewezen als adviseur van het kabinet van Financi\u00ebn waar hij economische problemen moest mee helpen oplossen en co\u00f6rdineren tussen verschillende departementen om de problemen die kwamen in de naoorlogse periode op te lossen. Tijdens deze jaren speelde Hammarskj\u00f6ld een belangrijke rol in de vorming van Zwedens financi\u00eble politiek. Hij zorgde voor een aantal handels- en financi\u00eble overeenkomsten met andere landen waaronder de Verenigde Staten en het Verenigd Koninkrijk.\nIn 1947 werd hij toegewezen aan het Ministerie van buitenlandse zaken, waar hij verantwoordelijk was voor al de economische vragen en had hij een rang als ondersecretaris. In 1949 werd hij secretaris-generaal van de vreemdelingendienst en in 1951 voegde hij zich bij het Kabinet als minister zonder portefeuille. In feite werd hij de plaatsvervangende minister voor Buitenlandse Zaken, die de belangrijke economische problemen en verschillende plannen voor nauwe economische samenwerking behandelde.\nHij was de afgevaardigde voor de Conferentie van Parijs in 1947, die een sleutelmoment was in het oprichten van het Marshallplan. Hij was hoofdafgevaardigde van zijn land voor de Conferentie van Parijs in 1948 voor de Organisatie voor Europese Economische Samenwerking (OEEC). Enkele jaren diende hij als ondervoorzitter van het uitvoerend comit\u00e9 van de OEEC. In 1950 werd hij voorzitter van de Zweedse delegatie voor UNISCAN, opgericht om de economische samenwerking tussen het Verenigd Koninkrijk en de Scandinavische landen te bevorderen. Hij was ook lid van de adviesraad voor het door de regering gesubsidieerde Economisch Onderzoeksinstituut.\nHij was ondervoorzitter van de Zweedse delegatie voor de zesde Algemene Vergadering van de Verenigde Naties in Parijs in 1951 en 1952 en hij fungeerde als voorzitter van de nationale delegatie op de zevende Algemene Vergadering van de Verenigde Naties in New York in 1952 en 1953.\nOp 20 december 1954 werd hij lid van de Zweedse Academie, de organisatie die de Nobelprijzen voor literatuur uitdeelt. Hij werd verkozen om te zetelen in de Academie, die eerder voorgezeten werd door zijn vader.\nVerenigde Naties, reizen.\nHammarskj\u00f6ld werd benoemd tot secretaris-generaal van de Verenigde Naties door de Algemene Vergadering op 7 april 1953. Later werd hij nogmaals benoemd voor een ambtstermijn van vijf jaren in 1957, meer dan zes maanden voor het be\u00ebindigen van zijn eerste ambtstermijn.\nTijdens zijn periode als secretaris-generaal droeg Hammarskj\u00f6ld vele verantwoordelijkheden voor de Verenigde Naties in zijn pogingen om verdere oorlogen te vermijden en de andere opdrachten van het charter te vervullen.\nIn het Midden-Oosten betekende dit voortdurende diplomatieke onderhandelingen ter ondersteuning van de Aramese Overeenkomst tussen Isra\u00ebl en de andere Arabische staten en vooruitgang te promoten van verdere vooruitgang tot betere en vredigere omstandigheden in de omgeving. Verder was hij verantwoordelijk voor de organisatie van de Verenigde Naties Noodgevallen Dienst (UNEF) en zijn verdere administratie, het vrijmaken van het Suezkanaal in 1957 en ondersteuning voor een vreedzame oplossing van het Suezkanaal incident. Daarnaast heeft hij nog andere verwezenlijkingen op zijn palmares staan, zoals de organisatie en administratie van de Verenigde Naties Observatie Groep in Libanon (UNOGIL) en het opzetten van een bureau van de speciale afgezant van de secretaris-generaal in Jordani\u00eb in 1958.\nIn 1955 werden, als gevolg van zijn bezoek aan Peking (30 december 1954\u201313 januari 1955), 15 gevangengenomen Amerikaanse piloten, die hadden gediend tijdens het Commando van de Verenigde Naties, vrijgelaten door de Chinese Volksrepubliek. Hammarskj\u00f6ld reisde ook naar vele landen in Afrika, Azi\u00eb, Europa, Noord- en Zuid-Amerika en het Midden-Oosten voor enerzijds specifieke taken of om zijn betrokkenheid te tonen aan de leden van het plaatselijke bestuur en problemen in verschillende regio's.\nOp een van deze trips (van 18 december 1959 tot 31 januari 1960) bezocht de secretaris-generaal 21 landen en gebieden in Afrika. Deze trip omschreef hij later als \"strikt professioneel voor studie, voor informatie\" en waar hij \"een zicht kreeg op de politieke verantwoordelijkheden in het Afrika van vandaag\".\nLater in 1960, toen president Joseph Kasavubu en eerste minister Patrice Lumumba van de jonge republiek Congo een ernstig verzoek verzonden om \"dringende ondersteuning\" van Congo door militairen van de Verenigde Naties, belegde de secretaris-generaal een vergadering van de veiligheidsraad op 13 juli en vroeg hij de leden \"zo snel mogelijk\" te reageren op het verzoek. Er kwamen acties van de veiligheidsraad van de Verenigde Naties in Congo en de secretaris-generaal zelf maakte vier reizen naar Congo om toezicht te houden op de acties van de Verenigde Naties. De eerste twee reizen naar Congo werden gemaakt in juli en augustus 1960. Dan in januari van het volgende jaar stopte de secretaris-generaal onderweg naar Zuid-Afrika op een andere missie in verband met racistische problemen in dat land. De vierde trip naar Congo begon op 12 september en eindigde met een fataal vliegtuigongeval nabij Ndola, Noord-Rhodesi\u00eb (nu Zambia).\nOp andere vlakken was Hammarskj\u00f6ld verantwoordelijk voor de organisatie in 1955 en 1958 van de eerste en tweede internationale VN-conferentie voor het vreedzame gebruik van kernenergie in Gen\u00e8ve en voor het plannen van een VN-conferentie die in 1962 gehouden werd voor het toepassen van technologie ten voordele van de minder ontwikkelde gebieden in de wereld.\nVolgens Hammarskj\u00f6ld was de UNO nooit bedoeld om van de aarde een paradijs te maken, w\u00e9l om te voorkomen dat zij zou veranderen in een hel.\nDood.\nOp 17 september 1961 rond 17u was Dag Hammarskj\u00f6ld opgestegen van Leopoldstad met de bedoeling om een staakt-het-vuren te onderhandelen met de Katangese president Mo\u00efse Tshomb\u00e9. Deze verbleef toen in Bancroft. Aanleiding waren de gevechten tussen het secessionistische Katanga en de VN-troepen. De ONUC-missie had net \"Operatie Morthor\" gelanceerd om de Katangese gendarmes te verzwakken, maar ze kregen te maken met luchtbombardementen vanuit een Fouga Magister en werden teruggedreven.\nOngeval of aanslag?\nOp enkele kilometers van de bestemming Ndola stortte Hammarskj\u00f6lds \"Albertina\", een Douglas DC-6 gecharterd bij de Zweedse maatschappij Transair, neer in het woud. Het was kort na middernacht. Geen van de zestien inzittenden overleefde het ongeval. De Amerikaanse lijfwacht Harold Julien zou echter pas zes dagen later aan zijn verwondingen bezwijken en kon nog verklaren dat er zich v\u00f3\u00f3r de crash een ontploffing had voorgedaan.\nOnmiddellijk waren er vermoedens dat het om een moordaanslag ging, maar nooit is echt opgehelderd wat de oorzaak van het ongeval was. De Rhodesische koloniale autoriteiten wijten het aan een fout van de piloot. Het rapport van de VN over de omstandigheden van het ongeval bood geen uitsluitsel.\nOnderzoek enkele decennia later door Susan Williams bracht een aantal nieuwe elementen aan het licht. Ze beschreef een getuigenis van Charles Southall, die toen werkte voor een afluisterstation van de Amerikaanse NSA in Cyprus. Hij en zijn mede-officieren onderschepten op 17 september 1961 een communicatie van een piloot boven Ndola die een DC-6 onder vuur nam. In 2013 adviseerde een internationale commissie van vier juristen, die de dood van Hammarskj\u00f6ld opnieuw onder de loep had genomen, om het onderzoek naar de zaak te heropenen.\nIn april 2014 onthulde \"The Guardian\" verdere bewijzen voor de theorie dat het vliegtuig van Hammarskj\u00f6ld was neergehaald. De krant baseerde zich op een pas in de openbaarheid geraakt telegram dat dateerde van kort na de feiten. Daarin identificeerde VS-ambassadeur Ed Gullion een zekere \"Vak Riesseghel\" als verdachte en vroeg hij zijn regering om druk uit te oefenen op de Belgische en Rhodesische autoriteiten om hem aan de grond te houden.\nHet ging om Jan van Risseghem, een Belgische huurling die op dat moment commandant was van de Katangese luchtmacht (Avikat). Avikat had reeds het grootste deel van zijn gevechtsklare vliegtuigen verloren, op een Fouga Magister CM-170 na (ingeschreven als KAT 92). Jan van Risseghem was een van de weinige Katangese militairen die capabel was om dit toestel te besturen.\nDe documenten waarop Gullion zich baseerde en de NSA-archieven van het station in Cyprus zijn tot op heden, januari 2019, niet vrijgegeven. Van Risseghem zelf, die in 2007 is overleden, heeft steeds volgehouden dat hij op de dag van de crash niet in Katanga was. Volgens logboeken was hij toen elders aan het vliegen. Er wordt echter ook aan getwijfeld of deze logboeken correcte informatie geven.\nIn 2015 werd door de VN een nieuw onderzoek opgestart, onder leiding van Mohamed Chande Othman, een hoge magistraat uit Tanzania. In dat rapport wordt naast Van Risseghem ook melding gemaakt van een Belgische huurling, \"Beukels\", die het bewuste vliegtuig per ongeluk zou hebben neergeschoten. Het zou de bedoeling geweest zijn om het vliegtuig te dwingen om op de luchthaven van Kamina in Katanga te landen, maar een waarschuwingsschot van Beukels zou de DC-6 geraakt hebben met de fatale gevolgen. Volgens het rapport zou Beukels dit hebben bevestigd aan een Franse diplomaat en zouden er opnames bestaan waarop die diplomaat dit verhaal bevestigt. Noch de Franse noch de Belgische regering kon de onderzoekers meer informatie over deze Beukels verschaffen.\nIn de documentaire \"Deadly Mission\" (2016) stelden onderzoekers vast dat technisch bewijs voor een aanval van buitenaf of voor het niet goed functioneren van de apparatuur van het vliegtuig ontbrak. Ze concludeerden dat de oorzaak van de crash een combinatie was van vermoeidheid van de piloten (die al 17 uren in touw waren) en het ontbreken van de heuvel op de gebruikte kaart.\nIn de documentaire \"Cold Case Hammarskj\u00f6ld\" (2019) werd Van Risseghem opnieuw aangewezen als dader. Oud-parachutist Pierre Coppens getuigde daarin dat hij hem had verteld over het neerhalen. Van Risseghem was tijdens de Tweede Wereldoorlog piloot bij de Royal Air Force, daarna verkeersvlieger bij Sabena en trad vervolgens in dienst als piloot en adviseur bij de rebellen van Tshombe. In opdracht van de rebellengroep zou hij het vliegtuig met een gevechtsvliegtuig hebben neergehaald. Twee voormalige piloten betwistten dat dit technisch mogelijk was.\nHet onderzoek naar het verongelukken van het vliegtuig is nog niet afgesloten. In 2019 publiceerde Mohammed Chande Othman namens de VN een rapport over zijn onderzoek. Het Verenigd Koninkrijk, Rusland, Zuid-Afrika en de Verenigde Staten houden wellicht nog informatie achter.\nHet hernieuwde onderzoek leidt tot kritiek op inlichtingendiensten, zoals op MI 6 in het Verenigd Koninkrijk.\nOnderscheidingen.\nDag Hammarskj\u00f6ld kreeg eredoctoraten van Uppsala College (Zweden), de Universiteit van Oxford (Verenigd Koninkrijk); in de Verenigde Staten van Harvard, Yale, Princeton, Columbia, de Universiteit van Pennsylvania, Amherst, Johns Hopkins, de universiteit van Californi\u00eb en Ohio University, en in Canada van het Carlton College en van de McGill University. Postuum kreeg hij op 6 oktober 1998 de naar hem genoemde Dag Hammarskj\u00f6ldmedaille toegekend.\nMerkstenen.\nIn 1963 verscheen van zijn hand \"Merkstenen\" (Zweedse titel: \"V\u00e4gm\u00e4rken\"), een bundel mystieke, zeer persoonlijke dagboekfragmenten, een soort testament, aforismen en haiku's waar hij van zijn jeugd tot zijn dood aan had gewerkt. Hammarskj\u00f6ld volgde daarin zijn eigen eenzame, diepe, eigenzinnige sporen langs de psalmen tot Nietzsche, van het evangelie tot Meester Eckhart, Zweedse dichters en Hermann Hesse.\nWandelpad.\nIn Noord-Zweden, Zweeds-Lapland, ligt het Dag Hammerskj\u00f6ldpad, dat in 2004 werd geopend. Het is een wandelroute van ongeveer 110 kilometer; onderdeel van een groot wandelpad, het 'Kungsleden' (Koningspad)."}
{"id": "10469", "revid": "366702", "url": "https://nl.wikipedia.org/wiki?curid=10469", "title": "Volkert van der Graaf", "text": "Volkert van der Graaf (Middelburg, 9 juli 1969) is een Nederlandse milieuactivist en de moordenaar van politicus Pim Fortuyn in 2002.\nBiografie.\nVan der Graaf werd geboren als tweede kind van een Nederlandse vader, een natuur- en wiskundeleraar, die overleed toen Van der Graaf 17 jaar was, en een in Engeland geboren moeder. Hij volgde het atheneum aan de Stedelijke Scholengemeenschap Middelburg, ging milieuhygi\u00ebne studeren aan de Landbouwuniversiteit Wageningen, werd veganist en startte in 1992 samen met Sjoerd van de Wouw de Vereniging Milieu-Offensief (VMO) die zich bezighield met juridische procesvoering tegen milieuovertredingen en dierenmishandeling. Van der Graaf controleerde of veehouders en boeren over de vereiste milieuvergunningen beschikten en spande procedures aan bij de Raad van State. In maart 1993 toonde \"TROS Aktua\" een confrontatie tussen Van der Graaf en een boer op de Veluwe tegen wie hij een bezwaarschrift had ingediend. Ook was een schriftelijke doodsbedreiging van vermoedelijk enkele agrari\u00ebrs tegen de medewerkers van VMO te zien.\nMoord op Pim Fortuyn.\nOp 6 mei 2002 werd politicus Pim Fortuyn, lijsttrekker van de LPF bij de verkiezingen van 15 mei 2002, door Van der Graaf met een Star Firestar M43-pistool van dichtbij door het hoofd geschoten op het Media Park in Hilversum. Van der Graaf werd kort na de aanslag in de nabijheid van de plaats delict door de Hilversumse politie gearresteerd.\nVeroordeling.\nVan der Graaf had indertijd geen strafblad. Een tijdje later werd ook zijn vriendin opgepakt, maar er was geen bewijs dat zij iets met de zaak te maken had gehad. Ook vond er een huiszoeking in Van der Graafs woning plaats. In de garage werden chemicali\u00ebn gevonden, zoals ammoniumnitraat, kaliumchloraat in combinatie met suiker, actieve kool, tolueen en zwavelzuur, waarmee explosieven gemaakt kunnen worden.\nTijdens de rechtszaak in maart en april 2003 bekende Van der Graaf de aanslag op Fortuyn. Hij gaf als motief dat hij in Fortuyn een groeiend gevaar voor de samenleving zag, met name voor kwetsbare groepen zoals asielzoekers, moslims en mensen met een WAO-uitkering, aldus de verklaring van het Openbaar Ministerie. Het OM:\nZelf verklaarde Volkert van der Graaf, blijkens het uiteindelijk vonnis waarin hij schuldig werd bevonden aan moord:\nOok door anderen dan het Openbaar Ministerie werd verwezen naar Van der Graafs dierenactivistisch verleden. Met name schrijver Tomas Ross en onderzoeksjournalist Peter Siebelt verwezen naar een citaat uit het rapport van de commissie-Van der Haak die de beveiliging van Fortuyn had onderzocht. Het citaat is afkomstig uit een door de AIVD afgeluisterd telefoongesprek van 8 januari 2002, toen Fortuyn nog lijsttrekker was van Leefbaar Nederland. In dat gesprek werd door een milieuactivist gezegd: \"Hij (Fortuyn) moet dood!\" Nadat de spreker erop attent gemaakt werd dat men afgeluisterd werd, corrigeerde hij zichzelf en zei: \"Ik bedoel natuurlijk monddood.\"\nHet proces.\nHet proces begon na enkele pro-formazittingen op 27 maart 2003 en duurde drie zittingsdagen. De officier van justitie Koos Plooij eiste een levenslange gevangenisstraf. Volgens strafrechtdeskundigen zou een veroordeling tot levenslang een unicum zijn, omdat het ging om een enkelvoudige moord gepleegd door een dader die nog niet eerder was veroordeeld. De officier van justitie kwam tot zijn eis omdat de aanslag volgens hem niet alleen de persoon Fortuyn trof, maar ook de Nederlandse democratie: Fortuyn was een vooraanstaand politicus en de aanslag vond plaats vlak voor de verkiezingen voor de Tweede Kamer. Bovendien toonde Van der Graaf nauwelijks berouw over zijn daad.\nOmdat het bewijs tegen hem overstelpend was en hij de moord bekende, richtten zijn advocaten zich vooral op de strafmaat. Ze wezen erop dat een politiek motief geen reden voor strafverzwaring mocht zijn - andere motieven zouden dan verlichtend kunnen werken, wat onwenselijk zou zijn. De officier van justitie stelde echter dat er geen sprake kon zijn van een politiek motief, omdat de verdachte nooit openlijk interesse had getoond voor politieke vraagstukken.\nVeroordeling.\nDe rechtbank veroordeelde Van der Graaf op 15 april 2003 tot 18 jaar gevangenisstraf. De inbreuk op het democratische proces was niet ernstig genoeg en de kans op herhaling te klein om een levenslange gevangenisstraf te rechtvaardigen, aldus de rechters. Bij dat laatste baseerde de rechtbank zich op het psychiatrisch rapport. Feiten die voor de rechtbank wel zwaar wogen waren de 'brute wijze' waarop de moord werd gepleegd en het feit dat de rechtsorde ernstig was geschokt.\nVan der Graaf werd niet alleen veroordeeld voor moord, maar ook voor verboden wapenbezit (van het moordwapen) en voor het bedreigen van Hans Smolders, de chauffeur van Fortuyn, die hem na de aanslag achtervolgde.\nHoger beroep.\nZowel Van der Graaf als het Openbaar Ministerie ging in hoger beroep tegen de opgelegde strafmaat. Het Gerechtshof Amsterdam veroordeelde hem vervolgens opnieuw tot achttien jaar gevangenisstraf.\nHet Openbaar Ministerie noch Van der Graaf ging tegen deze uitspraak in cassatie, waardoor deze veroordeling definitief werd.\nPsychische gesteldheid.\nHet onderzoeksrapport naar de geestelijke gesteldheid van Van der Graaf, opgesteld door het Pieter Baan Centrum (PBC) en vrijgegeven op 21 maart 2003, stelde dat hij leed aan een obsessief-compulsieve persoonlijkheidsstoornis. Dit zou hebben geleid tot perfectionisme en een onbuigzame houding in morele kwesties. Van der Graaf was volgens het rapport echter wel toerekeningsvatbaar, wat door hem werd beaamd.\nPsychiater Antoine de Kom en psycholoog J.M. Oudejans van het Pieter Baan Centrum te Utrecht hadden Van der Graaf onderzocht. Zij concludeerden:\nDeze persoonlijkheidsstoornis zou echter \"niet\" van aanwijsbare invloed zijn geweest ten tijde van de aan hem ten laste gelegde feiten.\nDeze verwachting zou echter niet uit Van der Graafs persoonlijkheidsstoornis kunnen worden verklaard. Voor zover hij zich verontrust voelde, was die vrees niet als een pathologisch motief aan te merken. Hij had zonder aanwijsbaar ziekelijke beperking geprobeerd het slachtoffer gewapend te benaderen met de bedoeling hem te doden. Hij had zijn vuurwapen niet uit andere dan re\u00eble motieven voorhanden gehad. Hij had kort voor het doodschieten besloten dat daartoe de gelegenheid bestond en vervolgens zonder aanwijsbaar pathologische be\u00efnvloeding geschoten.\nNiet lang voor de uitspraak in hoger beroep suggereerden enkele wetenschappers in kranten dat hij zou lijden aan het syndroom van Asperger, wat door de onderzoekers van het Pieter Baan Centrum over het hoofd zou zijn gezien. Door het PBC werd dit laatste ontkend. Met de mogelijkheid zou wel degelijk rekening zijn gehouden, maar er waren tijdens het onderzoek geen aanwijzingen voor gevonden.\nEind november 2003 diende Van der Graaf bij het medisch tuchtcollege een klacht in tegen de Groningse psychiater Menno Oosterhoff, de belangrijkste exponent van de theorie dat hij aan het syndroom zou lijden. Op 11 oktober 2004 werd de klacht behandeld. De uitspraak vond op 22 november plaats. Het Tuchtcollege verklaarde Van der Graafs klacht niet-ontvankelijk, omdat de uitspraken van Oosterhoff niet de individuele gezondheidszorg betroffen en er geen sprake was van een arts-pati\u00ebnt-relatie. Alleen als aan deze voorwaarden was voldaan, achtte het Hof zich bevoegd tot het geven van oordelen.\nVrijlating.\nVerlof.\nGevangenen in Nederland veroordeeld voor 1 juli 2021 komen normaliter na twee derde van hun straf vrij. In de aanloop naar dat moment kan de gevangene vragen tot het tijdelijk verlaten van de inrichting in het kader van algemeen verlof. Verlof is Van der Graaf viermaal geweigerd, de laatste keer op 11 oktober 2013. Tegen dat besluit van staatssecretaris Teeven stond een beroep open bij de Raad voor Strafrechtstoepassing en Jeugdbescherming (RSJ). In oktober 2013 werd bekend dat Van der Graaf op 21 februari 2007 op \"incidenteel verlof\" was geweest voor een uitvaart. Hoewel dit bijzondere verlof al eerder bekend was, was de precieze datum dat niet. Begin december 2013 bepaalde de RSJ dat Van der Graaf verlof toegestaan moest worden, hetgeen daarna periodiek plaatsvond.\nVoorwaardelijke invrijheidstelling.\nIn het tv-programma \"Edwin zoekt Fortuyn\", uitgezonden door de AVRO op 15 maart 2012, voerde Pim Fortuyns neef Edwin Fortuyn een telefoongesprek met Van der Graaf, die niet wist dat het gesprek zou worden uitgezonden. Van der Graaf wilde niet ingaan op de vraag waarom hij Fortuyn vermoordde. De vraag of hij eenzelfde misdaad nog eens zou plegen vond hij niet geschikt om telefonisch te behandelen. Deze uitzending was voor Hans Smolders, die als chauffeur van Pim Fortuyn bij de moordaanslag aanwezig was, aanleiding een petitie te starten om vervroegde vrijlating van Van der Graaf te voorkomen.\nOp 26 maart 2014 maakte staatssecretaris Fred Teeven (Justitie) bekend dat Van der Graaf op 2 mei 2014 voorwaardelijk in vrijheid zou worden gesteld. Op die datum had hij twee derde van zijn gevangenisstraf uitgezeten. Op genoemde datum verliet Van der Graaf de gevangenis in Zwolle. Aan de invrijheidstelling waren wel voorwaarden verbonden. Zo moest hij een enkelband met GPS dragen, mocht hij geen contact opnemen met de nabestaanden van Pim Fortuyn, niet in Rotterdam, Den Haag, Hilversum, Tilburg of Krimpen aan den IJssel komen en ook geen contact hebben met de media. Ook moest hij zich wekelijks bij de reclassering melden. Een ruime meerderheid in de Tweede Kamer steunde het besluit van de staatssecretaris.\nOp 28 mei 2014 kwam Van der Graaf in Apeldoorn wonen. Dit werd op 11 juni dat jaar bekendgemaakt door de burgemeester van Apeldoorn, John Berends. Eerst werden buurtbewoners ge\u00efnformeerd, later op de dag werd ook de pers door de burgemeester ingelicht.\nVan der Graaf spande een kort geding aan tegen de Nederlandse staat, omdat hij de hem opgelegde voorwaarden voor invrijheidstelling te streng vond. Dit geding diende op 14 juli 2014 voor de rechtbank in Den Haag. Aangezien dit een van de plaatsen was waar Van der Graaf niet mocht komen, was hij zelf niet aanwezig ter zitting. Zijn advocaat, Stijn Franken, sprak van willekeur in de gebiedsverboden en stelde dat zijn cli\u00ebnt onder permanent elektronisch toezicht stond, wat door de landsadvocaat werd tegengesproken. Op 30 juli van dat jaar besliste de rechter dat het gebiedsverbod en het daaraan gekoppelde elektronisch toezicht 'disproportioneel' waren, en dat deze moesten worden geschorst. Op 14 oktober 2014 werd dit vonnis in het door het OM ingesteld hoger beroep door het Gerechtshof Den Haag bekrachtigd.\nIn september 2015 ontstond ophef in gerechtelijke en politieke kringen over een mogelijke schending door Van der Graaf van zijn mediaverbod. In een uitzending van \"Brandpunt Reporter\" waren heimelijk gefilmde opnamen vertoond waarin hij verklaarde dat foto's van hem die in juni 2014 in \"De Telegraaf\" waren verschenen (en die door die krant als undercoverfoto's waren gepresenteerd) op instigatie van zijn advocaat en in overleg met het Openbaar Ministerie waren gemaakt. Dit leidde tot tegenstrijdige verklaringen bij het OM, \"De Telegraaf\" en het Ministerie van Veiligheid en Justitie over de gang van zaken rond de fotosessie, naar aanleiding waarvan minister Van der Steur onder meer tientallen kamervragen te beantwoorden kreeg. Uit onderzoek naar aanleiding van de uitzending van \"Brandpunt Reporter\" trok de reclassering in januari 2016 de conclusie dat Van der Graaf de voorwaarden voor zijn invrijheidstelling niet had geschonden, en hij hoefde dan ook niet opnieuw de cel in.\nHet Openbaar Ministerie vroeg in december 2016 de rechter om Van der Graaf nog een jaar in de gevangenis op te sluiten.\nOp 6 februari 2017 deed de rechtbank in Amsterdam uitspraak in de zaak en vonniste dat Van der Graaf zich had gehouden aan de meldplicht bij de reclassering en daarom in vrijheid bleef.\nIn mei 2018 maakte Van der Graaf bekend dat hij wilde emigreren naar het buitenland. Hiervoor moest de periodieke meldplicht bij de reclassering komen te vervallen. Op 29 mei 2018 gaf de rechter hier akkoord voor. In mei 2019 kwam \"De Stentor\" er achter dat Van der Graaf helemaal niet was ge\u00ebmigreerd.\nSinds mei 2020 is Van der Graaf officieel vrij man.\nVerdere beschuldigingen.\nToen bekend werd dat Van der Graaf de moordenaar van Fortuyn was, begonnen berichten in de media te circuleren dat hij ook verantwoordelijk kon zijn geweest voor de moord op milieuambtenaar Chris van de Werken in 1996. Naar aanleiding van de berichten werd door Justitie uitgebreid onderzoek gedaan naar de mogelijke betrokkenheid van Van der Graaf bij de moord op Van de Werken en andere strafbare feiten waar hij mee in verband werd gebracht. Zo werd onderzoek gedaan naar zijn mogelijke betrokkenheid bij het 'taartgooi-incident' (Pim Fortuyn kreeg tijdens zijn campagne een taart in zijn gezicht gedrukt door de 'biologische bakkers brigade'). Ook werden complottheorie\u00ebn aangaande de moord op Fortuyn onderzocht en mogelijke chantage van boeren door Vereniging Milieu-Offensief, die was opgericht door Van der Graaf. De onderzoeksresultaten werden door de politie vastgelegd in een vertrouwelijk rapport. Op basis van onder meer dit rapport besloot justitie Van der Graaf niet als verdachte van genoemde strafbare feiten aan te merken.\nIn dagblad \"De Telegraaf\" verscheen op 7 juli 2006 een artikel waarin Van der Graaf in verband werd gebracht met de moord op Van de Werken en waarin een link stond naar het vertrouwelijke politierapport. In reactie op dit artikel deed het Openbaar Ministerie een persbericht uitgaan waarin het OM mededeelde dat het genoemde onderzoek het OM niet tot de conclusie had kunnen brengen dat alsnog bewijs zou kunnen worden geleverd voor de betrokkenheid van Van der Graaf bij de dood van Van de Werken. Van der Graaf diende vervolgens met succes een klacht in bij de Raad voor de Journalistiek. \"De Telegraaf\" zag zich daarna gedwongen te rectificeren. Van der Graaf won ook een rechtszaak, waarbij de rechtbank van Amsterdam oordeelde dat ook een strafrechtelijk veroordeelde recht heeft op bescherming van de eer en goede naam, en \"De Telegraaf\" veroordeelde tot het betalen van een vergoeding van \u20ac 2500,- wegens immateri\u00eble schade, en de proceskosten.\nActeurs.\nVan der Graaf werd gespeeld door drie acteurs:"}
{"id": "10471", "revid": "117643", "url": "https://nl.wikipedia.org/wiki?curid=10471", "title": "Dag Hjalmar Agne Carl Hammarskj\u00f6ld", "text": ""}
{"id": "10473", "revid": "591058", "url": "https://nl.wikipedia.org/wiki?curid=10473", "title": "Allah", "text": "Allah (Arabisch schrift: \u0627\u0644\u0644\u0647) is het Arabische woord voor God in monothe\u00efstische zin.\nHet woord Allah komt voor in de Koran en is het middelpunt en fundament van het islamitische geloof, maar wordt ook gebruikt door joodse en christelijke minderheden in Arabisch-sprekende landen.\nEtymologie.\nDe meest gangbare theorie is dat het woord \"Allah\" is afgeleid uit een samentrekking van \"al\" en \"\u02beil\u0101h\" tot \"al-il\u0101h\", wat 'de god' of 'degene die aanbeden wordt' betekent. Een andere theorie traceert de etymologie van \"Allah\" uit het Aramese woord, \"Al\u0101h\u0101\", wat \"God\" betekent.\nEtymologisch is \"cenab-i-allah\" verwant aan het Hebreeuwse \"El\u014dh\u00eem\", (God), en het Aramese en Syrische \"Al\u0101h\u0101\". \"El\u014dh\u00eem\" komt van \"el\u00f4h\" (Hebreeuws voor 'god') en \"Al\u0101h\u0101\" is een sterkere vorm van \"al\u0101h\" (Aramees/Syrisch voor 'god'), terwijl \"cenab-i-allah\" verwant is aan \"il\u0101h\" (het Arabische woord voor god, als in de zin van een godheid. Bovendien komt de naam van de stad Babylon van het Akkadische \"Bab-ili(m)\", hetgeen \"Poort van God\" betekende. Er zijn dus meerdere etymologisch verwante semitische equivalenten voor 'god'. De verschillen in uitspraak zijn te verklaren door morfologische ontwikkelingen in de drie talen, vergelijkbaar met bijvoorbeeld de verschillen tussen \"Deus\", \"Dios\" en \"Dio\" in resp. het Latijn, Spaans en Italiaans.\nDe naam 'Allah' verschijnt voor het eerst in geschreven vorm in graffiti uit de zesde eeuw voor de jaartelling rond de stad Dedan (nu Al-'Ula) in het noorden van de Arabische woestijn, naast een godheid die Salm genoemd wordt. De opschriften gebruiken een alfabet dat afgeleid is van het Proto-Sina\u00eftische alfabet. Volgens Herodotus was er een godheid Orotalt en een godin Alilat. In de laatste naam is de vrouwelijke vorm van het woord \"Allah\" te herkennen, omdat -t een vrouwelijke uitgang is in Semitische talen.\nDoor het gebruik van de sikkelmaan in de symboliek van de islam zien sommigen in \"Allah\" de voortzetting van de pre-islamitische maangod Hubal van de polythe\u00efstische Mekkanen.\nNaast de sikkelmaan werd het zegel van Salomo (de davidster) vroeger ook geassocieerd met de islam.\nDe naam 'Allah' in de islam.\nEen moslim zal vaak \"Allah\" laten volgen door \"ta'ala\", wat \"de Verhevene\" betekent, of, nog uitgebreider \"soebhanoehoe wata'ala\", veelal afgekort tot: \"(swt)\". Dit kan bijvoorbeeld vertaald worden als \"geprezen en verheven is Hij\". Het woord 'Allah' wordt in het Arabisch ook vaak gevolgd door 'Akbar', wat 'groter' betekent. Het geheel wordt dan uitgesproken als \"Allahoe akbar\", hetgeen in dit specifieke geval vertaald wordt als 'Allah/God is de grootste'.\nOverig gebruik.\nIn westerse talen zoals het Nederlands wordt de term Allah met name gebruikt als naar God verwezen wordt in de context van de islam. In moslimlanden met een christelijke minderheid gebruiken christenen ook het woord 'Allah' of 'cenab-i-allah' voor God. Ook Arabisch sprekende joden gebruiken het woord 'Allah'. Op Malta, waar een Semitische taal (Maltees) wordt gesproken, gebruiken de katholieken eveneens \"Allah\" (maar dan geschreven als \"Alla\").\nIn augustus 2007 deed de scheidende Nederlandse rooms-katholieke bisschop van Breda, Tiny Muskens, in een televisie-interview de suggestie dat voortaan alle gelovigen samen de Arabische naam Allah zouden gebruiken om God mee aan te duiden. Daarbij wees hij erop dat bij de katholieken in Indonesi\u00eb, waar hij jaren gewerkt had, dit ook de gangbare praktijk is.\nMaleisi\u00eb.\nIn december 2007 vaardigde de regering van Maleisi\u00eb voor het katholieke weekblad \"The Herald\" en een evangelische kerk, de \"Sabah Evangelical Church of Borneo\", een verbod uit op het woord \"Allah\" voor ander dan islamitisch gebruik. Nadat de krant een rechtszaak tegen de staat had aangespannen, werd de beslissing teruggedraaid. In november 2009 weigerde de regering de \"Herald\" een publicatievergunning voor 2010, maar in december 2009 werd deze vergunning alsnog verleend. Op 31 december 2009 sprak het Hooggerechtshof uit dat het verbod op het gebruik van de naam \"Allah\" onwettig was. Als reactie op de uitspraak braken onlusten uit waarbij kerken in brand werden gestoken. Hiertegen werd door de overheid nu krachtiger opgetreden dan in voorgaande jaren. In oktober 2013 bepaalde een rechtbank dat niet-moslims 'Allah' niet meer mogen gebruiken als ze naar ('hun') God verwijzen. Hiermee werd de uitspraak van de lagere rechtbank uit 2009 herroepen. Het zou verwarring veroorzaken als niet-moslims het woord Allah gebruiken."}
{"id": "10476", "revid": "3", "url": "https://nl.wikipedia.org/wiki?curid=10476", "title": "Levenslang", "text": ""}
{"id": "10478", "revid": "26447", "url": "https://nl.wikipedia.org/wiki?curid=10478", "title": "Geneefse Conventie", "text": ""}
{"id": "10479", "revid": "26447", "url": "https://nl.wikipedia.org/wiki?curid=10479", "title": "Conventie van Geneve", "text": ""}
{"id": "10480", "revid": "211114", "url": "https://nl.wikipedia.org/wiki?curid=10480", "title": "Nederlands-Indi\u00eb", "text": "Nederlands-Indi\u00eb (Maleis: , oude spelling: \"Nederlandsch-Indi\u00eb\") was vanaf 1816 tot de overdracht in 1949 de officieel gebruikte benaming voor de kolonie van Nederland die uiteindelijk het huidige Indonesi\u00eb omvatte. De basis voor de kolonie Nederlands-Indi\u00eb werd vanaf 1602 gelegd door de Vereenigde Oostindische Compagnie (VOC). In 1795 werd de VOC overgenomen door de Nederlandse staat. In de negentiende en twintigste eeuw veroverde het Nederlandse koloniale leger het veruit overgrote deel van wat uiteindelijk Indonesi\u00eb is gaan heten.\nOm de oorlogen te bekostigen werd de lokale bevolking verplicht om voor de Nederlandse staat commerci\u00eble exportproducten - zoals koffie en suiker - te produceren, wat hongersnoden onder de lokale bevolking tot gevolg had. Dit zogenoemde cultuurstelsel was rond 1850 goed voor een derde van de Nederlandse staatsinkomsten.\nHet uiteindelijk veroverde gebied omvatte honderden volkeren met elk een eigen taal, cultuur en etniciteit. Pas in de jaren twintig van de twintigste eeuw had Nederland het hele gebied van wat nu Indonesi\u00eb is onder controle en kwam de immigratie van Nederlanders om in de kolonie te werken goed op gang. De kortstondige maatschappij die daaruit ontstond kenmerkte zich onder meer door raciale tegenstellingen met een Europese bovenlaag van mannen, en hun, vaak inheemse, vrouwen en Indische Nederlanders. Daaronder een kleine lokale middenlaag, waaronder ook een Chinees-Indische minderheid en daaronder de overgrote meerderheid van boeren en arbeiders van een aan slavernij en lijfeigene grenzende onderklasse. In de grotere steden en op Java groeide het bewustzijn van een eigen nationale identiteit van de inheemse bevolking, en daarmee de roep om zelfbestuur.\nTijdens de Japanse bezetting in de Tweede Wereldoorlog werden alle Nederlanders ge\u00efnterneerd. Het Indonesische nationalisme werd door de Japanners gestimuleerd en direct na de capitulatie van Japan riepen de nationalistische leider Soekarno op 17 augustus 1945 de Indonesische Republiek uit.\nNederland bouwde vervolgens tot midden 1947 een troepenmacht op van bijna tweehonderdduizend man. De Indonesische Onafhankelijkheidsoorlog kenmerkte zich door het extreme geweld van Nederlandse zijde en kostte honderdduizenden burgers, tienduizenden republikeinse en een paar duizend Nederlandse militairen het leven. Met name tijdens het begin van de Indonesische revolutie waren Indische Nederlanders en andere Nederlandse burgers. alsook Indisch-Chinezen, slachtoffer van geweldsuitbarstingen.\nOp 27 december 1949 zag Nederland zich gedwongen door druk van de Verenigde Naties en de Verenigde Staten om de onafhankelijkheid van Indonesi\u00eb te erkennen. Hiermee was Indonesi\u00eb het eerste Aziatische land dat zich vrij had gemaakt uit kolonisatie, en kwam aan de Nederlandse aanwezigheid in driekwart van Nederlands-Indi\u00eb een einde. Hierop volgde de repatri\u00ebring van Indische Nederlanders, en de ontbinding van het koloniale leger, waaruit de Nederlands-Indische en Molukse gemeenschap in Nederland is ontstaan. In 1962 werd Nieuw-Guinea - het laatste Nederlandse gebied in de Indische Archipel - overgedragen aan Indonesi\u00eb.\nEtymologie.\nDe naam \"Nederlands-Indi\u00eb\" kwam bij de VOC al in de jaren 1620-1622 voor, toen nog als \"Nederlandsch-India\". De naam \"Nederlandsch-Indi\u00eb\" werd echter pas officieel op 19 augustus 1816. De kolonie werd ook wel aangeduid als \"Nederlands Oost-Indi\u00eb\" en informeel als \"de Oost\", om verwarring te voorkomen met de koloni\u00ebn in Nederlands West-Indi\u00eb. Andere namen zijn \"Achter-Indi\u00eb,\" de \"Gordel van Smaragd\" en \"Insulinde\". De verschillende termen worden vaak door elkaar gebruikt.\nDe geschiedenis van Nederlands-Indi\u00eb in perspectief.\nHet ontstaan en de hele geschiedenis van de kolonie is verbonden met veel belangrijke ontwikkelingen in de wereldgeschiedenis. De eerste contacten waren een uitvloeisel van de Europese ontdekkingsreizen in de 16e eeuw. Deze leidden tot de overname en monopolisering van de Aziatisch-Europese handel door Europese handelsmaatschappijen. Voortdurende verhoging van de controle van deze handelsmaatschappijen leidde vervolgens tot het kolonialisme en imperialisme van Europese mogendheden in de 18e en 19e eeuw. In de koloni\u00ebn ontstonden nationalistische en onafhankelijkheidsbewegingen in de 20e eeuw. Door de uitschakeling van de Europese hegemonie door Japan tijdens de Tweede Wereldoorlog kregen deze bewegingen een sterke impuls. Door angst voor communistische revoluties, greep vervolgens de Verenigde Staten in om zowel onafhankelijkheid te steunen, of te onderdrukken. In dat laatste geval steunde de Sovjet-Unie tijdens de Koude oorlog de onafhankelijkheidsstrijd.\nOntstaan van de kolonie.\nVoor de Nederlanders.\nDe Indische Archipel maakte al sinds de oudheid onderdeel uit van Aziatische handelsroutes en de Aziatisch-Europese specerijenhandel. Vanuit verschillende eilanden werd handel gedreven tot aan Afrika toe. Er was veel uitwisseling van handel en kennis en migratie met het gehele gebied van Zuidoost-Azi\u00eb, van China tot aan het huidige Somali\u00eb. Migratie vanuit India, vanaf de 2e eeuw voor onze jaartelling tot de 12e eeuw leidde tot het ontstaan van verschillende hindoe\u00efstische koninkrijken. \nVanaf de 13e eeuw verspreidde de islam zich vanuit Sumatra waardoor vele vorsten zich tot het islamitisch geloof bekeerden. Op de vele eilanden heersten vorstendommen, stadstaten en sultanaten, die zich met onderlinge en overzeese handel en binnenlandse landbouw bezig hielden. Het hindoe\u00efstische koninkrijk Majapahit ontstond op oostelijk Java in de late 13e eeuw en heerste op haar hoogtepunt over het grootste gedeelte van het huidige Indonesie met handel tot aan Madagaskar. \nAan het begin van de 16e eeuw werd het overvleugeld door opkomende islamitische havensteden in noord-java en het sultanaat Malakka.Het gehele gebied kenmerkt zich door vele variaties in cultuur en taal, maar door de langdurige onderlinge contacten werd het Maleis de lingua franca. Uiteindelijk vestigde de islam zich op de vele eilanden, gemengd met hindoe\u00efstische en boeddhistische elementen. Op het eiland Bali bleef het hindoe\u00efsme dominant onder de vele koninkrijken die op het eiland heersten. \nBelangrijke staten ontstonden in de 16e eeuw, zoals het sultanaat Banten, op Java en Sumatra, sultanaat Mataram en stadstaat Surabaya op Java en sultanaat Atjeh op Sumatra en sultanaat Brunei op Borneo. Op andere eilanden, zoals Celebes of Sulawesi, en de Molukken heersten vele lokale islamitische vorstendommen die via handel sterk met elkaar verbonden waren. De contacten met Europa verliepen via vele tussenstations, over de handelsroutes over zee via India naar Egypte en vanaf daar vooral via Veneti\u00eb naar de rest van Europa. \nDe Portugezen waren de eersten die om de Kaap de Goede Hoop voeren en in 1498 Zuidoost-Azi\u00eb bereikten. In 1511 veroverden ze de stad Malakka, een belangrijk handelsknooppunt. Hier leerden ze de herkomst van de specerijen kennen, de specerijen-eilanden van de Molukken waarna de Portugezen zelf naar de Molukken reisden. In 1522 legden de Portugezen voor het eerst contact met het sultanaat Bantam, wat een belangrijk handelsknooppunt was, en vervolgens met heel Java, tot aan Japan. Gedurende de hele 16e eeuw stichtte Portugal een heel Rijk van handelsposten en forten langs de gehele Afrikaanse kust, Zuid-Amerika en Azi\u00eb, om bestaande handelsroutes over te nemen en te starten met de trans-Atlantische slavenhandel. Ondertussen had Portugal een unie met Spanje gevormd en was dus ook in oorlog met de Nederlanden.\nVOC-periode.\nIn 1596 bereikten vier Hollandse koopvaardijschepen met aan boord opperkoopman Cornelis de Houtman voor het eerst de Indische archipel. Tussen 1594 en 1602 ontstonden er in de Nederlanden verscheidene zogeheten voorcompagnie\u00ebn die handel begonnen te drijven op Azi\u00eb, met name in specerijen. Deze werden in 1602 samengevoegd tot de Vereenigde Oostindische Compagnie (VOC), een handelsonderneming maar ook vooral een oorlogs- en kapervloot. Deze onderneming verkreeg bij haar oprichting het Nederlandse monopolie om ten oosten van de Kaap de Goede Hoop en ten westen van de Straat Magellaan zeehandel te drijven. De compagnie kreeg ook de taak Portugal en Spanje, waarmee de Nederlandse republiek in oorlog was, zoveel mogelijk te bevechten. \nIn 1603 voer onder Steven van der Hagen de eerste volledig uitgeruste VOC-oorlogsvloot naar de Indische Archipel uit. Ze gingen daar direct het conflict aan om de specerijenhandel in de Molukken, met zowel de reeds lang aanwezige Portugezen als ook de Engelsen. Op de zuid-Molukse Banda-eilanden, de enige plek ter wereld waar nootmuskaat en foelie werd verbouwd, vestigde de VOC haar gezag met bruut geweld. In 1621 werd een opstand neergeslagen waarna vervolgens vrijwel alle 15.000 bewoners werden uitgemoord door de VOC onder leiding van Jan Pieterszoon Coen. De enkele overlevenden bracht Coen naar Java, waarna hij op de ontvolkte eilanden de eerste moderne slavernij plantages inrichtte. \nVanwege het belang van de Molukken werd op het eiland Ternate het hoofdkwartier van de VOC, fort Oranje, gevestigd. Voor de VOC was het voornaamste doel in deze jaren om de Spanjaarden en Portugezen te bevechten, hun schepen te kapen en goederen te stelen en hun forten te veroveren. Om toch zoveel mogelijk te verdienen werden er vele nederzettingen gesticht of veroverd op de Portugezen langs de gehele handelsroute in Afrika, Brazilie, India en Zuidoost-Azi\u00eb en economische mogelijkheden verkend. Binnen en buiten de Indonesische archipel werden een groot aantal handelsposten, zogeheten factorijen opgezet. Om de handel beter te organiseren, besloot Coen om een meer centrale hoofdplaats in te stellen waar ter plaatse de ge\u00efnstalleerde gouverneur-generaal en raad van Indi\u00eb zetelde.\nHiertoe werd het sultanaat Bantam binnengevallen op Java en de hoofdstad Jayakarta verwoest. Op de resten werd de nieuwe hoofdplaats van de VOC Batavia gebouwd, het huidige Jakarta. Gedurende de 17e eeuw vestigde de VOC vanuit Batavia haar gezag over Java en veroverde en monopoliseerde de Aziatisch handelsroutes van de Portugezen. De VOC had overal grote moeite om kostendekkend te opereren, met name omdat er in Azi\u00eb geen markt was voor Europese producten. Pepercontracten met Atjeh, Palembang en Jambi op Noord-Sumatra moesten met zilver worden betaald. Vanuit het gehele gebied waar de zeehandel plaatsvond werden slaven meegevoerd om voor de VOC te werken op bijvoorbeeld suikerplantages rond Batavia en de scheepswerkplaats bij Batavia. Van de Indische Archipel kwamen slaven eerst van de Molukken, later vooral Balinezen.\nNa uitschakeling van de Portugezen en Spanjaarden in de Nederlanden en verovering van hun aziatische handelsposten en routes, volgden vele conflicten met Engeland, ook in Azi\u00eb. Vanaf 1740 concentreerde de Nederlanden zich op de Indische Archipel. Sterke immenging in opvolgingskwestie van Javaanse koninkrijken leiden tot de onderwerping van grote delen van Java aan de VOC. De VOC leed echter onder verstarring en corruptie en had te maken met hevige concurrentie van Frankrijk en Groot-Brittanni\u00eb.\nNa de Vierde Engels-Nederlandse Oorlog volgde er eind 18e eeuw een chaotische periode in de koloni\u00ebn. De Engelsen veroverden vrijwel alle posten van de VOC en blokkeerden Nederlandse havens. Na het uitbreken van de oorlog met Frankrijk en de vestiging van de Bataafse republiek in Nederland werd de VOC in 1796 genationaliseerd en behoorden de gebieden vanaf toen tot de Nederlandse staat.\nUitbreiding en bestuur van de kolonie.\nFrans en Engels bestuur.\nIn 1806 werd de Bataafse Republiek door Napoleon vervangen door het koninkrijk Holland. De koning van Holland, Lodewijk Napoleon benoemde Herman Willem Daendels tot gouverneur-generaal van Nederlands-Indi\u00eb. Daendels breidde het leger uit, en dwong de Javanen om forten en kustbatterijen te bouwen. Bij weigering werden bewoners vermoord en onthoofd, zo stierven vele tienduizenden Javanen bij de aanleg van een weg langs noordelijk Java, de \"Grote Postweg\". Daendels raakte in conflict met verschillende vorsten en voerde strafexpedities uit om hen te onderwerpen.\nTijdens de napoleontische oorlogen veroverden de Britten in 1810 de Molukken en in 1811 Java. Thomas Stamford Raffles werd tot luitenant gouverneur-generaal benoemd. Javanen en hun vorsten legden zich niet neer bij de verdergaande inmenging door buitenstaanders en ook Raffles voerde strafexpedities uit. In deze periode werd 's werelds grootste boeddhistische tempel, de Borobudur, herontdekt, die door tropische plantengroei deels aan het oog onttrokken was. Ook werd Buitenzorg (thans Bogor) een tweede hoofdstad van het bewind op Java. Daarnaast introduceerde hij de theeaanplant in de Preanger en stelde een belasting op grondgebruik in. Ten slotte is het links rijden van het verkeer door hem ingevoerd.\nNederlands bestuur.\nNa de overwinning op Napoleon gaf Groot-Brittanni\u00eb met het Verdrag van Londen van 13 augustus 1814 Nederland de koloni\u00ebn in de Indische Archipel terug. Op 19 augustus 1816 werd voor het stadhuis van Batavia het bestuur van \"Java en Onderhorigheden\" officieel overgedragen aan het Verenigd Koninkrijk der Nederlanden, waarmee \"Nederlands-Indi\u00eb\" was geboren. Het bestuur van Nederlands-Indi\u00eb werd net als onder de VOC centraal uitgeoefend door de gouverneur-generaal. Deze werd door de Koning van Nederland aangesteld, en plaatselijk geadviseerd door de Raad van Indi\u00eb, waar de gouverneur-generaal formeel de voorzitter van was. Vanuit Nederland werd beleid bepaald vanuit het ministerie van Koloni\u00ebn, waaronder ook officieel het Nederlands-indisch leger ressorteerde. \nIn de praktijk was de afstand tussen Nederland en kolonie veel te groot en werden vele beslissingen, inclusief inzet van het leger lokaal genomen. Het gouvernement had de beschikking over een centraal ambtenarenapparaat van verschillende departementen en de Algemene Secretarie.\nHet bestuur over de bevolking werd zoveel mogelijk door lokale gezagsdragers uitgeoefend. Deze bestuurders stonden wel onder toezicht van Nederlandse bestuurders. Hierdoor bestond het bestuur uit twee lagen: een lokale laag en een Nederlandse. Onder het Binnenlands Bestuur ook wel Gouvernement genoemd, vielen: de gouverneur-generaal, gouverneurs, residenten, assistent-residenten, controleurs en adspirant-controleurs. Het lokale bestuur had als hoofd een regent, met daaronder districtshoofden en onderdistrictshoofden. Op Java bestond nog de functie van patih, die dienstdeed als plaatsvervangend regent en uitvoerder. Regenten werden aangewezen door het gouvernement en waren afkomstig uit de lokale aristocratie. Aan het hoofd van een dorp, desa of kampong, stonden de dorpsoudsten. Deze werden door de bevolking gekozen en hun verkiezing door de resident bekrachtigd. Door deze hierarchie was het voor de Nederlanders mogelijk om met slechts weinigen de miljoenen inwoners te controleren. Enkele gebieden hadden meer zelfbestuur, zoals de Javaanse vorstenlanden. Deze landen hadden wel Nederlandse residenten en assistent-residenten maar zij voerden geen toezicht uit.\nDe terugkeer naar Nederlands gezag na de Engelse tijd, ging niet eenvoudig. De bevolking weigerde het gezag van vreemdelingen met andere godsdienst te erkennen, wilden geen herendiensten uitvoeren of niet aan de verplichte afdracht van landbouw- en mijnproducten voldoen. Zo weigerde het sultanaat Palembang, op Sumatra om nog tin te leveren aan de Nederlanders. Het koloniale Nederlandsch - Indisch leger, KNIL, voerde in 1819 een strafexpeditie uit met 1500 man op vijf oorlogsschepen, drie transport schepen en 14 stuks artillerie en werd teruggeslagen doordat onder meer de bevolking de schepen aanvielen met brandende drijvende huizen. Bij de tweede expeditie van het KNIL naar Palembang in 1821 werd het sultanaat onderworpen, de sultan verbannen en uiteindelijk viel het sultanaat onder direct Nederlands bestuur. Op West-Borneo probeerde de Nederlanders hun gezag te herstellen maar zonder resultaat en op West-Sumatra raakte de Nederlanders betrokken bij de Padri-oorlogen.\nRond 1825 brak op Java een grote opstand uit in de vorstenlanden onder leiding van de inheemse leider Diponegoro. De Javanen kwamen vooral in opstand tegen de invloed van Nederlanders in hun gebied en riepen op tot een heilige jihad. Dit resulteerde uiteindelijk in de zeer bloedige Java-oorlog (1825\u20131830) en een langdurige guerrilla op midden-Java. Nederland werd gedwongen om vele soldaten te ronselen uit de Indische Archipel, en uiteindelijk ook uit alle delen van de wereld om een koloniaal leger van 50.000 man op de been te brengen. Diponegoro zette hier een macht van 100.000 man tegenover en uiteindelijk kwamen tienduizenden soldaten aan beide kanten om, en bijna 200.000 lokale bewoners. De oorlog eindigde toen Diponegoro bij vredesonderhandelingen werd vastgezet door het bewind. Na deze oorlog kwam Java bijna geheel onder directe Nederlandse heerschappij te staan. Alleen de vorsten van Yogyakarta en Surakarta bezaten nog enkele Javaanse gebiedsdelen.\nVrijwel de hele 19e eeuw bleven grote delen van de Indische archipel onafhankelijk van het Nederlands koloniale gezag. Deels kwam dat door de Nederlandse onthoudingspolitiek, die betekende dat men vooral probeerde de economisch belangrijke gebieden op Java en de Molukken onder Nederlands bestuur te stellen. In de tweede helft van de 19e eeuw werd dit beleid losgelaten, ook om te voorkomen dat andere koloniale machten aanspraken zouden maken op het grondgebied. Dit leidde tot een lange serie oorlogen in het tweede deel van de 19e eeuw en de eerste decennia van de 20e eeuw.\nVooral op Bali was het verzet tegen de Nederlanders groot. Bali was altijd een bondgenoot van de Nederlanders geweest, maar dat betekende niet dat het eiland zich Nederlands bestuur liet opleggen. Meerdere Balinese vorsten weigerden zich aan Nederland te onderwerpen en werden het doelwit van \"strafexpedities\", die van het midden van de 19e eeuw tot in 1908 duurden. Bij de onderwerping van Bali zijn duizenden Balinezen omgekomen. Meerdere malen kozen een lokale raja en zijn onderdanen in plaats van zich over te geven voor \"puputan\", de dood door rituele zelfmoord in het zicht van een Nederlandse overmacht. Zulke incidenten brachten het Nederlands-koloniale gezag veel negatieve publiciteit, ook in het buitenland.\nOok het Sultanaat Atjeh in het noorden van Sumatra bleef lang verzet bieden tegen Nederlandse inname. Tijdens de zeer bloedige en langdurige Atjehoorlog (1873-1913) vocht vrijwel de gehele bevolking tegen het Nederlands-koloniale leger.\nIn 1913 was de hele Indische archipel veroverd. Geheel Sumatra en Sulawesi, het zuidelijke deel van Borneo, en de hele eilandenreeks van Bali tot en met West-Timor stonden dan onder Nederlands bestuur.\nHet cultuurstelsel.\nDe vele oorlogen trokken een zware wissel op de Nederlandse schatklist. Om de kolonie meer geld te laten opbrengen richtte koning Willem I in 1824 de Nederlandse Handelsmaatschappij, NHM op, de voorloper van de ABN AMRO bank. Net als de VOC was dit welliswaar een particuliere onderneming, maar met de koning en familie van Oranje als grootaandeelhouder, ook sterk verbonden met de Nederlandse staat. Om meer winst te kunnen maken, besloot koning Willem I dat de lokale bevolking een-vijfde van het land moest bewerken met winstgevende gewassen zoals koffie, suiker, tabak en opium en die aan de NHM moest afstaan. Dit zogenoemde cultuurstelsel, naar het cultiveren van gronden voor winstgevende gewassen, stond onder toezicht van zowel het Nederlands-indische als ook lokale bestuur. \nBeide bestuurslagen konden veel geld verdienen door producten en winsten af te romen en dwongen de bevolking hieraan mee te doen. Voor het zeer winstgevende product koffie gold de regeling tot aan het begin van de twintigste eeuw. De winsten waren hoog en het zogenaamde batig slot leverde in de 19e eeuw tot aan 50% van de inkomsten voor de Nederlandse begroting. Er werd ook eindelijk een product gevonden uit Europa dat kon worden verhandeld in Azi\u00e9, textiel, wat leidde tot de Twentse textielindustrie. Door de uitbuiting van de lokale bevolking leed deze vaak honger en hongersnoden kostten vele levens. \nMultatuli schreef hierop in 1860 zijn roman \"Max Havelaar\" waarin gewezen werd op de bedenkelijke morele aspecten van dit misbruik. Vanaf 1848 begonnen meer mensen te pleiten voor de afschaffing. Hiervoor worden twee belangrijke oorzaken genoemd: de lokale bevolking leed eronder en men wilde Nederlands-Indi\u00eb openen voor particulier bezit. \nIn 1870 werd de Agrarische Wet en de Suikerwet ingevoerd, waarmee het Cultuurstelsel werd afgeschaft. Door deze wetten konden particuliere bedrijven zich in Nederlands-Indi\u00eb vestigen. Belangrijke grondstoffen die door Nederlandse bedrijven werden gewonnen en bewerkt waren petroleum (Shell), tin (Biliton), en rubber (Borsumij). Grondstoffen uit de kolonie werden vervolgens in Nederland bewerkt en andersom: stoffen uit Nederland werden in Indi\u00eb gebatikt en daarna op de lokale markten verhandeld. Door de opening van het Suezkanaal in 1869 en het stoomschip werd de reistijd tussen West-Europa en Oost-Azi\u00eb verminderd van enkele maanden tot enkele weken. Op Java en Sumatra werden spoorlijnen door het gouvernement en door particuliere bedrijven als de Nederlandsch-Indische Spoorweg Maatschappij (N.I.S.) aangelegd, waardoor bouwmaterialen, goederen en passagiers door de binnenlanden konden worden vervoerd. Rederij Koninklijke Paketvaart Maatschappij (KPM) verbond de vele eilanden met elkaar voor vracht- en persoonsvervoer, vanaf 1900 inclusief Australie, China en Thailand. Dit bracht een stroomversnelling teweeg in de groei van de bevolking, zowel op het platteland als in de steden, van 16 miljoen in 1800 tot 38 miljoen in 1900. In diezelfde eeuw steeg de bevolking in Nederland van 2 naar 5 miljoen inwoners.\nGedwongen arbeid en uitbuiting.\nSlavernij in Nederlands-Indi\u00eb.\nDe VOC bracht grootschalig slavenbezit en slavenhandel naar Indi\u00eb. Slaven werden zowel als handelswaar verkocht, als ook door de VOC als arbeidskracht ingezet in haar mijnen, landerijen, werven en voor ander zwaar werk. In totaal overtrof de slavenhandel van de VOC de Nederlandse transatlantische slavenhandel. Ook na de overname van de VOC-bezittingen door de Nederlandse staat bleef de slavernij bestaan. Officieel werd de slavernij in Nederlands-Indi\u00eb afgeschaft op 1 januari 1860. In de praktijk was dat echter alleen het geval in de door de Nederlandse regering centraal geregeerde gebieden op de eilanden Java en Madura. In de buitengebieden werd de slavernij residentie na residentie afgeschaft. In 1902 waren er duizenden officieel geregistreerde slaven op Lombok, Sumatra, Bali en andere eilanden. In 1914 werd op het schierieland Samosir op Sumatra als laatste gebied in Nederlands-Indi\u00eb de slavernij officieel afgeschaft. De Nederlandse regering betaalde per slaaf dertig tot zestig gulden schadevergoeding aan de slavenhouder. Desalniettemin moesten bevrijde slaven voor hun vroegere eigenaars werken om hun \u2018schulden\u2019 af te betalen\nConcubines en njai.\nBehalve voor arbeid, werden slaven ook voor seksuele diensten verhandeld door, en ook vooral aan, de Nederlandse en andere Europese mannen die als zeeman, militair of anderszins naar de kolonie afreisden. Alhoewel de praktijk werd afgekeurd door bewindsvoerders bleef het de gehele periode tot de afschaffing van de slavernij bestaan. Daarna ging de praktijk over in concubinaat, in Nederlands-Indi\u00eb bekend als \"Njai\", waarbij vrouwen zogenaamd als huishoudster 'in dienst' waren. Met name tijdens de opbouw van het koloniale leger om in Sumatra te vechten tijdens de langdurige Atjehoorlog, ontstond ook het kazerne-concubinaat waarin de njai samen met de militair op de slaapzaal verbleef. De vrouwen hadden vrijwel geen rechten en konden op elk moment afgedankt worden zoals bij zwangerschap of terugkeer naar Nederland van de man.\nHerendiensten.\nDe overgrote meerderheid van de bewoners van de Indische archipel leefde van de landbouw in een feodale maatschappij. Dat betekende onder meer dat de bevolking gedwongen werd om een deel van het land te bewerken voor het gewin van de lokale heerser. De VOC, en later de Nederlandse staat, eisten achtereenvolgens ook hun deel en legde hier bovenop nog meer beslag op de arbeid, het land en tijd van de bevolking. Rond 1890 bedroeg deze arbeid 63.000 manjaren op Java alleen. Het cultuurstelsel richtte zich vooral op de plantages, maar de Herendiensten hadden ook betrekking op de aanleg van wegen, spoorwegen, forten en in transport en bouw. Deze praktijk bleef bestaan tot ver na afschaffing van het cultuurstelsel op Java, en is daarbuiten nooit ten einde gekomen tot het einde van de kolonie.\nArbeid door gevangenen.\nDoor de afschaffing van slavernij op 1 januari 1860 viel op Java en Madura een bron van goedkope arbeid weg. Maar al sinds de VOC was er nog een andere bron, namelijk arbeidstraffen. Dit konden zowel korte termijnstraffen zijn, minder dan drie maanden, die door de lokale politie werd uitgedeeld zonder tussenkomst van een rechter, of lange termijn vanuit gevangenschap. In dat laatste geval kon de gevangene gedwongen worden overal te werken, zoals in irrigatiewerken, transport. kool- en tinmijnen, en ook in het leger. Zo omvatte het leger dat in de Atjeh-oorlog vocht duizenden dwangarbeiders. Deze oorlog, en de behoefte aan goedkope arbeid, resulteerde in een stijging van dwangarbeiders van 69.500 per jaar in 1870 tot 275.000 per jaar in 1900.\nContractarbeiders.\nGedurende de hele periode van het kolonialisme zijn zeer vele contractarbeiders vanuit Azi\u00eb de wereld over gezonden. Die tekenden thuis een contract, waarbij ze zich verplichten om te werken voor een onderneming om allereerst de kosten van verscheping en verblijf te vergoeden en daarna pas geld te verdienen. In Nederlands-Indi\u00eb waren dit vooral Zuid-Chinese immigranten, koelies genoemd, en deze werden veelal op plantages te werk gesteld. De omstandigheden waren zeer slecht, de arbeiders mochten vaak niet de plantage verlaten, kregen lijfstraffen en werden uitgelokt om meer schulden te maken. In de praktijk kwamen de contractarbeiders vaak niet onder hun contract uit, en was de plantagehouder heer en meester.\nKoloniale samenleving in de 20e eeuw.\nMigratie uit Nederland en Europa.\nGedurende de VOC-tijd vestigden Nederlanders en andere Europeanen zich slechts tijdelijk op de verschillende handelsposten in de Indische archipel. Ook daarna kwam de migratie slechts langzaam op gang, rond 1814 waren er slechts 16.000 Europeanen op een totale bevolking van vele miljoenen. Tijdens de 19e eeuw vertrokken er in totaal 160.000 militairen vanuit Nederland en tienduizenden uit de rest van Europa naar de kolonie om in de vele oorlogen te vechten. De meesten vertrokken weer, of waren omgekomen; in 1903 woonden er in de hele kolonie ongeveer 60.000 Nederlanders, en 20.000 Europeanen. De liberalisatie van de handel en de kortere reistijd aan het einde van de 19e eeuw zorgden voor een toename van migratie vanuit Nederland gedurende de eerste helft van de 20e eeuw. Doordat er ook veel remigratie plaats vond, kwam het absolute aantal Nederlanders niet uit boven de 100.000 personen, plus tienduizenden Europeanen. Vanuit Indisch perspectief waren dit kleine aantallen, en op de vele eilanden hebben generaties bewoners nooit een Nederlander gezien; vanuit Nederland gaat het om 1,5% van de bevolking. De Nederlanders vormden een bevoorrechte klasse en bestond uit bestuurders, administrateurs, ingenieurs, managers, onderwijzers en plantagehouders. Migranten waren veelal jonge mannen, en deze trouwden lokale vrouwen, hun kinderen, Indo-Europeanen waren ook Nederlands burger, zolang als ze erkend waren door hun vader. De andere klasse, de lokale bewoners, waren wel ingezetene van Nederland maar hadden geen rechten. Met name in Oost-Java nam de suikerindustrie een grote vlucht en rondom de plantages en fabrieken groeiden hele leefgemeenschappen van Nederlanders, Indische Nederlanders en Indonesi\u00ebrs, met eigen scholen, ziekenhuizen, kerken en moskee\u00ebn. Een tussencategorie vormden de Indonesische Chinezen, die al sinds de 13e eeuw deel uitmaakten van de samenleving, maar door eigen gebruiken en religie een eigen groep vormden. Velen waren eenvoudige straatverkopers, maar anderen waren ook belangrijke handelaren en industri\u00eblen. Zowel tijdens de VOC als ook later, waren Indo-Chinezen het slachtoffer van vervolging en oproer.\nEthische politiek.\nLangzaam ontwikkelde in Nederland de zienswijze dat de kolonie er niet alleen was voor winstbejag voor de Nederlandse samenleving, maar dat een deel van de koloniale opbrengsten moesten terugvloeien naar de kolonie. Deze zogenaamde 'ethische politiek' leidde tot de oprichting van vele scholen in de hele archipel, van lager tot hoger onderwijs, en een technische hogeschool in Bandung. Daarnaast werd er ge\u00efnvesteerd in irrigatiewerken en wegenbouw met name voor de suikerindustrie. Omdat de inkomsten uit de kolonie nauw samenhingen met de vraag naar grondstoffen en producten werden deze sterk be\u00efnvloed door de wereldeconomie. Door de crisis eind jaren twintig en bezuinigingen in de jaren dertig bleef de economische impact van de ethische politiek dan ook beperkt.\nBestuur en recht.\nHet bestuur van de kolonie werd in de 20e eeuw versterkt met vele ambtenaren, rechtbanken en gevangenissen. Het was sterk centraal georganiseerd, waarbij de Gouverneur-generaal van Nederlands-Indi\u00eb nog wel steeds onder de Ministerie van Koloni\u00ebn (Nederland) ressorteerde. De gouverneur- generaal werd bijgestaan door de Raad van Indi\u00eb, een zestal adviseurs die door de Nederlandse staat benoemd werden. Vanaf 1918 was er ook een inheemse raad, de Volksraad (Nederlands-Indi\u00eb). Deze laatste werd gekozen door een klein deel van de inheemse en Europese gemeenschap van de kolonie en kon gevraagd en ongevraagd advies geven of een voorstel bij de Raad van Indi\u00eb indienen.\nRechtspraak was gescheiden voor Nederlandse burgers, voor wie gelijk recht bestond als in Nederland, en die voor inheemse ingezetenen. Deze laatste, landraad geheten, kende een mengvorm van Nederlandse en islamitische rechtspraak en de traditionele, vaak pre-islamitische rechtspraak, de adat. De gouverneur generaal bezat ook speciale bevoegdheden, bijvoorbeeld voor verbanning, maar ook gevangenneming.\nVereniging en Indonesisch nationalisme.\nGestimuleerd door de opkomst van de arbeidersbeweging overal ter wereld ontstonden er ook in de kolonie aan het begin van de 20e eeuw vakbonden en andere organisaties om de bevolking te verenigen en te onderwijzen. Dit waren zowel islamitische, javaanse en jongeren organisaties zoals Budi Utomo en Sarekat Islam. Een bovenlaag van inheemse studenten, veelal van de hogere klassen, doorliep hoger onderwijs soms in Nederland. Ook deze organiseerden zich en bestudeerden de werken van Karl Marx en andere socialistische denkers. Inheemse politieke organisaties en partijen vormden zich zoals de Communistische Partij van Indonesi\u00eb (PKI). In 1927, richtte Soekarno de Indonesische Nationale Partij (PNI) op in Bandung. Dit was de eerste partij die de onafhankelijkheid van Indonesi\u00eb nastreefde. De verschillende partijen verdeelden zich over de co\u00f6peratieven, zij die ook meededen aan de verkiezingen voor de Volksraad, en de non-co\u00f6peratieven die dat niet deden. Binnen die laatste groep probeerde met name Soekarno, de twee leidende denkbeelden, socialisme en islam, te verenigen en ten dienste te laten zijn van het nationalisme. Een andere tweedeling binnen de nationalistische beweging was die tussen diegene die massa-actie nastreefden en snelle onafhankelijkheid, zoals Soekarno, en hen die de gelijkelijke weg kozen via onderwijs en politieke druk, met belangrijke leiders als Hatta en Sjahrir. Soekarno werd als zeer gevaarlijk gezien door het Nederlandse bestuur omdat hij als geen ander de bevolking kon opzwepen voor de onafhankelijkheid van Indonesi\u00eb. Hij gebruikte vaak analogie\u00ebn en verhalen uit de Indonesische mythologie, zoals gebruikt in het Wajang poppen theater om zijn punten voor iedereen begrijpelijk over te brengen . Versterkt door zijn zelfverzekerde uitstraling werd Soekarno zo door het volk gezien als de Ratu Adil, net als Diponegoro voor hem, de rechtvaardige vorst, die de bevolking van vreemde overheersing zou verlossen . Nadat al eerder de communistische partij was verboden, werd Soekarno samen met enkele medestanders in 1930 opgepakt en berecht tot jaren gevangenisstraf. Kort na vrijlating werd Soekarno verbannen uit Java, eerst naar Flores en daarna Sumatra. Hatta en Sjahrir werden ook opgepakt en naar het strafkamp Boven-Digul op Nieuw-Guinea gebracht. Verdere repressie maakten een politieke beweging verder onmogelijk, alleen niet-politieke, islamitische organisaties, zoals de Muhamadiyah, werden met rust gelaten. Tijdens zijn ballingschap, kon Soekarno via die organisatie toch met de bevolking communiceren. \nNederlands-Indi\u00eb tijdens de Tweede Wereldoorlog.\nNa de Duitse inval in Nederland.\nOp 10 mei 1940 werd de gouverneur-generaal van Nederlands-Indi\u00eb Tjarda van Starkenborgh op de hoogte gebracht van de Duitse inval in Nederland. Als tegenmaatregel werden op grond van artikel 20 van de \"Regeling op de Staat van Oorlog en van Beleg\", alle NSB leden, Duitsers en mensen met een Duitse achtergrond, inclusief politieke vluchtelingen en Joden uit de Duitstalige, Europese gebieden in interneringskampen opgesloten. Toen de Japanse dreiging om Nederlands-Indi\u00eb te gaan bezetten toenam, besloot de regering de ge\u00efnterneerden over te brengen naar Bombay in Brits-Indi\u00eb. Op 16 januari 1942 vertrok het derde en laatste transport, met 478 gevangenen aan boord van het omgebouwde koopvaardijschip de \"Van Imhoff\". Bij dit laatste transport bevonden zich ook een groot deel van de Joodse gevangenen met de achternamen L t/m Z. Dit schip werd tijdens een Japanse aanval geraakt en zonk. Hierbij zijn alle Joodse gevangenen verdronken.\nJapanse bezetting.\nTijdens de Tweede Wereldoorlog gaven de Nederlandse strijdkrachten zich op 8 maart 1942 over en werd Nederlands-Indi\u00eb door Japan bezet. Ruim 42.000 militairen met een Europese of gemengde achtergrond kwamen in krijgsgevangenschap. Ook veel burgers werden ge\u00efnterneerd. Een paar maanden na het begin van de Japanse bezetting werd begonnen met de registratie van niet-inlanders. De Europeanen werden opgedeeld in volbloed Europeaan en gemengdbloedig. Omdat het voor de Japanners niet duidelijk was waar de loyaliteit van de Indo-Europeanen lag kregen die het voordeel van de twijfel. Het merendeel van de Indische Nederlanders bleef zodoende aanvankelijk buiten de kampen.\nToen veel Indo-Europeanen weigerden zich pro-Japans op te stellen kwam er in 1943 een tweede selectie waarbij Japanse ambtenaren bepaalden tot welke groep men behoorde. Ter selectie werd onder andere gekeken naar de manier van lopen en bij twijfel was vooral de kleur van de ogen doorslaggevend. Om aan te tonen dat men gemengdbloedig was, diende men te beschikken over een afstammingsbewijs, een \"asal oesoel\". Uiteindelijk belandde ook het gros van de Indische Nederlanders in een kamp. Naar schatting 13.000 mensen kwamen in de Japanse kampen om het leven, onder wie veel mannen die waren ingezet als dwangarbeiders aan de Dodenspoorwegen.\nGedurende de bezetting ontwikkelde de nationalistische beweging zich sterk. De Japanners zelf stonden, door hun idee waarin Oost-Azi\u00eb \u00e9\u00e9n staat moest worden, negatief tegenover een onafhankelijk Indonesi\u00eb. Toen ze de oorlog echter aan het verliezen waren begon Japan met besprekingen die een onafhankelijk Indonesi\u00eb moesten opleveren onder Japanse hegemonie. Op 15 augustus 1945 maakte de Japanse keizer in een radiotoespraak de capitulatie van zijn land bekend. Nederlands-Indi\u00eb was weer vrij, maar voor veel Indische Nederlanders betekende dit niet het einde aan de beproevingen. De Indonesische nationalist Soekarno riep namelijk op 17 augustus 1945 (2 dagen na de capitulatie) de Republiek Indonesi\u00eb uit en dat leidde tot de bersiapperiode. Deze republiek moest geheel Nederlands-Indi\u00eb omvatten.\nIndonesische onafhankelijkheid.\nOplaaiend nationalisme.\nNa het einde van de oorlog in 1945 was Nederland niet meteen bij machte troepen naar Indonesi\u00eb te sturen om het koloniale gezag te herstellen. Men was afhankelijk van de Britse troepen, terwijl Groot-Brittanni\u00eb niet zonder meer het herstel van het Nederlandse gezag op zich wilde nemen. De Amerikanen en Britten lieten de handhaving van het gezag in handen van de achtergebleven Japanse troepen. De Nederlandse bevolking, die nog steeds in de kampen verbleef, werd nu \"beschermd\" door de Japanners tegen de inlandse nationalisten. Deze Indonesische nationalisten, die aanvankelijk door de Japanse bezetters waren ondersteund maar later ook waren vervolgd, maakten van deze situatie gebruik hun eigen structuren op te bouwen. Zij kregen de controle over de grootste delen van Java en Sumatra.\nDe Nederlandse regering had gedurende de oorlog beloftes gedaan over autonomie voor Indonesi\u00eb. Deze beloftes werden geformuleerd in de radiotoespraak door koningin Wilhelmina van 7 december 1942. Zover deze toespraak in \"bezet Indi\u00eb\" werd gehoord \u2014 de Japanse bezetter vaardigde namelijk al zeer kort na de Nederlandse capitulatie de maatregel uit dat alle radio's ter \"verzegeling\" dienden te worden aangeboden\u2014de nationalisten zouden de vage beloftes toch als ongeloofwaardig en 'too little, too late' opzij schuiven.\nDe verkenningspatrouilles die vanuit Australi\u00eb werden uitgezonden (onder andere door de NEFIS -Netherlands Forces Intelligence Service-) waren slechts gericht op het verzamelen van militair-strategische informatie. Een meer of mindere mate van onafhankelijkheid voor Indonesi\u00eb was dus echter al snel aan de orde. Luitenant-gouverneur-generaal Hubertus van Mook besloot tot opbouw van Indonesi\u00eb volgens een federale structuur. Dit was geen volstrekt nieuw idee, maar vormde wel een breuk met de staatsvoering in Nederlands-Indi\u00eb tot dan toe, en vormde een schril contrast met de denkbeelden van de nationalisten, die wilden dat geheel Nederlands-Indi\u00eb tot een centralistisch bestuurd Indonesi\u00eb zou gaan behoren. Het plan was, Indonesi\u00eb op te delen in verschillende deelstaten \"negara's\", die onder zich eventueel ook weer zelf besturende gebieden zouden kunnen hebben, de \"daerahs\". Het geheel zou dan de Verenigde Staten van Indonesi\u00eb heten en met Nederland verbonden zijn in de Nederlands-Indonesische Unie. Het zuiver symbolische hoofd van de Nederlands-Indonesische Unie zou de Koning der Nederlanden zijn. De door de nationalisten uitgeroepen \"Republik Indonesia\" zou dan een der negara's worden. Over dit plan werd met de Indonesi\u00ebrs overeenstemming bereikt gedurende een conferentie te Linggajati in november 1946. Via de federale structuur werd volgens mensen als Van Mook de culturele en etnische diversiteit van Indonesi\u00eb erkend. Men verwees hierbij naar het zelfbeschikkingsbeginsel: de verschillende volkeren van Indonesi\u00eb zouden zichzelf moeten kunnen besturen. De etnische diversiteit van Indonesi\u00eb was onderwerp geweest van twee conferenties in Malino en Pangkalpinang.\nHet idee Indi\u00eb los te moeten laten was echter schokkend voor veel Nederlanders met de gedachte \"Indi\u00eb verloren, rampspoed geboren\". Nederland had Indi\u00eb altijd als een belangrijke \"raison d'\u00eatre\" beschouwd. Gedurende het cultuurstelsel, waarbij de Nederlandse regering veel inkomsten uit Indi\u00eb verwierf ten koste van de plaatselijke bevolking, kwam onder invloed van onder meer Multatuli de gedachte van het \"schone streven\" op: Nederland moest zijn \"ereschuld\" veroorzaakt door het cultuurstelsel aan Indi\u00eb terugbetalen door het land te ontwikkelen. Veel Nederlanders hadden zodoende messianistische gedachten bij Indi\u00eb; het was de taak van Nederland dit land te ontwikkelen.\nNederlands-Indi\u00eb was de Nederlandse kolonie bij uitstek. Natuurlijk was er ook West-Indi\u00eb, Suriname en de Nederlandse Antillen, maar vanwege zijn grootte, economisch belang en rijkdom aan verschillende volkeren en culturen nam Nederlands-Indi\u00eb in het Nederlandse koloniale gedachtegoed de voornaamste plaats in. Nederland had sterk het idee dat Nederlands-Indi\u00eb een modelkolonie was. Men aanvaardde wel het idee dat Nederlands-Indi\u00eb ooit onafhankelijk zou worden, maar dit plaatste men in de verre toekomst. In de periode tussen de oorlogen werden dan ook geen vergaande hervormingen in het bestuur doorgevoerd; van enige ontwikkeling in de participatie van Indonesi\u00ebrs in het bestuur was na 1918 geen sprake. Het onafhankelijkheidsstreven van de Indonesi\u00ebrs kwam dan ook voor de meeste Nederlanders als een volslagen verrassing.\nBovendien weigerde de Nederlandse publieke opinie de leiders van de \"Republik Indonesia\" te erkennen als leiders van de Indonesische massa's. De Indonesische nationalisten onder Soekarno hadden meegewerkt met het Japanse bewind. Hierdoor brandmerkte men hen in Nederland als verraders en collaborateurs. De rol van de Britten en Amerikanen was vervolgens zeer kwetsend voor de Nederlanders. De Britten hadden geweigerd hun legermacht in dienst van Nederland te stellen. Voorts hadden zij door de Republikeinen in de ordehandhaving op Java en Sumatra te betrekken in de ogen van Nederland bijgedragen aan de erkenning van het republikeins gezag. De Amerikanen vervolgens drongen bij Nederland aan op een oplossing van het conflict en schaarden zich vanuit hun anti-kolonialisme niet zonder meer langs de Nederlandse \"legalistische\" lijn, die uitging van verdragen en wetten.\nDe Indonesische revolutie.\nTijdens de Tweede Wereldoorlog richtte de Japanse bezettingsmacht in Indi\u00eb inlandse paramilitaire organisaties op ten behoeve van de strijd tegen de geallieerden. Deze groepen werden door Japanse instructeurs getraind en bewapend met kapmessen en in een punt geslepen bamboestok. Aangezien er na de capitulatie van Japan niet meteen geallieerde troepen beschikbaar waren, kregen de Japanners de opdracht om de status quo te handhaven tot deze zouden arriveren.\nHoewel Soekarno en Hatta zich aanvankelijk terughoudend opstelden, eisten republikeins-nationalistische jongeren (\"pemuda\u2019s\") onmiddellijke onafhankelijkheid. Op 17 augustus 1945 riep Soekarno daarom de Republik Indonesia uit. Het proclameren van de onafhankelijkheid leidde tot een revolutionaire en chaotische situatie. Japan had weliswaar gecapituleerd, maar omdat er geen geallieerde troepenmacht in zicht was, was er sprake van een machtsvacu\u00fcm.\nDit mondde uit in een uiterst explosieve situatie; er volgde een poging tot afrekening met alle buitenlandse invloed, of dat nu Brits, Chinees, Japans of (Indisch) Nederlands was. Deze periode staat bekend als de bersiapperiode. \"Bersiap\" en \"siap\" is maleis voor \"wees paraat\" en \"geeft acht\". Het waren de strijdkreten van Indonesische paramilitaire organisaties en bendes die vrijwel direct na afloop van de Japanse bezetting dood en verderf zaaiden onder niet-inlanders, en ook onder van \u2018collaboratie\u2019 met het zich herstellende koloniale gezag verdachte inlanders. Het geweld maakte duizenden slachtoffers en was een van de aanleidingen voor de repatri\u00ebring naar Nederland van Indische Nederlanders en het ontstaan van een wereldwijde Indisch-Nederlandse diaspora.\nToen uiteindelijk de eerste Britse troepen bij Batavia landden kwam het tot massale gewelddadigheden waarbij veel doden vielen. In steden gingen groepen opstandige jongeren langs de straten en joegen de bewoners de stuipen op het lijf met geschreeuw en nachtelijk lawaai. Huizen werden geplunderd. Sommige inwoners vluchtten de bossen in waar ze het risico liepen het slachtoffer te worden van andere bendes. Er verschenen pamfletten waarin de bevolking werd opgeroepen (Indische) Nederlanders uit te roeien.\nVooral in Batavia organiseerden (Indische) Nederlanders en Molukkers zich in milities om hun huizen en gezinnen te verdedigen en de moorden te vergelden. Soms maakten ook zij zich schuldig aan overmatig geweld. Vaak lieten ze zich leiden door wraak, waarbij een moord op een Europeaan of Molukker in veelvoud werd vergolden. Op deze wijze escaleerde het geweld, maar het gelukte de Nederlands-Molukse milities hiermee wel om sommige buurten te beschermen tegen aanvallen.\nOnafhankelijkheidsoorlog.\nNederland verzette zich tegen onvoorwaardelijke Indonesische onafhankelijkheid en stuurde militairen \"om de rust te herstellen\" middels zogenoemde politionele acties. De moordaanslagen op de (Indische) Nederlanders, Chinezen en Hollands gezinde Indonesi\u00ebrs tijdens de Bersiap werden door Nederland gebruikt om oorlog met Indonesi\u00eb te rechtvaardigen. Nederlandse militairen gingen structureel en op even grote schaal, met hetzelfde extreme geweld als de Pelopor (Indonesische Vrijheidsstrijder) te werk. Dit geweld werd door de Nederlandse regering bewust aangeduid met de eufemistische term excessen. Vanwege internationale druk van vooral de Verenigde Staten, accepteerde Nederland op 27 december 1949 de Indonesische onafhankelijkheid. Alleen de westelijke helft van Nieuw-Guinea bleef nog tot 1962 Nederlands.\nHet verschil van mening over de datum van ontstaan van de Republik Indonesia heeft tientallen jaren de betrekkingen tussen Nederland en Indonesi\u00eb verziekt. Indonesi\u00eb houdt de datum 17 augustus 1945 aan, maar Nederland hield vast aan de datum van Nederlandse erkenning: 27 december 1949. Pas in 2004 werd bij monde van minister Ben Bot van Buitenlandse Zaken het volgende gesteld: \"Ik zal met steun van het Kabinet aan de mensen in Indonesi\u00eb duidelijk maken dat in Nederland het besef bestaat dat de onafhankelijkheid van de Republiek Indonesi\u00eb de facto al begon op 17 augustus 1945 en dat wij - zestig jaar na dato - dit feit in politieke en morele zin ruimhartig aanvaarden.\" Saillant detail is dat minister Bot zelf als kind in het concentratiekamp Ambarawa de uitroeping van de Republiek Indonesia heeft meegemaakt.\nMede wegens het hardhandige optreden van de Nederlandse troepen tijdens de Onafhankelijkheidsoorlog heerste er in Indonesi\u00eb een sterke tegenzin tegen Nederland en Nederlanders, met name in de jaren 1950. De situatie voor (Indische) Nederlanders bleef daarom vijandig en gevaarlijk. Indi\u00ebrs die onder de Nederlanders ambtelijke functies hadden bekleed verloren hun functie en hun bezittingen werden geconfisqueerd. Op Indische Nederlanders werd grote druk uitgeoefend om te kiezen voor het Indonesisch staatsburgerschap. De betrekkingen tussen Nederland en Indonesi\u00eb verslechterden echter. Soekarno verklaarde in december 1957 alle nog in Indonesi\u00eb aanwezige Nederlanders (ongeveer 40.000 personen) tot staatsgevaar. Nederlandse bedrijven werden door Indonesi\u00eb genationaliseerd en Sinterklaas was niet langer welkom. De anti-Nederlandse acties staan daarom ook bekend als \"Zwarte Sinterklaas\". Veel Indische Nederlanders die nog in Indonesi\u00eb waren achtergebleven kozen alsnog voor het Nederlanderschap en repatrieerden in de jaren 1950 naar Nederland. Zij werden \"spijtoptanten\" genoemd.\nDe Nederlandse aanwezigheid in Indonesi\u00eb, met uitzondering van Nieuw-Guinea, kwam pas echt ten einde in december 1957, toen vanwege het conflict tussen Nederland en Indonesi\u00eb over Nieuw-Guinea Nederlanders werden gedwongen uit Indonesi\u00eb te vertrekken en Nederlandse bedrijven werden genationaliseerd. De Papua's, evenals de Molukkers, streefden zelf ook onafhankelijkheid na en wilden die bewerkstelligen met behulp van Nederland. Door het gewelddadig ingrijpen van Indonesi\u00eb is die onafhankelijkheid er nooit gekomen.\nOverheid en bestuurlijke inrichting.\nStadsgemeenten en de eerste stap richting democratie.\nBegin twintigste eeuw werden een aantal hervormingen doorgevoerd die de kolonie meer autonomie gaven. De decentralisatiewet van 1903 maakte het instellen van gemeenteraden en regentschapsraden mogelijk. Deze raden kregen het beheer en de verantwoording over de geldmiddelen van de betreffende gewesten. De leden werden gekozen uit drie bevolkingsgroepen (Nederlanders, inheemsen en uitheemsen) mits deze in voldoende aantallen aanwezig waren in het betreffende gewest. In 1918 werd een Volksraad opgericht voor de hele kolonie. Volledig democratisch waren de instituties niet doordat de Nederlanders met de lokale aristocratie bleven samenwerken en omdat zij niet echt hun macht uit handen wilden geven.\nVanaf 1916 werd de functie van burgemeester gecre\u00eberd, die alleen door de Gouverneur-Generaal kon worden benoemd, geschorst of ontslagen. Bij de bestuur hervormingswet van 1922 werd het ontstaan van een provincieraad binnen de nog te vormen provincies op Java mogelijk. Een regentschapsraad werd gevormd door de drie bevolkingsgroepen, waarvan een deel gekozen werd.\nBestuurlijke inrichting tot 1942.\nDe laatste grote bestuurlijke veranderingen vonden plaats in 1938. Het hoogste bestuurlijke niveau, de Indische Regering, besloot in dat jaar dat de buitengewesten opgedeeld werden in drie Gouvernementen (Groote Oost, Borneo, Sumatra). Java werd opgedeeld in drie provincies (West-Java, Midden-Java, Oost-Java) en twee Gouvernementen (Jokjakarta, Soerakarta). Elk van deze Gouvernementen of Provincies had een Gouverneur als hoogste burgerlijke ambtenaar.\nBinnen de Gouvernementen en Provincies kan het bestuur onderverdeeld worden in Europees en Inlands Bestuur. De inrichting hiervan verschilt tussen Java en de Buitengewesten, wat een relatie heeft met het verschil tussen direct en indirect bestuurd gebied en de omvang van de te besturen gebieden. Daarnaast bestaat er nog het Bestuur over Vreemde Oosterlingen dat niet gekoppeld is aan grondgebied.\nDe indirect bestuurde gebieden hebben een grotere autonomie met een eigen zelfbestuur. Deze vorm is op Java terug te vinden in de Vorstenlanden (Yogyakarta, Surakarta). De staatsrechtelijke verhouding tot de Indische Regering is per gebied met indirect bestuur vastgelegd in politieke contracten.\nJava.\nElke Gouverneur wordt bijgestaan door:\nHierop zijn een aantal uitzonderingen. Het onderdistrict Duizend-eilanden dat onder het district en regentschap Batavia valt wordt beheerd door de inlandse posthouder, die rechtstreeks aan de regent rapporteert. De functienaam van de hoogste gezagdrager binnen het district Koeningan binnen het gelijknamige regentschap is Patih. Het district Karimoendjawa binnen het regentschap Japara heeft een assistent-wedana, deze rapporteert rechtstreeks aan de regent van Japara.\nZie Administratieve indeling van Java (Nederlands-Indi\u00eb) voor een volledige lijst.\nBuitengewesten.\nIn de Buitengewesten wordt de Gouverneur bijgestaan door:\nEr is duidelijk een verschil te zien tussen de bestuurslagen in de Gouvernementen in de Buitengewesten en die op Java en Madoera. In de Buitengewesten bevat het Europees Bestuur 2 extra lagen namelijk afdeling en onderafdeling. Daarnaast is er een verschil te zien in het ondersteunend personeel.\nBestuurlijke inrichting tot 1825.\nHet gouvernement Malakka op het Maleisisch schiereiland maakte deel uit van Nederlands-Indi\u00eb (1818-1825), voordat het uiteindelijk werd overgedragen aan Verenigd Koninkrijk van Groot-Brittanni\u00eb en Ierland op basis van Verdrag van Londen (1824)."}
{"id": "10483", "revid": "573372", "url": "https://nl.wikipedia.org/wiki?curid=10483", "title": "Trojaanse Oorlog", "text": "De Trojaanse Oorlog is een gebeurtenis die een centrale rol speelt in de Griekse mythologie. Een groot deel van de mythologische verhalen houdt op een of andere wijze verband met deze oorlog. Homeros' boek de \"Ilias\" (\"\u1f3c\u03bb\u03b9\u03bf\u03bd\" = Troje) is een epos, dat een episode uit het laatste jaar van de tien jaar durende oorlog tegen Troje beschrijft. Een coalitie van Grieken, die Homeros Achae\u00ebrs noemt, zou onder leiding van koning Agamemnon Troje hebben belegerd en ingenomen. De Trojanen noemt hij Dardanoi (\"\u0394\u03ac\u03c1\u03b4\u03b1\u03bd\u03bf\u03b9\").\nDe oorlog ontstond volgens de mythe uit een twist tussen de godinnen Hera, Athene en Aphrodite, nadat de godin van de twist, Eris, op het huwelijksfeest van Peleus en Thetis, waarvoor zij niet werd uitgenodigd, een gouden appel naar binnen had geworpen waar \"voor de mooiste\" in gesneden was. De oppergod Zeus zond de vrouwen naar de Trojaanse koningszoon Paris, die oordeelde dat Aphrodite de mooiste was. In ruil daarvoor liet Aphrodite de prachtige Helena, de vrouw van de Spartaanse koning Menelaos, verliefd worden op Paris. Nadat Paris Helena mee had genomen naar Troje, trokken alle Grieken gezamenlijk ten strijde tegen Troje. Na een tienjarige strijd verloren de Trojanen de oorlog van de Grieken door de list met het paard van Troje. Schattingen over het aantal manschappen en schepen dat zou hebben deelgenomen aan deze oorlog lopen nogal uiteen. Op basis van wat Homeros schrijft komt bijvoorbeeld historicus Barry Strauss tot de bevinding dat er minstens 100.000 manschappen aan iedere zijde streden, en dat er 1186 Griekse schepen in deze strijd betrokken zijn geweest.\nHoewel de meeste oude Grieken de (mythische) ontvoering van Helena als aanleiding van de Trojaanse Oorlog (die plaats zou hebben gevonden in de 13e of 12e eeuw voor Christus) beschouwden, wordt aangenomen dat de oorlog ter wille van economische belangen werd gevoerd. Het jaar 1184 v.Chr. is thans de meest geaccepteerde datum voor de Trojaanse Oorlog, omdat ook de archeologie aantoont dat rond die tijd de culturen van Kreta, het Griekse vasteland en Anatoli\u00eb teloorgingen.\nDe Trojaanse Oorlog in de literatuur.\nDe Trojaanse Oorlog is het onderwerp geweest van enkele werken in de literatuur, waarvan het epos \"Ilias\" van de schrijver Homeros verreweg het beroemdste is. Een hoofdpersoon van de \"Ilias\" (Odysseus) komt ook voor in Homeros' andere epos, de \"Odyssee\".\nDeze oorlog is ook onderwerp geweest van andere klassieke werken, echter alle jonger dan het werk van Homeros. Een voorbeeld is \"Aeneis\" van de Romeinse dichter Vergilius.\nBekende meesterwerken uit de Engelse literatuur waarin de Trojaanse Oorlog een rol speelt zijn \"Troilus and Criseyde\" van Geoffrey Chaucer en \"Troilus and Cressida\" van William Shakespeare.\nVanaf de Renaissance tot in de 19e eeuw is de Trojaanse oorlog ook een bron van inspiratie geweest: in het Duits classicisme en uiteindelijk het classicisme en het neoclassicisme.\nOpsomming van de Griekse schepen.\nDe Grieken kwamen met hun uitrustingen en hun schepen samen in Athene. Dit zijn de 47 leiders van de Grieken, die een totaal van 1202 schepen met zich mee brachten:\nDe Ilias.\nHomeros behandelt in de \"Ilias\" de wrok van Achilles gedurende de Trojaanse Oorlog. De eerste zin (zelfs het eerste woord: wrok) geeft meteen het thema aan van de \"Ilias\":\nEr is twijfel of Homeros een historische persoon is. Mogelijk zijn de \"Ilias\" en \"Odyssee\" inderdaad door een enkele bard met die naam gecomponeerd. Het kan echter ook om samengevoegde werken van meer dan \u00e9\u00e9n zanger gaan, die over een langere periode ontstonden. Duidelijk is dat het werk op zijn minst enkele eeuwen na de Myceense periode is ontstaan. De meest waarschijnlijke ontstaansperiode van de twee epen is rond 800-750 v.Chr., ongeveer drie of vier eeuwen na de gebeurtenissen zelf. Homeros zal dus geen ooggetuige zijn geweest, noch zal hij ooggetuigen gesproken kunnen hebben. In de tussenliggende periode is het verhaal over de oorlog mondeling doorverteld en mogelijk sterk aangedikt. Ook niet onwaarschijnlijk is dat achter het verhaal mettertijd een betekenis werd gezocht en een moraal aan het verhaal werd toegevoegd.\nDe legende.\nHet Parisoordeel.\nOp het huwelijk van Peleus en Thetis zijn alle goden aan het feesten. E\u00e9n is er echter niet uitgenodigd: Eris, godin van twist en tweedracht. Wie wil er immers dat er op zijn huwelijksfeest ruzie ontstaat? Eris is woest omdat ze niet is uitgenodigd en ze verzint een plan: ze schrijft op een gouden appel 'voor de mooiste' (\u03c4\u1fc7 \u03ba\u03b1\u03bb\u03bb\u03af\u03c3\u03c4\u1fc3 - t\u00e8i kallist\u00e8i) en ze gooit de appel de feestzaal binnen. Natuurlijk vinden zowel Hera, Athena als Aphrodite zichzelf de mooiste en Eris' plan lukt: er ontstaat geruzie. Zeus wordt om raad gevraagd, maar die wil zich liever niet uitspreken over deze netelige kwestie. Hij stelt voor om de Trojaanse prins Paris te laten oordelen. De drie godinnen gaan, onder begeleiding van Hermes, op reis naar de berg Ida om Paris te laten beoordelen wie van hen de mooiste is. Op uiterlijk is het zeer moeilijk voor Paris om te bepalen wie nu uiteindelijk de mooiste godin is. Om de uiteindelijke beslissing kracht bij te zetten, besluiten de drie godinnen om Paris, door middel van extra giften en beloften, ervan te overtuigen de godin met het aanlokkelijkste aanbod te verkiezen tot mooiste godin. Hera, de echtgenote van Zeus, belooft Paris onmetelijke macht wanneer hij voor haar als de mooiste kiest. Pallas Athena belooft Paris onnoemelijke wijsheid en Aphrodite belooft Paris ultieme liefde in de vorm van de mooiste vrouw op aarde, Helena van Sparta, die reeds beloofd werd aan een groot Grieks leider, de Atre\u00efde Menelaos. Paris kiest uiteindelijk voor Aphrodite als mooiste godin omdat zij hem de mooiste vrouw op aarde heeft beloofd. Nadat Paris gekozen heeft de appel aan Aphrodite te geven, heeft hij de vijandelijkheid van Hera en Pallas Athena.\nHij heeft \u00e9\u00e9n godin blij gemaakt, maar de twee anderen haatten hem daarom. Dit zou tot rampzalige gevolgen voor Troje leiden.\nDe schaking van Helena.\nBelofte maakt schuld en Paris vindt dat het wel tijd wordt om zijn beloning te gaan halen. Hij stapt dus met een aantal makkers in zijn boot om Helena te gaan halen. Deze was toen al getrouwd met Menelaos, dus moest Paris haar ontvoeren. Toen Paris eenmaal aankwam bij Menelaos, werd hij gastvrij ontvangen en mocht zo lang blijven als hij wilde. Door Aphrodite werd Helena gauw verliefd op Paris en samen voeren ze terug naar Troje. Wanneer Menelaos de verdwijning van zijn vrouw ontdekt zit die al ver weg, in de Trojaanse paleizen. Menelaos voelt zich beledigd en zint op wraak.\nOorlog.\nMenelaos gaat naar zijn broer Agamemnon en legt alles uit. Door een eed, verzonnen door de slimme Odysseus, waren allen die destijds naar de hand van de schone Helena dongen verplicht diegene te verdedigen tegen al wie met hem in conflict zou geraken. Ze besluiten vervolgens om alle Grieken samen te roepen in Aulis, om vandaaruit ten oorlog te trekken tegen de Trojanen. Agamemnon zal de vloot aanvoeren. Onder de helden bevinden zich veel van hen die naar de hand van Helena dongen. De personen spreken nog steeds tot de verbeelding: de bijna onkwetsbare Achilles, zijn goede vriend en neef Patroklos, de oude en wijze Nestor, de beresterke Ajax, de vriend van Herakles Philoktetes met boog en pijlen van Herakles, de slimme en listige Odysseus, de ziener Kalchas, de dappere Diomedes en uiteraard Menelaos zelf.\nIn Aulis aangekomen zien de Grieken zich eerst nog genoodzaakt Agamemnons dochter Iphigeneia te offeren omdat een gunstige wind uitblijft. Volgens sommige verhalen redt Artemis haar echter door een hert in Iphigineia's plaats te leggen omdat ze op het laatste moment medelijden krijgt met het meisje.\nParis en Menelaos.\nAls de Grieken bij Troje arriveren, besluiten ze na enige gevechten dat ze het beste een tweestrijd tussen Paris en Menelaos kunnen houden. Hektor en Odysseus zetten hiervoor een strijdperk uit. Als Paris wint blijft Helena in Troje en gaan de Grieken terug naar huis, als Menelaos wint gaat Helena weer terug mee naar Griekenland. Als het gevecht is begonnen blijkt Menelaos veel sterker dan Paris en als Paris op het punt staat door Menelaos te worden gedood, ontstaat er ineens een dichte nevel/mist (gemaakt door Aphrodite) en verdwijnt Paris van het strijdtoneel naar zijn slaapkamer. Er is dus geen winnaar uit het gevecht gekomen en de oorlog gaat door.\nAchilles en Hektor.\nAchilles is zonder enige twijfel de sterkste Griekse held. Zijn moeder Thetis heeft hem als baby in de rivier de Styx ondergedompeld, zodat hij onkwetsbaar is geworden. Enkel op de plaats waar ze hem vasthield, aan zijn hiel, is hij zwak. Als hij daar geraakt wordt, zal hij sterven. Niemand kent Achilles' geheim echter. Na 10 jaar oorlog om Troje zijn de Grieken nog geen stap dichter bij de overwinning. De Trojaanse helden vechten dapper: in de hoofdrol zien we vooral Hektor, de zoon van koning Priamus. Paris, die eigenlijk verantwoordelijk is voor de oorlog, zit liever thuis, bij Helena.\nAchilles doet niet meer mee.\nDe pest is uitgebroken bij de Grieken. Men vraagt de ziener Kalchas wat er gedaan moet worden. Trillend op zijn benen zegt Kalchas dat de aanvoerder, Agamemnon, de oorzaak is van de pestepidemie. Apollo is boos op hem, omdat hij Chryse\u00efs, de dochter van een van de priesters tot zijn slavin heeft gemaakt. De Grieken vinden allemaal dat Agamemnon het meisje moet teruggeven aan haar vader om Apollo weer gunstig te stemmen. Na lang aarzelen stemt Agamemnon daarmee in, maar hij wil er wel iets voor in de plaats. Hij wil Brise\u00efs, de knappe slavin van Achilles.\nAchilles is woest, scheldt Agamemnon uit en daagt hem zelfs uit voor een gevecht. Uiteindelijk geeft hij Brise\u00efs aan Agamemnon, maar hij is zo beledigd en beschaamd, dat hij weigert nog verder te vechten.\nTrojanen aan de winnende hand.\nDe pestepidemie bij de Grieken stopt, en de strijd met de Trojanen breekt weer los als nooit tevoren. Hoe dapper de Grieken ook vechten, ze blijken Achilles niet te kunnen missen. Ze worden meer en meer teruggedrongen naar hun eigen legerkamp. De Trojanen dreigen zelfs het kamp en de schepen van de Grieken in brand te steken.\nDe Grieken begrijpen dat het zo niet langer kan en Agamemnon besluit Brise\u00efs dan toch maar terug te gaan brengen naar Achilles. Zijn pogingen zijn vergeefs: Achilles is zo diep gekwetst dat hij blijft weigeren mee te vechten. Hij wil naar huis.\nPatroklos' dood en Achilles' terugkeer.\nAchilles' soldaten en zijn vriend Patroklos zien de Trojanen dichter- en dichterbij komen. Patroklos vraagt Achilles of hijzelf dan ten minste toch mag gaan meevechten. Eventueel met de wapenrusting van Achilles aan, zodat de Trojanen denken dat Achilles zelf terug is. Achilles geeft Patroklos daarvoor toestemming. Patroklos is dolblij en trekt meteen ten strijde. Het plan lukt: de Trojanen denken inderdaad dat Achilles zelf terug is, en ze wijken terug tot achter hun stadsmuren. Maar tijdens een tweestrijd tussen Hektor en Patroklos valt zijn helm af. Hektor ziet het, en met hulp van Apollo doodt hij Patroklos en rooft diens wapenuitrusting.\nWanneer Achilles op de hoogte wordt gesteld van Patroklos' dood, is hij onmiddellijk bereid om weer mee te doen. Hij wil wraak nemen op Hektor. Hephaistos zelf smeedt voor hem een nieuwe wapenuitrusting, en Achilles trekt ten strijde. Hij gaat tekeer als een leeuw en maakt de Skamandrosrivier rood van het bloed van de Trojanen die hij doodt. Dan komt hij plots voor Hektor te staan. In een geweldig gevecht doodt hij Hektor, maar nog is zijn woede niet gekoeld. Hij hangt Hektors lijk achter zijn strijdwagen en dagelijks rijdt Achilles met zijn strijdwagen rond, met erachter het lijk van Hektor. Het lijk blijft verder echter onbeschadigd door interventie van Apollo (God van de zon en boogschietkunst). Ontzet zien de Trojanen dit tafereel aan vanaf de muren van hun stad. Koning Priamus, Hektors vader, kan dit niet meer aanzien. Hij moet zijn zoon een waardige begrafenis geven en op een nacht gaat hij, beschermd door Hermes naar het Griekse kamp en vraagt Achilles om het lijk van zijn zoon los te kopen. Achilles stemt, aanvankelijk met tegenzin, toe en de Trojanen begraven Hektor waardig.\nAchilles' dood.\nNa Hektors begrafenis bleven de Grieken aan de winnende hand. Achilles heeft bijna de stadspoorten van Troje geopend, toen Paris hem, geholpen door Apollo, met een pijl trof in zijn hiel, waarna de held stierf. Er brak een strijd los om het lijk van Achilles, maar Ajax en Odysseus verdedigden hem. Uiteindelijk zou de meer charismatische en welbespraakter Odysseus Achilles' wapens krijgen. Ajax kon dit niet verkroppen en in zijn woede ging hij in het donker zijn kamp uit om alle Griekse leiders neer te slaan. Dit deed hij, maar zijn verstand werd vertroebeld door de godin Athena, en toen zijn verstand weer terugkwam bleek hij enkel een kudde schapen te hebben geslacht. Zijn overpeinzingen hierover leidden ertoe dat hij liever zelfmoord pleegde dan in schaamte verder te leven. Dagenlang rouwden de Grieken, tot Nestor hen weer tot de orde riep waarna de strijd werd hervat. Ook Paris, de oorzaak van alle ellende, kwam ten val toen een pijl van Philoktetes hem doodde. Philoktetes droeg immers de boog van de toen al legendarische Herakles. Aeneas, een andere Trojaanse prins, doch geen zoon van Priamos, was nu de sterkste Trojaanse held, zodat de Grieken de stad nog steeds niet konden innemen.\nHet houten paard.\nNa 10 jaar oorlog raadde de ziener Kalchas de Grieken aan om de stad met een list in te nemen, daar geweld blijkbaar geen oplossing bood. De sluwe Odysseus kwam met het plan: de Grieken bouwden een metershoog houten paard waarin ze soldaten verstopten: Odysseus zelf, Achilles' zoon Neoptolemus, Menelaos, Diomedes, Thessandrus, Stenelus, Acamos, Thoas, Podalirius, Epeos en vele anderen. Het plan vereiste dat de Trojanen, in hun overwinningsroes het paard de stad in zouden slepen en zouden feesten, waarna ze kwetsbaar zouden zijn. De Grieken braken hun kamp op en deden of ze terug naar huis gingen. In werkelijkheid lieten ze hun schepen echter voor anker gaan bij het eiland Tenedos. E\u00e9n Griek is achtergebleven, Sinon.\nDe Trojanen kwamen buiten de stad en stonden stomverbaasd rond het paard. Hun ziener Laokoon waarschuwde dat het een list betrof. Hij werd echter, samen met zijn twee zoons Antiphas en Thymbraeus, gewurgd door slangen die uit de zee kwamen. De Trojanen zagen hierin een teken van de goden dat Laokoon onbetrouwbaar moest zijn. Ze vonden ook Sinon, die hun vertelde dat hij werd achtergelaten door de Grieken en dat de Grieken naar huis zouden zijn; het paard was een geschenk voor Pallas Athena. Cassandra, de dochter van Priamus, voorspelde dat het slecht zou aflopen wanneer de Trojanen het paard de stad binnen zouden halen. Zij faalde nooit in haar voorspellingen, maar omdat zij ooit de liefde van niemand minder dan Apollo heeft versmaad, werd zij door hem vervloekt, zodat zij nooit geloofd werd, dus luisterde ook nu niemand naar haar. Uitgelaten haalden de Trojanen het paard naar Troje en een feest barstte los.\nOndergang van Troje.\nDe Trojanen lagen allemaal dronken te slapen, omdat ze uitbundig feest hadden gevierd na de \"overwinning\" en Sinon vond de tijd rijp om met een fakkel een teken te geven naar de schepen die even verderop lagen en bevrijdde zijn makkers uit het paard; dezen openden de poorten van de stad. De Trojanen, weliswaar in de meerderheid, hadden vanwege het verrassingseffect en de drank geen enkele kans en werden afgeslacht. Ook koning Priamos werd door Achilles' zoon Neoptolemos gedood en Andromache, de weduwe van Hektor, werd door hem als buit meegevoerd naar zijn vaderstad Epirus. Haar zoontje Astyanax werd van de stadsmuur van Troje geworpen. Toch konden enkele Trojanen (onder wie Aeneas, Helena...) vluchten via een geheime gang.\nHerodotus.\nVolgens Herodotus' \"Histori\u00ebn\" (Boek II, 112-120) kwam Paris met Helena door slecht weer in Egypte aan en werd hij door Thonis naar farao Proteus in Memphis gebracht. Paris' dienaren hadden immers bij de tempel van Heracles hun toevlucht gezocht. Daar konden slaven onder bepaalde voorwaarden hun vrijheid terugkrijgen als ze voor hun meesters waren gevlucht. Thonis vroeg Proteus wat te doen en Proteus antwoordde hen naar Memphis te brengen, zodat hij hen kon ondervragen. Proteus kreeg het hele verhaal te horen, van zowel Paris als de dienaren: hoe hij de vrouw van zijn gastheer had verleid en geschaakt en bovendien schatten van Menelaos had gestolen. Proteus oordeelde dat Paris een boosdoener was en hij moest m\u00e9t zijn dienaren binnen drie dagen het land verlaten. Het was dat de wetten van het land niet toestonden een vreemdeling die door slecht weer aan land kwam te doden, anders was dit zeker Paris' einde geworden. Helena \u00e9n de schatten moesten in Egypte worden achtergelaten. Paris kwam dus z\u00f3nder Helena aan in Troje en de Grieken, die naar Troje kwamen weigerden, ondanks de gezworen eden van de 'Teucri\u00ebrs' (Trojanen), te geloven dat Helena daar helemaal niet was. Homeros moet volgens Herodotus deze versie gekend hebben, maar koos opzettelijk voor een andere versie, die hem meer aansprak. Zelf hechtte Herodotus meer waarde aan het verhaal dat de Egyptische priesters hem vertelden, die het van Menelaos zelf hadden gehoord, toen die Helena en zijn schatten in Memphis kwam ophalen. Om te kunnen vertrekken uit Egypte, offerde Menelaos twee Egyptische kinderen, waarna hij naar Lybia zeilde. Die misdaad konden de Egyptenaren hem nooit vergeven. Herodotus meende dat de versie van de Egyptenaren de waarheid was: Helena was nooit in Troje, maar verbleef tijdens de Trojaanse Oorlog aan het hof van de Egyptische farao Proteus.\nProteus werd opgevolgd door Rhampsinitus, de voorganger van Cheops, de bouwer van de Piramide van Cheops, wiens 'broer' de Piramide van Chefren bouwde. Mykerinos, de bouwer van de Piramide van Mykerinos was, volgens Herodotus, de 'zoon' van Cheops. \nCheops regeerde van 2604-2581 v.Chr. en de Trojaanse Oorlog wordt op 1184 v.Chr. gedateerd, terwijl Herodotus Cheops duidelijk n\u00e1 de Trojaanse Oorlog plaatst. Volgens Herodotus vond de Trojaanse Oorlog plaats v\u00f3\u00f3r de bouw van de Piramiden van Gizeh.\nVolgens dezelfde \"Histori\u00ebn\", Boek I, 67-68, was Orestes, de zoon van Agamemnon, bovendien een reus van 7 cubit lang (3,11 m), wiens graf in de tijd van Croesus door de Spartaan Lichas werd opgegraven.\nHesiodos.\nHet geslacht van helden (halfgoden), dat omwille van Helena, voor Troje viel, ging volgens Hesiodos' 'tijdperken van de mens', in zijn \"Werken en Dagen\", vooraf aan het huidige 'ijzeren geslacht'."}
{"id": "10489", "revid": "228541", "url": "https://nl.wikipedia.org/wiki?curid=10489", "title": "Angerlo", "text": "Angerlo is een plaats in de gemeente Zevenaar in de Nederlandse provincie Gelderland. De plaats ligt op de rechteroever van de IJssel, ongeveer 2\u00a0km ten zuiden van Doesburg.\nAngerlo telt 23 rijksmonumenten, waaronder de Nederlands Hervormde kerk waarvan de geschiedenis teruggaat tot de 11de eeuw. De overige 22 rijksmonumenten hebben betrekking op het landgoed Bingerden. Daarnaast zijn er ook 25 gemeentelijke monumenten.\nGeschiedenis.\nAngerlo was eeuwenlang een kerspel van Doesburg, dat houdt in dat het kerkelijk onder hetzelfde gezag viel. Rond het jaar 1500 telde het dorp negentig huishoudens (ongeveer 350 inwoners). In 1811 werd Angerlo een zelfstandige gemeente. In 1866 kreeg het gemeentebestuur in herberg \"Het Wapen\" twee kamers ter beschikking als secretarie. Tot 1 januari 2005 bleef Angerlo een zelfstandige gemeente, die ook Bahr, Bevermeer, Bingerden, Giesbeek en Lathum omvatte. Deze gemeente Angerlo maakte aan het eind van de 20ste eeuw deel uit van de Stadsregio Arnhem Nijmegen en omvatte een gebied van 30,34 km\u00b2 (waarvan 2,10\u00a0km\u00b2 water).\nSinds 1 januari 2005 behoort Angerlo tot de gemeente Zevenaar, die door de samenvoeging naar oppervlakte twee keer zo groot is geworden.\nHalfvasten.\nSinds 2000 houdt men jaarlijks 3 \u00e0 4 weken na carnaval een Halfvasten-optocht in Angerlo. In 1999 hebben de organisatoren uit Angerlo overlegd met de Commissie van de toenmalige Halfvastenoptocht in het dorp Zeeland (NB). De eerste optocht in Angerlo is in het jaar 2000 gehouden. De optocht is nu met ruim duizend deelnemers een van de grootste Halfvastenoptochten van Nederland. Vele duizenden bezoekers komen elk jaar naar Angerlo om een lange stoet van carnavalswagens en creaties te bekijken.\nDorpsraad.\nAngerlo heeft sinds 2019 een actieve Dorpsraad. De Dorpsraad is een stichting met als doel de leefbaarheid te behouden of te vergoten.\nSchool.\nAngerlo heeft \u00e9\u00e9n basisschool, De Trompetter, die in 2006/2007 voortkwam uit de fusie tussen de Bernard Ruysschool en de Heilige Nicolaasschool. De fusieschool draagt de naam van twee verdwenen boerderijen. Peter van Zadelhoff was leerling van de Bernard Ruysschool eind jaren 70."}
{"id": "10490", "revid": "1338496", "url": "https://nl.wikipedia.org/wiki?curid=10490", "title": "Turks fruit (roman)", "text": "Turks fruit is een liefdesroman van Jan Wolkers uit 1969. Centraal in het verhaal staan de relatie van de hoofdpersoon (een beeldhouwer die als naamloze ik-verteller optreedt) met zijn uit Alkmaar afkomstige vrouw Olga en de invloed die zij op hem heeft en heeft gehad. De roman is opgedragen aan Olga Stabulas.\nInhoud.\nHet verhaal begint als de hoofdpersoon op bed ligt en terugdenkt aan zijn tijd met Olga. Hij heeft haar voor het eerst ontmoet toen hij stond te liften en Olga hem oppikte, waarna de ontmoeting leidde tot een vrijpartij en vervolgens tot een auto-ongeluk. Twee maanden later hebben de twee elkaar weer ontmoet, waarna ze besluiten om te gaan samenwonen en vervolgens te trouwen. De hoofdpersoon blikt terug op de hoogtepunten uit hun relatie en beschrijft verschillende gebeurtenissen uit Olga's jeugd die ze hem verteld heeft, bijvoorbeeld haar verhaal over een pop die ze echt eten gaf en die vervolgens niets meer zei. Later kwamen er maden uit, waarna Olga nooit meer met poppen heeft willen spelen. \nOlga's vader is een wat tragikomische man, die door de hoofdpersoon wel aardig wordt gevonden. De moeder van Olga kan hij daarentegen niet uitstaan: zij is een vrouw met een diepe afkeer van kinderen, die bovendien vreemdgaat, maar zich thuis voordoet als de goede echtgenote. Ook heeft ze een borstamputatie ondergaan en nu houdt ze Olga in feite af van een zwangerschap door haar te vertellen dat ze als baby haar moeders borst heeft leeggezogen. Olga's vader overlijdt doordat zijn vrouw hem te vet eten heeft gegeven terwijl hij eigenlijk juist op dieet was. De hoofdpersoon ziet dit als moord. \nDe hoofdpersoon vertelt verder over zijn seksuele relatie met Olga die heel belangrijk voor hem was, over de fijne vakantie op Ameland en de keren dat Olga voor hem model heeft gestaan. \nGeleidelijk wordt er naar een climax toegewerkt. Als Olga tijdens een diner zit te flirten met een zakenrelatie van haar ouders, komt het keerpunt in haar relatie met de hoofdpersoon. Hij slaat Olga, waarna zij hem verlaat en teruggaat naar haar moeder. Nadat Olga hem heeft verlaten, heeft de ik-figuur veel kortstondige relaties met andere vrouwen die hij steeds met Olga vergelijkt, maar niemand kan aan haar tippen. Hij vindt een manke vogel en neemt deze in huis voor acht maanden. Hij poept alles onder, maar daar lijkt hij geen moeite mee te hebben. Als de vogel later weer genezen en vrij is, is zijn huis onherroepelijk aan de stank van de uitwerpselen van de meeuw verbonden.\nOlga krijgt nog enkele nieuwe, kortstondige relaties vanuit haar werk. Ze verandert haar uiterlijk, blondeert haar haar en woont een aantal jaren in het buitenland. Ze reist veel en stuurt nog kaartjes en brieven. Soms komen de ik-figuur en Olga elkaar in de stad tegen en praten dan wat met elkaar, zonder eigenlijk iets wezenlijks te zeggen. Olga is ondertussen ook een keer zwanger geworden, maar moest vervolgens aan haar eierstokken worden geopereerd, waarna de relatie be\u00ebindigd werd. \nOlga krijgt last van erge hoofdpijn. Het blijkt dat ze een hersentumor heeft, die niet helemaal verwijderd kan worden. Door de vele bestralingen verliest zij haar haren en de ik-figuur koopt een pruik voor haar. Hij bezoekt haar elke dag in het ziekenhuis en ziet haar aftakelen. Ze durft niets meer te eten behalve Turks fruit, omdat ze denkt dat haar voortanden eruit zullen vallen als ze iets hards eet, net als toen ze klein was. De ik-figuur koopt dan op de markt Turks fruit voor haar. Ze sterft op een vroege voorjaarsavond. Ze wordt met haar pruik op gecremeerd.\nTerugkerende thema's.\nWolkers laat in het boek de kleur blauw herhaaldelijk terugkeren bij zieke elementen. Kanker is een item dat van begin tot eind regelmatig terugkeert. Een derde terugkerend item is het vergelijken van mensen met dieren. Tot slot is het boek erg anti-Amerikaans. De Amerikanen worden afgeschilderd als halve wilden, zo ook de twee Amerikaanse studentes die hun eten koken in de scheerpan van de ik-figuur (\"bij ons smaakt al het eten naar zeep\"). Wolkers heeft veel schijnbare toevalligheden in het boek opgenomen. Zo was Olga vroeger dol op de boeken \"Onder moeders vleugels\" en \"Stijfkopje\". Gaandeweg het boek wordt duidelijk dat Olga nog steeds onder moeders vleugels zit en nogal eigenwijs is.\nFilm en musical.\nHet boek is in 1973 verfilmd door Paul Verhoeven. In 2005 is er ook een musical uitgekomen."}
{"id": "10492", "revid": "1165610", "url": "https://nl.wikipedia.org/wiki?curid=10492", "title": "Barneveld (plaats)", "text": "Barneveld (; Nedersaksisch: \"Barreveld\") is een plaats in de Nederlandse provincie Gelderland en tevens hoofdplaats van de gelijknamige gemeente Barneveld, in het midden van Nederland bekend om zijn pluimveeteelt en -handel en als sterk protestantse gemeenschap.\nDe plaats telde in inwoners, die Barnevelders worden genoemd. Door het zuiden van Barneveld stroomt de Barneveldse Beek.\nEtymologie.\nDe naam \"Barneveld\" is mogelijk een oude naam of een verbastering van de naam \"Bronveld\". Een andere mogelijke herkomst van de naam is \"Barnsteenveld\". Nog een mogelijke verklaring: het woord \"barnen\" betekende \"branden\". Eertijds werd (bouw)land vaak ontgonnen door een stuk bos af te branden. Barneveld ligt in/nabij het vroegere Nederwoud. De naam geeft het aan: een bosgebied. In die regio komen nog veel veldnamen voor met \"brand\", wat ontginning door afbranden aanduidt. Barneveld zou dus ook ontstaan kunnen zijn op een door afbranden (barnen) ontstaan veld.\nGeschiedenis.\nBarneveld bestaat als kerkdorp sinds 1333. Er wordt gedacht dat de plaats in de 12e eeuw al bestond omdat in een tekst uit 1174 een Wolfram van Barneveld wordt genoemd.\nBarneveld heeft bekendheid verworven door het relaas van de Kabeljauwse ruiteraanvoerder Jan van Schaffelaar, die hier op 16 juli 1482 van de door Hoeken belegerde toren sprong. Op het Torenplein staat sinds 1903 een standbeeld van hem. Huize De Schaffelaar en het aangrenzende \"Schaffelaarse bos\", ten oosten van het dorp, zijn naar hem vernoemd. Sinds juni 2009 is ook het theater (Schaffelaartheater) in Barneveld vernoemd naar Jan van Schaffelaar.\nDe plaats vervulde een marktfunctie in de Gelderse Vallei, maar is nooit tot stad verheven. In de 17e en 18e eeuw was Barneveld een belangrijk knooppunt in het netwerk van Hessenwegen. \nNa de Reformatie verdreven de protestant geworden Barnevelders de laatste katholieke priester uit hun dorp, en hij vestigde zich toen in Achterveld, net over grens van de provincie Utrecht, waardoor dit dorp een katholieke enclave in een verder protestantse regio (Amersfoort en de Veluwe) werd. Vanuit Achterveld kon de priester lopend nog zijn parochianen in Barneveld bereiken.\nTweede Wereldoorlog.\nBarneveld lag aan de Grebbelinie en had daarom zowel aan het begin als het eind van de Tweede Wereldoorlog fors te lijden onder het oorlogsgeweld. De bevolking werd in mei 1940 bij de Duitse aanval ge\u00ebvacueerd, evenals het vee. De meeste mensen moesten naar Lunteren.\nDankzij initiatief van secretaris-generaal Frederiks (Binnenlandse Zaken) (plan-Frederiks) kwamen eind 1942 twee verblijfplaatsen in de gemeente Barneveld beschikbaar voor de opvang van ongeveer 700 joodse Nederlanders, die op grond van \"verdiensten voor de Nederlandse samenleving\" zouden worden gevrijwaard voor deportatie. Dat betrof kasteel \"De Schaffelaar\" en huize \"De Biezen\". De Duitse bezetter hield zich niet aan zijn toezeggingen, en eind september 1943 moesten de Joden uit Barneveld naar Kamp Westerbork en vandaar naar Theresienstadt. Daar stierven tientallen van hen. Van de overigen werd in februari 1945 een aantal vrijgelaten bij een uitwisseling en naar Zwitserland overgebracht. Bij de oprijlaan van De Schaffelaar is in 1987 een monument van kunstenaar Ralph Prins geplaatst, ter herinnering aan de internering van de \"Barneveld-groep\".\nOp 16 april 1945 bevrijdden de Canadezen het dorp.\nPluimveecentrum.\nTegenwoordig staat de plaats bekend als het centrum van de pluimveeteelt, al hadden sommige Noord-Limburgse gemeenten nog voordat de Gelderse Vallei in 2003 door de vogelpest werd getroffen, meer kippen binnen hun grenzen. Barneveld gaf zijn naam aan het kippenras de barnevelder dat zijn oorsprong heeft in het dorp Barneveld. Door het kruisen van verschillende kippenrassen kwam de barnevelder tot stand. Deze kip wordt zowel voor het vlees als voor de leg gehouden. In Barneveld is er tevens een donderdagse eiermarkt. Nog steeds wordt op de Barneveldse eiermarkt de landelijke prijs van de eieren vastgesteld.\nHet dorp bezit het Nederlands Pluimveemuseum.\nMedia.\nBarneveld heeft in de Barneveldse Krant haar eigen dagblad. De Barneveldse Krant wordt uitgegeven door Koninklijke BDU Uitgevers in Barneveld. Het eerste exemplaar van het dagblad verscheen op 24 oktober 1871 en de krant heeft jarenlang een stabiele oplage gehad. Ook deze krant werd echter getroffen door bezuinigingen en ook de oplage daalde begin 2013 licht.\nOok heeft Barneveld een lokale omroep, Radio Barneveld. Deze verzorgt sinds 5 oktober 1996 de uitzendingen voor de gehele gemeente Barneveld. Dit station is 24 uur per dag te ontvangen op 93,5\u00a0MHz in de ether, op de kabel is Radio Barneveld te ontvangen op 93,1\u00a0MHz.\nSinds november 2006 is het huis-aan-huisblad Barneveld NU van uitgeverij Wegener omgedoopt tot het \u00e9\u00e9n keer per week verschijnende Barneveld Vandaag om daarmee een concurrent voor de Barneveldse Krant te vormen. Gaandeweg de rit werd de verschijningsfrequentie teruggebracht tot drie keer per week (zomer 2009) om uiteindelijk weer op het niveau van Barneveld NU uit te komen (zomer 2010) met \u00e9\u00e9n uitgave per week op donderdag. Volgens de redactie van de krant zouden mensen liever 24/7 nieuws op internet willen lezen en is dat de reden voor teruggang in verschijningsfrequentie.\nVerder was in Barneveld jarenlang het kantoor van het Nederlands Dagblad gevestigd. Dit is een dagblad dat in heel Nederland verspreid wordt. De krant heeft voornamelijk abonnees met een christelijke achtergrond. Sinds 2017 is die krant gevestigd in Amersfoort.\nWijken en buurtschappen.\nBarneveld bestaat uit 18 wijken en 9 buurten. De wijken van Barneveld zijn: Centrum, De Koot, Vogelbuurt, Bloemenbuurt, De Lors, Staatsliedenwijk, De Valk, Vliegersveld, Rootselaar-Oost, Rootselaar-West, Oldenbarneveld, De Vaarst (ook wel Barneveld-Noord), Norschoten, De Brielaerd, De Burgt, Veller, Harselaar-Oost, Harselaar-West en Harselaar-West-West.\nDe buurten zijn: De Tuinen, Beekakkers, Eilanden West, De Burgthoven, De Lanen West, De Lanen Oost, De Woudse Erven, Eilanden Oost en De Nederwoudse Brinken.\nToerisme.\nDe Oud Veluwse Markt (OVM) wordt jaarlijks op vier donderdagen in juli en augustus gehouden, deze donderdagen wisselen per jaar en zijn afhankelijk van wanneer de zomervakantie valt. In augustus wordt Ballonfi\u00ebsta Barneveld georganiseerd, waarbij onder andere 'special-shapes' te bewonderen zijn. In Barneveld zijn drie musea gevestigd; Museum Nairac, waar de vaste expositie bestaat uit vroegmiddeleeuwse archeologische vondsten. het Pluimveemuseum, waar de pluimvee-industrie centraal staat en het oude ambacht &amp; speelgoedmuseum. Staatssecretaris Van Bijsterveldt heeft op 13 juni 2009 het Schaffelaartheater gelegen aan de Churchillstraat te Barneveld officieel geopend. Het Schaffelaartheater is de nieuwe huisvesting van de muziekschool van Barneveld en het muziekgezelschap De Harmonie, en tevens het onderdak voor een nieuw theater in Barneveld.\nTopografie.\n\"Topografisch kaartbeeld van Barneveld, maart 2014. Klik op de kaart voor een vergroting.\"\nVerkeer en vervoer.\nTen noorden van Barneveld bevindt zich de A1 en ten westen van Barneveld de A30.\nBarneveld heeft drie stations aan de spoorlijn Amersfoort Centraal - Ede-Wageningen: Barneveld Centrum, Barneveld Zuid en Barneveld Noord. Deze lijn heeft als de bijnaam het \"kippenlijntje\". Er rijdt viermaal per uur een sprinter.\nBij station Barneveld Noord is een transferium gerealiseerd. Via deze parkeervoorziening willen provincie Gelderland en gemeente Barneveld automobilisten stimuleren hun reis richting Randstad met de trein voort te zetten. Men dient dan in Amersfoort over te stappen."}
{"id": "10493", "revid": "1070571", "url": "https://nl.wikipedia.org/wiki?curid=10493", "title": "Bemmel", "text": "Bemmel is een dorp en een voormalige gemeente in de Betuwe (Gelderland). Op 1 januari 2001 werden de gemeenten Bemmel, Gendt en Huissen samengevoegd onder de werknaam Bemmel. Sinds 1 januari 2003 heet deze gemeente Lingewaard. De plaats had inwoners op . Het bestuurscentrum van gemeente Lingewaard is gevestigd in Bemmel.\nHet dorp ligt in het stroomgebied van de Waal, Nederrijn en Linge, in het laagland tussen de steden Arnhem en Nijmegen. Bemmel is in de periode 1990\u20132006 flink uitgebreid met een drietal nieuwe wijken: Klein Rome, Klaverkamp en Essenpas. De buurtschappen Doornik en De Pas horen ook bij het dorp Bemmel. De buurtschap Vossenpels hoort gedeeltelijk bij het dorp Bemmel en gedeeltelijk bij Lent. De dorpen Angeren, Doornenburg, Haalderen en Ressen vielen tot de gemeentefusie in 2001 onder de gemeente Bemmel.\nGeschiedenis.\nToponymie.\nDe eerste vermelding van de naam Bemmel is gevonden in 1178 als \"Bemele\". Godfried van Rhenen (bisschop van het Sticht Utrecht) schonk in dat jaar zijn dochter Heilwig het dorp genaamd \"Bemele juxta Noviomagus\" ('Bemmel tegenover Nijmegen'). Dit was het begin van de geschreven geschiedenis van de plaats.\nHeraldiek.\nToen Bemmel een zelfstandige gemeente was, had het een officieel wapen en een offici\u00eble vlag (dundoek). Het wapen van Bemmel werd officieel op 14 december 1931 toegekend. De vlag van Bemmel werd (enige tijd later) op 2 juni 1961 per raadsbesluit aangenomen. Toen de gemeente Bemmel in 2001 opging in de fusiegemeente Lingewaard (samen met de voormalige gemeenten Huissen en Gendt), vervielen de offici\u00eble statussen van de vlag en het wapen van Bemmel. Wel zit het Bemmelse wapen verwerkt in het huidige, wapen van Lingewaard, samen met het wapen van Huissen en Gendt. De drie heraldische schaaktorens, zoals die op het wapen en de vlag van Bemmel staan afgebeeld, worden ook wel \"Bemmels\" genoemd. De familie Van Bemmel, een belangrijke oudtijdse adellijke familie in de streek, voerde ditzelfde wapen.\nCultuurhistorie.\n Het oudste gebouw in Bemmel is de protestantse kerk, een bouwwerk uit de twaalfde eeuw, dat voor de Reformatie aan de heilige Donatus of Benignus gewijd was. In 1873 werd in Bemmel weer een rooms-katholieke kerk gesticht; de Donatuskerk, wederom gewijd aan Donatus. In 2015 werd deze kerk aan de eredienst onttrokken, en is nu in gebruik als theaterkerk onder de naam Theaterkerk Bemmel. Tegenover de kerk staat het Huis te Bemmel, een 15e-/16e-eeuws kasteel.\nIn het centrum van Bemmel staat het monumentale huis Brugdijk, dat in de late middeleeuwen is gebouwd. Na de Tweede Wereldoorlog fungeerde dit huis als bijgebouw van het gemeentehuis. In 2013 werd Brugdijk door de gemeente verkocht. Sinds 2014 is het gebouw in gebruik als bedrijfspand.\nHet 15e-eeuwse kasteel Pollenbering is rond 1805 afgebroken.\nTussen Bemmel en Haalderen stond het kasteel Essenpas. Even ten zuiden van het kasteel lag een kapel.\nTen zuiden van Brugdijk staat kasteel de Kinkelenburg, dat uit de late middeleeuwen stamt. Het kasteel is sinds 1945 onder andere in gebruik als trouwlocatie. Naast de Kinkelenburg staat het oorlogsmonument \"Waarom ik?\" dat gemaakt is door kunstenaar Jac Maris. Op de grasperkjes rondom de Kinkelenburg en Brugdijk komt de weidegeelster (\"Gagea pratensis\") voor. In Nederland is dit bolgewas vrij zeldzaam en komt van oudsher eigenlijk alleen op de wat hoger gelegen plaatsen langs rivieren voor. \nNatuur en landschap.\n Bemmel hoort bij het Nederlandse rivierengebied. Het landschapstype waarin de plaats is gelegen is het rivierlandschap. Door rivierafzettingen is er in het Bemmelse gebied een relatief vruchtbare bodem ontstaan. Bijzonder zijn de overslaggronden (ooivaaggronden) die in het zuiden voorkomen. Dit bodemtype bestaat uit sediment van dijkdoorbraken uit het verleden. De diepe kolken (ook wel wielen genoemd) die in het landschap van Bemmel liggen, zijn ook ontstaan door de dijkdoorbraken in het verleden. Een groot deel van het Bemmelse gebied ontleent zich goed voor de tuinbouw. Er zijn relatief veel boomgaarden en glastuinbouwkassen. Het zuidelijke deel Bemmel bestaat uit uiterwaarden, die tot het natuurgebied de Gelderse Poort van Staatsbosbeheer behoren. In de Bemmelse Waard staan stukken zachthoutooibos (\"Salicion albae\"). In deze wilgenbossen komen veel bevers voor. Door het westelijk deel van Bemmel loopt het landschapspark Park Lingezegen. Hierin ligt Landgoed Doornik, waar men zeldzame Nederlandse akkerflora kan bekijken. De akkerreservaten op dit landgoed vormen een uitstekend habitat voor typische akkervogels zoals de patrijs, geelgors en veldleeuwerik die hier voorkomen.\nVeldschuur en dijkmagazijn.\nNaast de Waaldijk (binnendijks) bevindt zich de Veldschuur. Dit gebouw is door Stichting Lingewaard Natuurlijk ingericht als educatiecentrum voor natuurbeleving en duurzaamheid. Naast de Veldschuur liggen moestuinen die ook bij het gebouw horen. Op de Waaldijk zelf staat een gerestaureerd dijkmagazijn, dat sinds 2001 is ingericht als natuureducatie- en bezoekerscentrum onder de werknaam Dijkmagazijn Bemmel. In het dijkmagazijn staan honderden geprepareerde diersoorten tentoongesteld, die in het rivierlandschap van Lingewaard en omgeving voorkomen.\nEvenementen.\n In Bemmel wordt de jaarlijkse Bemmelse Dweildag gehouden: een festival waarbij dweilorkesten uit verschillende landen naar het dorp komen. Ook zijn de jaarlijkse Bemmelse ponymarkt en kortebaandraverij bekend. De twee laatst genoemde evenementen worden de Bemmelse Paardendagen genoemd. De plaatselijke drumfanfare organiseert jaarlijks een taptoe in het centrum van Bemmel. De Nijmeegse Vierdaagse komt op de zogenaamde \"Dag van Elst\" door Bemmel. Dit vindt plaats op de eerste dag van de vierdaagse. In juni vindt in het centrum het oldtimerevenement Bemmel on Wheels plaats.\nOnderwijs.\nIn de onderstaande tabel staan alle onderwijsinstellingen die in Bemmel zijn gevestigd.\nSportfaciliteiten.\nIn Bemmel zijn onder andere de sportfaciliteiten uit de onderstaande tabel gevestigd.\nInfrastructuur.\nDoor Bemmel loopt de Betuweroute. Dit is een goederenspoorlijn die de Maasvlakte bij Rotterdam met Duitsland verbindt.\nLangs het meest oostelijke deel van Bemmel (naast de Bemmelsche Zeeg) ligt de A325. Het midden van het Bemmelse grondgebied, ten noorden van de bewoonde kern, wordt doorkruist door A15.\nBekende personen.\nIn de onderstaande lijst staan bekende personen die in Bemmel zijn geboren, er wonen, of gewoond hebben."}
{"id": "10495", "revid": "1062902", "url": "https://nl.wikipedia.org/wiki?curid=10495", "title": "Lingewaard", "text": "Lingewaard is een gemeente in het oosten van Nederland, in de provincie Gelderland. De gemeente ligt volledig in de streek de Betuwe, afgezien van een zeer kleine strook (de Middelwaard) direct aan de overzijde van de Nederrijn nabij Loo. Dit laatstgenoemde deel van Lingewaard hoort bij de streek de Liemers. Binnen de Betuwe maakt Lingewaard deel uit van de kleinere landstreek de Over-Betuwe. Lingewaard heeft inwoners .\nLingewaard ligt in het oosten van het Gelderse rivierengebied. De gemeente is gesitueerd in het stroomgebied van de Waal, Nederrijn en Linge, in het laagland tussen Arnhem en Nijmegen. Aan de zuidkant wordt de gemeente begrensd door de Waal, en aan de oostzijde door de Nederrijn en het Pannerdensch Kanaal. De Middelwaard (de kleine strook grondgebied in de uiterwaarden bij Loo) is geschiedkundig gezien een voormalig eiland in de Rijn dat bij de voormalige gemeente Huissen hoorde. Na de 17e eeuw is dit riviereiland aangezand aan de kant van Loo. Lingewaard grenst aan de gemeenten Arnhem, Westervoort, Duiven, Zevenaar, Berg en Dal, Nijmegen en Overbetuwe.\nDe gemeente is aangesloten bij de Groene Metropoolregio Arnhem-Nijmegen, tot 2021 Regio Arnhem Nijmegen (formele naam: Gemeenschappelijk Orgaan Arnhem Nijmegen City Region); dit is de voortzetting van de Stadsregio Arnhem-Nijmegen. Van 2009 tot 2014 had Lingewaard een stedenband met het Roemeense Mizil.\nKernen.\nDe gemeente is per 1 januari 2001 ontstaan door een fusie van de voormalige gemeentes Bemmel, Gendt en Huissen. Deze fusiegemeente werd in eerste instantie vernoemd naar de gemeente Bemmel. Op 1 januari 2003 werd de naam van de gemeente gewijzigd naar haar huidige naam: Lingewaard. De gemeente Lingewaard bestaat uit de plaatsen in de onderstaande tabel.\nHet deel van Loo dat tot Lingewaard behoort (de Middelwaard), behoorde voorheen tot de gemeente Huissen. De dorpen Angeren, Doornenburg, Haalderen en Ressen hoorden bij de gemeente Bemmel. Het voormalige dorp Doornik (gelegen tussen Bemmel en Lent) viel ook onder de gemeente Bemmel. Hevige verwoestingen van de Waal hebben het dorp Doornik echter teruggebracht tot enkel een buurtschap, die nu bij de plaats Bemmel hoort. De buurtschap Hulhuizen (gelegen tussen Gendt en Doornenburg) was voorheen ook een dorp, dat in 1818 werd opgenomen bij de gemeente Gendt. Net als Doornik is ook Hulhuizen door zware verwoestingen van de rivier nu niet meer dan een buurtschap. Logischerwijs is Hulhuizen sinds de fusie in 2001 eveneens opgenomen bij de gemeente Lingewaard: als buurtschap van de plaats Gendt.\nGemeenteraad.\nDe gemeenteraad van Lingewaard bestaat uit 29 zetels. De eerste verkiezingen voor de nieuwe gemeenteraad vonden eind 2000 plaats, in verband met de gemeentefusie die in 2001 zou plaatsvinden. Pas in 2006 vond de volgende gemeenteraadsverkiezing plaats. In de onderstaande tabel is de samenstelling te zien van de gemeenteraad van Lingewaard sinds 2001.\nDe gemeente heeft ook een jongerenraad, die de 'Lingeraad' wordt genoemd. Deze jongerenraad heeft enkel een adviserende rol, met als doel om ook Lingewaardse jongeren een kans te geven om hun standpunten over bepaalde onderwerpen toe te kunnen lichten.\nBestuur.\nNa de gemeenteraadsverkiezingen van 2010 is een college van burgemeester en wethouders gevormd met een coalitie van D66 (wethouder Kees Telder), GroenLinks (wethouder Bert Frings, opgevolgd door Bart van Eeten in 2011) en de lokale partijen Lingewaard.NU (wethouder Theo Janssen) en B06-L2000 (wethouder Frans Schut). Dit bestuur kwam in 2011 met een opmerkelijke oplossing voor het tekort op de gemeentelijke begroting: een verhoging van de onroerendezaakbelasting met 50%.\nOp 21 juni 2012 kwam er een breuk in de coalitie na een geschil over de komst van de trolleybus. Per 20 september werd een nieuw college gevormd met Kees Telder (D66), Barth van Eeten (GroenLinks) en Louis Dolmans (als onafhankelijk wethouder), met steun uit de raad van CDA, Fractie Reijmers, Lokaal Belang Lingewaard, PvdA en VVD.\nNa de gemeenteraadsverkiezingen in 2014 is een college gevormd met wethouders Johan Sluiter (Lokaal Belang Lingewaard), Theo Peren (CDA), Theo Janssen (Lingewaard.NU) en Helga Witjes (VVD). Het college is na de gemeenteraadsverkiezingen in 2018 qua samenstelling nagenoeg onveranderd gebleven: alleen heeft Aart Slob de plaats van Theo Peren als wethouder ingenomen.\nDe eerste burgemeester van Lingewaard was Rob Persoon (CDA), van 2001 tot 2006. Hij werd opgevolgd door Paul Peters (CDA), die het ambt van 2006 tot 2007 vervulde. Aansluitend werd Peters opgevolgd door Harry de Vries (CDA). De Vries was burgemeester van Lingewaard van 2007 tot 25 oktober 2012; op die dag diende hij zijn ontslag in, na een vertrouwensbreuk wegens onterechte declaraties. Met ingang van 26 oktober 2012 werd Steven de Vreeze (PVdA) belast met de waarneming van het ambt van burgemeester van de gemeente Lingewaard. In 2013 werd De Vreeze vervangen door Marianne Schuurmans-Wijdeven (VVD); zij werd op 26 september 2013 officieel ge\u00efnstalleerd als burgemeester van Lingewaard. Kort nadat de gemeenteraad haar op 16 mei 2019 had voorgedragen voor herbenoeming, kwam het bericht dat zij per 10 juli 2019 als burgemeester van de gemeente Haarlemmermeer zou worden ge\u00efnstalleerd. In verband hiermee werd Josan Meijers met ingang van 10 juli 2019 belast met de waarneming van het burgemeesterschap in Lingewaard. Op 7 juli 2020 werd Nelly Kalfs voorgedragen als burgemeester van Lingewaard. Nelly Kalfs is partijloos. Kalfs begon op 24 september 2020.\nNatuur en landschap.\nFysisch-geografisch gezien ligt Lingewaard volledig in het Gelderse rivierlandschap. Het bevat veelal vruchtbare bodems van rivierafzettingen. Langs de zuid- en oostgrens van Lingewaard komen veel overslaggronden voor (ooivaaggronden); deze bestaan uit sediment van dijkdoorbraken uit het verleden. In Lingewaard liggen naar verhouding zowel binnendijks als buitendijks veel kolken.\nVanuit agrarisch oogpunt gezien speelt de tuinbouw al van oudsher een prominente rol in het Lingewaardse landschap. Er liggen relatief veel boomgaarden en glastuinbouwkassen binnen het grondgebied van de gemeente. Dit is niet toevallig zo, want de bodemtypen die voorkomen in de streek zijn bijzonder goed geschikt voor de tuinbouw; er is een agrogeologisch verband.\nUit de bodems van de Lingewaardse uiterwaarden werd op veel plaatsen (op grootschalige wijze) rivierklei gewonnen ten behoeve van de baksteenindustrie, die na 1850 flink tot bloei kwam in Lingewaard. De hoge schoorstenen van de steenfabrieken zijn op sommige plaatsen nog blijven staan; ze worden beschouwd als industrieel erfgoed. Van de opgebroken delen van de rails voor de locomotieven die het klei vervoerde, zijn op veel plaatsen omheiningen gemaakt voor weilanden en natuurgebieden. Deze omheiningen staan nog steeds op verschillende plekken in het buitendijkse landschap van Lingewaard.\nDe zuid- en oostkant van Lingewaard zijn onderdeel van het natuurgebied de Gelderse Poort van Staatsbosbeheer. Hieronder vallen onder andere de Bemmelse Waard, Gendtse Waard, Klompenwaard en de Huissensche Waarden. De Klompenwaard bij Doornenburg is een aanzienlijk, relatief nieuw natuurontwikkelingsgebied van de Gelderse Poort. Dit gebied is na 1995 veranderd van landbouwgebied naar natuurgebied. De riviernatuur in de Lingewaardse uiterwaarden bestaat hoofdzakelijk uit zachthoutooibossen, ruigten, graslanden en rivierstranden. Er lopen verschillende soorten grote grazers rond door de uiterwaarden, zoals koniks en Rode Geuzen. Zij spelen een belangrijke rol in de landschapsvormende processen, waaronder vooral het cre\u00ebren van een veelzijdige vegetatiestructuur.\nDoor het westelijk deel van Lingewaard loopt het landschapspark Park Lingezegen. Hierbij hoort onder andere het Bemmelse Landgoed Doornik. Dit landgoed kent een hoge natuurwaarde en is vooral bekend vanwege de akkerreservaten die er liggen, waarin zeldzame Nederlandse akkerkruiden voorkomen.\nMonumenten.\nDe gemeente kent een aantal monumenten, zie onderstaande doorverwijspagina's:\nBekende personen.\nBekende personen die in Lingewaard zijn geboren, er wonen of gewoond hebben zijn:"}
{"id": "10496", "revid": "37986", "url": "https://nl.wikipedia.org/wiki?curid=10496", "title": "Algemeen Beschaafd Nederlands", "text": ""}
{"id": "10497", "revid": "64052684", "url": "https://nl.wikipedia.org/wiki?curid=10497", "title": "Openbaar Ministerie (Belgi\u00eb)", "text": "Het Openbaar Ministerie of parket is een orgaan dat deel uitmaakt van de rechterlijke macht. Traditioneel is het Openbaar Ministerie de hoogste hoeder van de openbare orde.\nTaakomschrijving.\nHet O.M., ook wel het parket genoemd, treedt in de rechtspraktijk op in naam van de Natie als vervolgende partij of als behoeder van de Wet in burgerlijke zaken. Enkele veelgebruikte termen voor Openbaar Ministerie zijn: parketmagistraat, substituut, (staande) magistratuur, procureur des Konings.\nTaken zoals omschreven in de \"Wet Franchimont\" van 12 maart 1998:\nDe bevoegdheden van het Openbaar Ministerie worden beschreven in de artikels 137 tot en met 156 van het Gerechtelijk Wetboek.\nBehalve in strafzaken, treedt het Openbaar Ministerie ook op in burgerlijke en handelszaken en zaken voor de arbeidsgerechten wanneer de wet het voorschrijft of haar optreden wordt gevorderd.\nStatuut.\nLeden van het Openbaar Ministerie worden door de Koning benoemd \u00e9n afgezet.\nDe korpsoversten van het parket (procureur des Konings, procureur-generaal) worden in hun functie aangewezen volgens een mandatensysteem: zij worden slechts voor beperkte duur aangewezen.\nEr is hi\u00ebrarchische verantwoordingsplicht voor de parketmagistraten, maar dit is beperkt tot de schriftelijke bevelen van de overste. Dit is vooral het geval tijdens het vooronderzoek, waar alles schriftelijk dient te gebeuren, maar tijdens de terechtzitting kan er vrij worden gevorderd.\nHet Openbaar Ministerie is \u00e9\u00e9n en ondeelbaar. De magistraten treden op in naam van hun ambt, en niet in eigen naam. Dit wordt ge\u00efllustreerd aan de hand van de volgende zin die dikwijls gebruikt wordt bij het uitspreken van de strafvordering: \"Mijn ambt vordert ...\"\nSamenstelling.\nHet Openbaar Ministerie is samengesteld uit:\nDe procureurs-generaal komen wekelijks in Brussel bijeen voor een zitting van het College van procureurs-generaal, dat bijgewoond wordt door een afvaardiging van de Raad van procureurs des Konings en de Raad van arbeidsauditeurs. De organisatie berust bij de steundienst van het Openbaar Ministerie, onder leiding van Jan Poels, directeur van de Steundienst.\nProcedure in strafzaken.\nInstroom.\nDe criminele feiten dienen bij het Openbaar Ministerie te worden aangemeld.\nMeestal gebeurt dit door een verbalisant, maar dit kan eveneens rechtstreeks door middel van een klacht door een burger gebeuren.\nDeze feiten worden dan ofwel zelf nader opgespoord en behandeld middels een vooronderzoek ofwel middels een gerechtelijk onderzoek door een onderzoeksrechter.\nVerbalisant.\nDe verbalisant is de overheid die bevoegd en belast is inbreuken op te sporen en vast te stellen.\nIn de eerste plaats gaat het hier om de politiediensten.\nDaarnaast zijn er nog tal van verbalisanten, die meestal onder de vorm van inspectie- of controlediensten georganiseerd zijn, belast met het toezicht op welbepaalde wetgevingen.\nOpsporingsonderzoek.\nHet opsporingsonderzoek is het geheel van handelingen die ertoe strekken de misdrijven, daden en bewijzen op te sporen en de gegevens te verzamelen die bruikbaar zijn voor de uitoefening van de strafvordering. Het opsporingsonderzoek wordt geleid door een procureur/arbeidsauditeur. Nadien kan deze de verdachte rechtstreeks voor de strafrechter brengen.\nHet Openbaar Ministerie kan verschillende beslissingen hierbij nemen. Dat betekent hetzij:\nSeponeren.\nSeponeren houdt in dat het Openbaar Ministerie geen daadwerkelijke vervolging voor de strafrechter instelt.\nDit kan meerdere redenen hebben:\nKortom er zijn goede redenen voorhanden zodat de procureur/arbeidsauditeur het niet opportuun acht de zaak daadwerkelijk voor de strafrechter te brengen. Sinds de Wet Franchimont moet het \"seponeren\" gemotiveerd zijn. Het dossier kan binnen de verjaringstermijn bovendien nog opnieuw geopend worden nadat de verdachte een nieuw misdrijf heeft gepleegd.\nIn sommige domeinen, zoals het sociaal recht, bestaan er administratieve geldboeten die kunnen opgelegd worden, wanneer een zaak geseponeerd wordt.\nMinnelijke schikking.\nDe minnelijke schikking, of verval van strafvordering door betaling van een geldsom, is een voorstel om een geldsom te betalen bij \"kleinere\" misdrijven (namelijk, misdrijven waarvan het Openbaar Ministerie meent geen zwaardere straf te moeten vorderen dan 2 jaar). In dat geval vervalt de strafvordering. Bovendien moet de schade volledig vergoed zijn (uitzondering: de dader die zijn aansprakelijkheid voor de schade in een geschrift erkent en het bewijs levert van de vergoeding van het niet-betwiste deel van de schade.)Het Openbaar Ministerie kan een voorstel tot minnelijke schikking formuleren ook wanneer de onderzoeksrechter met het onderzoek is gelast of wanneer de zaak bij de rechtbank of het hof aanhangig gemaakt is voor zover er nog geen vonnis of arrest is uitgesproken.\nHet systeem van de minnelijke schikking wordt geregeld door artikel 216bis van het Wetboek van Strafvordering.\nBemiddeling in strafzaken.\nDe bemiddeling in strafzaken is een bemiddeling tussen dader en slachtoffer over het herstel van de aangerichte schade. Dit is enkel mogelijk indien het Openbaar Ministerie van oordeel is dat het feit een gevangenisstraf zou krijgen van minder dan 2 jaar.\nDagvaarden.\nDagvaarden betekent dat het Openbaar Ministerie de verdachte voor de rechtbank roept. Het O.M. heeft de zaak voldoende duidelijk bevonden en meent dat de verdachte als dader vervolgd en gestraft dient te worden. De dagvaarding gebeurt bij gerechtsdeurwaardersexploot met minstens de identiteit van de gedagvaarde, rechtsmacht die zal oordelen, waar en wanneer dit zal gebeuren en de kwalificatie van het misdrijf. Er zijn drie soorten:\nGerechtelijk onderzoek door de onderzoeksrechter.\nOordeelt de procureur/arbeidsauditeur dat het gaat om ernstige strafbare feiten of verwacht hij een minder eenvoudig onderzoek, dan vordert hij een onderzoeksrechter. Er wordt dan een gerechtelijk onderzoek gevoerd. Na afronding van dit onderzoek, deelt de onderzoeksrechter het dossier aan de procureur/arbeidsauditeur mede voor eindvordering/slotvordering (cf. dagvaarding). De raadkamer beslist daarna of de verdachte verwezen wordt naar de correctionele rechtbank. De verdachte kan dan voor de strafrechter gedagvaard worden.\nBij misdaden gebeurt de verwijzing naar het hof van assisen door de kamer van inbeschuldigingstelling.\nProcedure in burgerlijke zaken.\nSociale zekerheid en sociale bijstand.\nIn deze zaken, die onder de bevoegdheid van de arbeidsgerechten vallen, zal het Openbaar Ministerie steeds alle bestuurlijke inlichtingen inwinnen om de rechter toe te laten met kennis van zaken over het voorliggend geschil te oordelen.\nBasisgedachte is dat de verzekerde/begunstigde geconfronteerd wordt met machtige instellingen. Door de tussenkomst van het Openbaar Ministerie, hier het arbeidsauditoraat zal het procesonevenwicht in de bewijsgaring hersteld worden.\nTijdens de beslechting van het geschil zal het Openbaar Ministerie dan als \"amicus curiae\" de rechtbank advies geven over de volgens haar juiste toepassing van de wet. Hierbij verdedigt ze geen enkel concreet belang, ook niet het algemeen belang, maar enkel de juiste toepassing van de wet.\nArbeidsrecht.\nIn de geschillen tussen werkgever en werknemer is de tussenkomst van het Openbaar Ministerie niet verplicht.\nHet kan toch op eigen initiatief of op verzoek van de rechter in deze zaken tussenkomen.\nBedoeling is dan het advies te kennen over die rechtspunten die de sociale orde betreffen en die het eigenlijk geschil dus deels overtreffen.\nKritiek.\nHet feit dat het Openbaar Ministerie taken kan vervullen van twee staatsmachten, schendt het beginsel van de scheiding der machten van Montesquieu. Om hieraan te ontsnappen, werd beslist om het Openbaar Ministerie noch aan de ene, noch aan de andere staatsmacht toe te voegen. Evenwel leidt deze onafhankelijkheid, samen met de voortdurende bevoegdheidsuitbreiding van het Openbaar Ministerie, ertoe dat er een machtige instantie wordt gecre\u00eberd die slechts beperkt onderworpen is aan toezicht van de staatsmachten en bijna volledig naar willekeur kan fungeren. Dat staat uiteraard haaks op de scheiding der machten - een van de basisprincipes van onze staat - die dergelijke fenomenen wou vermijden.\nOok de plaats die het parket inneemt in de rechtszaal wordt bekritiseerd. De procureur zit namelijk naast de rechter, wat volgens sommigen artikel 6 van het Europees Verdrag voor de Rechten van de Mens schendt. In common law landen neemt de procureur plaats naast de beschuldigde."}
{"id": "10499", "revid": "113216", "url": "https://nl.wikipedia.org/wiki?curid=10499", "title": "Zangeres Zonder Naam", "text": "Maria (Mary) Servaes-Bey (Leiden, 5 augustus 1919 \u2013 Horn (Limburg), 23 oktober 1998) was een Nederlandse zangeres. Zij vertolkte onder de artiestennaam Zangeres Zonder Naam decennialang het Nederlandse levenslied, hetgeen haar de bijnaam 'Koningin van het Levenslied' opleverde.\nTot haar grootste successen behoren: \"Ach vaderlief, toe drink niet meer\" (1959), \"De blinde soldaat\" (1962), \"Mexico\" (1969, 1986), \"Het soldaatje (de vier raadsels)\" (1971), \"Mandolinen in Nicosia\" (1972), \"Keetje Tippel\" (1975), \"Rock around the clock\" (met Normaal, 1987), \" 't Was aan de Costa del Sol\" (1975) en \"Vragende kinderogen\" (1982). In totaal nam ze meer dan 550 liedjes op en verkocht ze meer dan 17 miljoen geluidsdragers.\nLevensloop.\nMary Servaes werd geboren in Leiden als Maria (Rietje) Beij. Ze was de achtste in een arbeidersgezin van tien kinderen en had geen gemakkelijke jeugd. Toen ze drie was, maakte ze een lelijke val waardoor ze een heup brak. Het breukherstel bleef tien jaar lang aanslepen en ze hield de rest van haar leven last van haar heupen.\nHaar bekering tot het rooms-katholicisme leidde tot een breuk met haar vader. Haar moeder was zelf gelovig, maar haar vader verbood het geloof in huis. Ze woonde in de oorlogsjaren een tijdje bij haar zus in Kampen en later bij haar broer in Maastricht, waar ze haar echtgenoot de Maastrichtenaar Sjo Servaes (1923-1990) ontmoette die werkzaam was als metaalbewerker en later chauffeur zou worden. Zij trouwden in 1948.\nIn Maastricht trad ze als zangeres op in caf\u00e9s. Voor een bevriende zanger verzorgde ze in 1957 de achtergrondzang op een demo van het nummer \"Loe\u00ebnde klokken\", die uiteindelijk bij Johnny Hoes belandde. Van de zanger op de opname was Hoes niet erg onder de indruk maar hij vond het kinderstemmetje op de achtergrond erg bijzonder. Nadat hem werd verteld dat de stem op de demo niet van een kind was, maar van een 37-jarige vrouw, nodigde hij Mary uit voor een auditie. Ze kreeg op 19 april 1957 (verjaardag van Hoes) een platencontract aangeboden. Ze zong hierop haar eerste single, \"Kindergebed\", die niet slecht verkocht voor een eerste single. Vanwege haar stemgeluid, waar Hoes geen naam voor had, verzon hij voor Mary de artiestennaam \"de Zangeres Zonder Naam\". Wellicht vond hij daarvoor inspiratie bij de Franse zanger Roland Avellis, reeds voor de Tweede Wereldoorlog bekend als \"Le chanteur sans nom\". Verder was er in die jaren ook een Orkest Zonder Naam.\nDe eerste gouden single van de Zangeres verscheen in 1959: \"Ach vaderlief, toe drink niet meer\". Het is de eerste uit een lange rij hits die de Zangeres tot in de jaren tachtig scoorde. De bemoeienis van cultuurdragers als Gerard Reve en Lucebert zorgde er in de jaren zeventig voor dat ze, behalve onder het traditionele levensliedpubliek, ook in kunstenaarskringen werd geroemd, zij het met de nodige camp-ironie. Toen Reve in oktober 1969 in de Allerheiligst Hart van Jezuskerk de P.C. Hooft-prijs ontving vroeg hij de zangeres voor een optreden tijdens de huldiging.\nOok protestliederen waren de Zangeres niet vreemd. Zo nam ze in 1965 \"Hij was maar een neger\" (over racisme) op en vertolkte ze in 1969 \"De soldatenmoeder\", door Lucebert geschreven voor het experimentele schouwspel \"Poppetgom\", dat kritiek leverde op de Vietnamoorlog. Toen ze het in 1977 in een zelfgeschreven tekst tegen de Amerikaanse anti-homorechtenactiviste Anita Bryant opnam (\"Luister Anita\"), was ook haar status als \"Moeder aller homo's\" in Nederland definitief gevestigd: \"Maar beste vent hou gerust van je vriend, en strijd voor je rechten, desnoods ervoor vechten. Waar ze jou van beschuldigt heb jij niet verdiend.\"\nIn 1975 brak de Zangeres met Johnny Hoes. Het leverde een lang juridisch proces op waarin ze financieel aan het kortste eind trok. Ze zou na die tijd alleen nog in verbitterde termen over Hoes spreken. Eind jaren '70 ontfermde Jack de Nijs zich over haar en schreef en produceerde een 20 tal liedjes die werden uitgebracht door platen maatschappij EMI, waarvan de single getiteld \"Jongen\" de Nederlandse top 40 bereikte in april 1980. Gedurende de jaren tachtig bleef ze bescheiden hits scoren tot ze in 1986 een inmiddels legendarisch optreden verzorgde in de Amsterdamse rocktempel Paradiso. De op die avond opgenomen versie van haar jaren-zestighit \"Mexico\" werd een groot succes en leverde de Zangeres een nieuwe generatie fans op. Ze verzorgde hierna ook optredens in discotheken en nam een single op met de groep Normaal. Beide singles behaalden een top-10 notering. Voor haar lp \"Live in Paradiso\" ontving ze in 1987 een Edison. Dit alles vormde de opmaat tot haar afscheidsconcert in Tilburg op 31 december van dat jaar. Haar afscheidsalbum \"Bedankt lieve mensen\" werd goud en ook de singles \"Mijn leven\" en \"Braziliaanse nachten\" werden bescheiden hits. In juni 1988 kreeg ze de erepenning van de stad Leiden, wegens haar onnavolgbare vertolkingen van het levenslied.\nDe Zangeres wilde na haar afscheid samen met Sjo Servaes van haar oude dag genieten, wat echter werd verhinderd door de plotselinge dood van haar echtgenoot, thuis in Stramproy op 26 augustus 1990. Servaes bracht de laatste jaren van haar leven door in haar huis in Stramproy en liet herhaaldelijk merken hoezeer ze haar echtgenoot en haar publiek miste. In 1993 kwam ze daarom nog een keer terug op de b\u00fchne. De single \"Eenmaal in je leven\" werd haar laatste hit.\nIn 1994 werd nog eenmaal een feest gehouden, ter gelegenheid van haar 75ste verjaardag. Ze moest vanwege Parkinson opgenomen worden in een verzorgingstehuis in Horn, waar ze op 79-jarige leeftijd aan een hartstilstand overleed. Servaes-Bey werd in hetzelfde stapelgraf als haar man begraven op het kerkhof van de Sint-Willibrorduskerk in Stramproy. Later werd bekend dat de zangeres berooid is overleden, testamenten en spaarbankboekjes waren verdwenen.\nNa haar dood.\nTijdens haar lange carri\u00e8re was de Zangeres voor veel mensen uitgegroeid tot een symbool van hoop en liefde. Haar dood kwam voor fans dan ook hard aan. Duizenden mensen reisden naar Stramproy om afscheid van haar te nemen. Onder de gasten in de kerk bevond zich een aantal bekende collega's, waaronder Albert West, Trea Dobbs, Pierre Kartner en de Vlaamse ster Eddy Wally. Zevenhonderd aanwezigen gaven haar een minutenlange staande ovatie. Marianne Weber vertolkte het lied waarmee de Zangeres in 1987 afscheid nam: \"Mijn Leven (My Way)\".\nDe Zangeres Zonder Naam wordt beschouwd als een van de belangrijkste iconen die het Nederlandse levenslied heeft opgeleverd. In haar carri\u00e8re verkocht ze meer dan 17 miljoen platen. Daarmee behoort ze tot een van de meest succesvolle artiesten uit de Nederlandse muziekgeschiedenis.\nIn 1999 werd een groot deel van haar inboedel geveild ten bate van diverse goede doelen.\nOp 18 mei 2007 werd in haar geboorteplaats Leiden de Mary Beystraat officieel geopend. Het straatje in de Leidse nieuwbouwwijk (2007 \u2013 2008) ontbeerde lange tijd een straatnaambordje, hoewel deze 'Straat Zonder Naam' wellicht erg toepasselijk was. Neef Willem Bey nam het voortouw voor de opening, die werd verricht door oud-minister en oud-wethouder van Leiden Alexander Pechtold.\nIn januari 2010 verscheen het boek \"Sterven Zonder Naam\" van Ben Holthuis en co-auteur Frank Wouters (). Het handelt over de trieste laatste jaren van de Zangeres Zonder Naam. Naar aanleiding van het boek werden door kamerleden Pechtold en Ine Aasted-Madsen kamervragen gesteld over het falende beschermingsbewind.\nIn 2011 maakte De Graaf &amp; Cornelissen Producties een musical over het leven van de Zangeres Zonder Naam. De musical liep tot april 2012."}
{"id": "10500", "revid": "1068251", "url": "https://nl.wikipedia.org/wiki?curid=10500", "title": "Levenslied", "text": "Een levenslied is een lied dat de dingen uit met name de schaduwzijde van het leven bezingt. Het heeft meestal een moraal en geeft een sentimenteel of melodramatisch gevoel. Het kent de standaard opbouw van een refrein en coupletten. Een smartlap is niet hetzelfde, maar is een afgeleide van het levenslied. Het verhaal in een smartlap wordt van begin tot het einde verteld en loopt altijd slecht af. Kenmerkend voor een smartlap is de zogenaamde snik in de stem. De snik wordt beschreven als een noot die uit het diepst van het gevoel naar boven komt.\nHet woord \"levenslied\" werd in 1908 bedacht door ofwel Jean-Louis Pisuisse, of Max Blokzijl. Tijdens een tournee door Nederlands-Indi\u00eb zochten deze twee artiesten een Nederlands alternatief voor het Franse woord \"chanson\" waarmee ze tot dan toe hun repertoire aanduidden. Het werd \"levenslied\": een lied waarin het echte leven vervat zit. Het woord werd al snel overgenomen door zangers van veel sentimenteler repertoire dan dat van Pisuisse en Blokzijl. Zangers van het 'betere lied' namen daarom afstand van het woord en \"levenslied\" kreeg de betekenis die het thans nog heeft.\nGeschiedenis.\nJ.H. Speenhoff, Willy Derby en Louis Davids waren voor de Tweede Wereldoorlog pioniers van het levenslied. Na de oorlog piekte de Vlaamse entertainer Bobbejaan Schoepen als eerste met een aantal levensliederen over de Europese grenzen heen, hoewel diens enorme repertoire overwegend andere genres omvat.\nIn Nederland werd het genre vanaf de jaren 50 tot de jaren 80 vooral gedomineerd door de producers Johnny Hoes en Pierre Kartner, die voor artiesten als de Zangeres Zonder Naam, Jantje Koopmans en Corry en de Rekels, Eddy Wally succesvolle platen produceren. Via \"Op Losse Groeven\" en \"Op Volle Toeren\", televisieprogramma's die Chiel Montagne vanaf de jaren zeventig voor de TROS presenteerde, bleef een breed publiek op de hoogte van nieuwe hits en artiesten. Veel zangers en zangeressen van het levenslied waren van eenvoudige komaf, en vooral de Amsterdamse arbeidersbuurt De Jordaan was beroemd om de vele levensliedmuzikanten die ervandaan kwamen en erover zongen. \nIn de jaren 80 nam de belangstelling van de grote media voor het levenslied af, hoewel Andr\u00e9 Hazes met negen toptienhits een nieuwe ster werd. Ook Koos Alberts scoorde incidentele hits, maar verder braken nauwelijks nieuwe artiesten tot het grote publiek door. Het waren voornamelijk de illegale piratenzenders en kleine, in het levenslied gespecialiseerde platenmaatschappijen, zoals Telstar (Nederlands muzieklabel) en CNR Records, die vanaf deze tijd de belangrijkste ondersteuners van het levenslied waren. Het succes dat Frans Bauer vanaf de jaren negentig beleeft, kwam via dit circuit tot stand. In dezelfde periode bleek ook uit de opkomst van \"smartlappenkoren\" en \"smartlappenfestivals\" dat het levenslied nog steeds op belangstelling van een groot publiek mag rekenen. Willeke Alberti bleef een constante factor binnen het genre met onder andere klassiekers als \"Telkens Weer\", \"Samen Zijn\" en \"Ome Jan\".\nSinds de tweede helft van de jaren 90 was het genre in zowel Nederland als Vlaanderen, mede door het succes van artiesten als Frans Bauer, Guido Belcanto, Corry Konings, Marianne Weber en Jan Smit, weer aan een revival bezig. Er is sindsdien weer een nieuwe generatie artiesten opgestaan, waaronder Charl\u00e8ne, Jannes, John de Bever, Thomas Berge, en de Vlaamse zangeres Laura Lynn, die met hun eigentijdse versie van het levenslied voor de hernieuwde populariteit van het genre hebben gezorgd."}
{"id": "10511", "revid": "780746", "url": "https://nl.wikipedia.org/wiki?curid=10511", "title": "Ziekte van Bechterew", "text": "De ziekte van Bechterew of spondylitis ankylopoetica ('ontsteking van de wervelkolom die kromming veroorzaakt') is een gewrichtsontsteking van de wervelkolom. De ziekte behoort tot de spondylartropathie\u00ebn.\nDe ziekte is vernoemd naar de Russische neuroloog en psychiater Vladimir Bechterew (1857-1927) die in 1892 voor het eerst deze (reumatische) aandoening beschreef. Het is een aandoening waarbij ontsteking van gewrichten in de wervelkolom en het bekken tot pijn en stijfheid kunnen leiden. Er kunnen ook symptomen in andere organen en orgaansystemen optreden. Het begint meestal tussen het 15e en 35e levensjaar, vaker bij mannen dan bij vrouwen.\nKlachten.\nDe ziekte van Bechterew begint meestal sluipend. Soms duurt het vele jaren voordat de diagnose wordt gesteld. Symptomen kunnen zijn:\nMensen met deze aandoening zijn 's ochtends opvallend stijf in de rug, die ook pijnlijk is. Typerend is dat bij bewegen de pijnklachten geleidelijk aan kunnen verdwijnen. Ontstekingen van de SI-gewrichten, die het heiligbeen met de rest van het bekken verbinden, zijn vaak al in een vroeg stadium op r\u00f6ntgenfoto's te zien.\nDiagnose en oorzaak.\nDie wordt gesteld aan de hand van:\nDoor abnormale botvorming rond de gewrichten die de wervels met elkaar verbinden, ontstaat de bewegingsbeperking van de rug. Ook peesaanhechtingen kunnen verharden.\nFoto's van de onderrug kunnen deze botvorming aantonen naast het aantonen van ontsteking van de bekkengewrichten. Met bloedonderzoek kan een verhoogde bloedbezinking worden gevonden. Mensen met de ziekte van Bechterew zijn relatief vaak drager van een bepaald kenmerk in het bloed, het zogenaamde HLA-B27. Van de mensen met dit leukocytenantigeen heeft circa 5% de ziekte. Van de mensen met de ziekte van Bechterew heeft circa 95% het antigeen.\nOndanks al het bovenstaande onderzoek duurt het vaak meer dan 10 jaar voordat artsen de diagnose kunnen stellen.\nBehandeling.\nDe wervelkolom kan na verloop van tijd in een benige zuil veranderen. Dit geeft op een r\u00f6ntgenfoto uiteindelijk een karakteristiek beeld, de zgn. 'bamboo-spine'. Daarom moet iemand met deze ziekte dagelijks oefenen om de rug zo veel mogelijk beweeglijk en in ieder geval recht te houden. Gebeurt dit niet, dan zullen de meeste lijders uiteindelijk geheel kromgroeien, waardoor ze op latere leeftijd nog slechts met moeite naar voren kunnen kijken.\nAndere behandelingen zijn:\nOverige maatregelen die eventueel nodig zijn, zoals behandeling van een regenboogvliesontsteking, aangepaste schoenen bij achillespeesontstekingen en bijvoorbeeld aanpassing van het meubilair.\nDe ziekte is niet te genezen maar wel draaglijker te maken en een aantal ernstige gevolgen zijn bij zorgvuldige behandeling weleens te voorkomen.\nHoudingscorrectie.\nHet vastgroeien van de wervelkolom kan leiden tot ernstige kyfose en/of scoliose (voorovergebogen en zijwaartse houdingsafwijkingen). Het is echter mogelijk om door middel van een operatieve wervelkolomcorrectie de oorspronkelijke houding te herstellen of ten minste te verbeteren. Beter is ervoor te zorgen dat de verstijving niet in gebogen houding optreedt."}
{"id": "10512", "revid": "363097", "url": "https://nl.wikipedia.org/wiki?curid=10512", "title": "Duitse euromunten", "text": "De Duitse euromunten hebben drie verschillende ontwerpen voor de drie series munten. De munten van 1, 2 en 5 cent werden ontworpen door Rolf Lederbogen, het ontwerp voor de munten van 10, 20 en 50 cent is van Reinhart Heinsdorff en de munten van \u20ac\u00a01 en \u20ac\u00a02 werden ontworpen door Heinz Hoyer en Sneschana Russewa-Hoyer. Alle ontwerpen bevatten de twaalf sterren van de Europese Unie, het jaartal en een letterteken dat aangeeft waar de munt geslagen werd: \u20ac\u00a02 bevat het randschrift \"einigkeit und recht und freiheit\" in leesbaar of kopstaande versie.\nHerdenkingsmunten van \u20ac 2.\nDuitsland heeft in de periode van 2006 tot en met 2021 \"Die 16 Bundesl\u00e4nder der Bundesrepublik Deutschland\" (De 16 deelstaten van de Bondsrepubliek Duitsland) uitgegeven. In totaal zestien herdenkingsmunten (ieder jaar \u00e9\u00e9n) die gezamenlijk alle deelstaten van Duitsland vertegenwoordigen. Elke munt heeft als onderwerp een karakteristiek gebouw uit de betreffende deelstaat als afbeelding op de nationale zijde. Zo heeft de munt van Berlijn Slot Charlottenburg als ontwerp. Het jaar van uitgifte viel voor iedere deelstaat samen met het jaar waarin die deelstaat het presidentschap van de Bondsraad voerde. Door een besluit in 2013 is er een wijziging gekomen in de volgorde van het voorzitterschap van de Bondsraad en hierdoor ging in 2019 het voorzitterschap van de Bondsraad weer naar Sleeswijk-Holstein. Om herhaling (Sleeswijk-Holstein was in 2006 al het thema van de eerste munt uit de serie omdat zij toen ook al het voorzitterschap van de Bondsraad voerde) te voorkomen, is in 2019 een \u20ac2 herdenkingsmunt uitgegeven ter gelegenheid van de 70ste verjaardag van de oprichting van de Bondsraad. Deze uitgave is een integraal onderdeel van deze serie, waardoor de serie tot en met 2022 heeft doorgelopen en dus uit zeventien munten bestaat.\nDuitsland zal vanaf 2023 tot en met 2038 in aansluiting op de Duitse 'Bundesl\u00e4nder'-serie een vervolgserie hierop, met een ongewijzigd thema, uitgeven. "}
{"id": "10521", "revid": "428201", "url": "https://nl.wikipedia.org/wiki?curid=10521", "title": "Paulus (apostel)", "text": "Paulus (Oudgrieks: \u03a0\u03b1\u1fe6\u03bb\u03bf\u03c2, \"Paulos\"; Hebreeuws: \u05e9\u05d0\u05d5\u05dc \u05d4\u05ea\u05e8\u05e1\u05d9, \"\u0160a\u02beul HaTarsi\", \"Saul van Tarsus\") (Tarsus (Cilici\u00eb), ca. 3 - waarschijnlijk Rome, na 60) was een leider in het vroege christendom en speelde een centrale rol in de vroege (intellectuele) ontwikkeling en verspreiding van het christendom in de gebieden rondom de Middellandse Zee, in het bijzonder in Klein-Azi\u00eb en Griekenland.\nBetekenis voor het christendom.\nPaulus is vooral bekend als apostel onder de niet-Joden, zoals beschreven in het bijbelboek Handelingen van de apostelen en de dertien brieven in het Nieuwe Testament die op zijn naam staan. In de wetenschappelijke literatuur is het auteurschap van zeven van deze brieven onbetwist: Romeinen, 1 en 2 Korinti\u00ebrs, Galaten, 1 Tessalonicenzen, Filippenzen en Filemon. Deze zeven brieven vormen de oudste delen van het Nieuwe Testament. Op Paulus' brieven werden later vele belangrijke theologische leerstukken gebaseerd. Bijvoorbeeld Augustinus, Maarten Luther, Karl Barth staan bekend om hun interpretaties van Paulus' brieven, vooral die aan de Romeinen en de Galaten. Al Paulus' brieven zijn sterk retorisch, en sommige zijn ook erg polemisch van aard, waardoor ze diverse argumenten kunnen verschaffen in theologische disputen.\nGeen auteur in het Nieuwe Testament heeft meer invloed gehad op het christelijke denken en de christelijke theologie als een religie van Gods verbond met alle mensen dan Paulus. Soms wordt zelfs gesproken van \"Paulijns christendom\" of \"Paulinisch christendom\", om een onderscheid te maken met het oorspronkelijke \"Joodse christendom\" - de aanduiding van de oorspronkelijk uitsluitend Joodse aanhangers van Jezus, die zichzelf beschouwden als onderdeel van de door God uitverkoren Isra\u00eblieten en hierin alleen afweken omdat zij Jezus beschouwden als de Messias - met opvolgers als de Ebionieten.\nMede door Paulus' verspreiding van zijn evangelie van het verbond voor allen, kon de oorspronkelijke beweging transformeren tot de wereldreligie die zij nu is.\nLeven.\nPaulus werd geboren in Tarsus, een stad in de zuidoostelijke hoek van Klein-Azi\u00eb. Volgens Handelingen was hij een \"zoon van een Farizee\u00ebr\" (Handelingen 23:6), had zijn opleiding genoten bij Gamali\u00ebl (Handelingen 22:3) en bezat hij het Romeinse staatsburgerschap door geboorte (Handelingen 16:37-38; 22:25-28). Hieraan wordt echter door sommige onderzoekers getwijfeld.\nUit het taalgebruik in Paulus' brieven kan worden opgemaakt dat hij behoorde tot wat we tegenwoordig de middenklasse noemen. Zijn Grieks is helder en krachtig, maar niet elegant, zoals het Grieks van zijn rijke tijdgenoot Philo van Alexandri\u00eb. Paulus had ook een ambacht geleerd: tenten maken (Handelingen 18:3). Uit het feit dat hij zich erop beriep dat hij voor zijn eigen brood zwoegde (1 Korinti\u00ebrs 4:12), zou kunnen worden opgemaakt dat Paulus was opgeleid voor een hogere functie; arbeidslieden beroepen zich meestal niet op hun handenarbeid. Paulus wist ook gebruik te maken van een secretaris, dicteerde brieven, plande en organiseerde zijn werk en had hij het grootste deel van de tijd meer dan \u00e9\u00e9n assistent (zie bijvoorbeeld Galaten 6:11 en Romeinen 16:22).\nVervolger van de volgelingen van Jezus.\nPaulus zelf meldt niet veel over zijn activiteiten voor zijn keuze voor het geloof in Christus. In Handelingen wordt Saulus (zoals Paulus eerst wordt genoemd) voor het eerst vermeld als hij de mantels van zijn kompanen bewaakt tijdens de steniging van een Joodse volgeling van Jezus, Stefanus (Handelingen 7:58 - 8:1). Hierna werd hij een actieve vervolger van de volgelingen van Jezus door hen te laten opsluiten en met de dood te bedreigen (Handelingen 8:3; 9:1). Paulus' brieven bevestigen dat hij \"de gemeente van God\" vervolgde (Galaten 1:13; 1 Korinti\u00ebrs 15:9; Filippenzen 3:6).\nBekering.\nHandelingen bevat drie versies van een verhaal over een wonderbaarlijke bekering van Paulus rond 33 n.Chr. door een verschijning van Jezus, toen hij op weg was van Jeruzalem naar Damascus (Handelingen 9:3-9: reisgenoten hoorden wel, zagen niets, Paulus was verblind, 22:6-10: reisgenoten zagen wel, hoorden niets, Paulus was verblind, 26:12-18). Aan de Galaten schreef Paulus echter slechts dat Jezus in hem verscheen en dat hij na zijn bekering naar Arabia ging en \"terugkeerde\" naar Damascus, alsof hij daar ook vandaan kwam (Galaten 1:15-17). Ook schreef Paulus dat de christenen in Judea hem nog nooit hadden gezien (Galaten 1:22), wat het onaannemelijk maakt dat Paulus ook daadwerkelijk in Jeruzalem zijn vervolging uitvoerde.\nIn 1 Korinti\u00ebrs 9:1 schreef hij dat hij Jezus had \"gezien\". Hij beschouwde dit als een verschijning in verband met Jezus' opstanding en dit vormde een deel van zijn argumentatie waarom hij een apostel was (1 Korinti\u00ebrs 15:8).\nDrie jaar na zijn bekering ging Paulus naar Jeruzalem om Petrus te ontmoeten. Hij bleef twee weken bij hem en ontmoette toen ook Jakobus, \"de broer van de Heer\" (Jezus) (Galaten 1:18-19). Kennelijk was Paulus' bedoeling uitsluitend Petrus te leren kennen, want pas bij een later bezoek aan Jeruzalem zou Paulus \"zijn\" evangelie inhoudelijk toelichten (Galaten 2:1-2).\nConcilie van Jeruzalem.\n\"Veertien jaar later\" bezocht Paulus Jeruzalem weer, dit keer om het Concilie van Jeruzalem bij te wonen over het vraagstuk rondom de Wet van Mozes. Toen ook niet-Joden (\"heidenen\") zich bekeerden tot het christendom, ontstond namelijk de vraag of zij zich moesten houden aan de wet van Mozes, inclusief de besnijdenis en spijswetten. De weergave van Paulus in Galaten wijkt af van die in Handelingen 15, omdat in Handelingen sommige spijswetten nog gehandhaafd bleven. De weergave van dit conflict door Paulus is sterk partijdig, maar staat veel dichter bij de gebeurtenissen dan het latere verslag in Handelingen. Volgens Paulus bereikte hij overeenstemming met Petrus, Johannes en Jezus' broer Jakobus dat zij zich op de Joden zouden richten en Paulus zelf naar de andere volken zou gaan zonder de eis van de besnijdenis (Galaten 2:4-10). Daarom wordt Paulus vrij algemeen de \"apostel van de heidenen\" genoemd.\nDe gebeurtenissen direct na het concilie laten zien dat de onenigheid over het houden van de Joodse wet bleef bestaan binnen de vroege gemeenten. Toen Petrus in Antiochi\u00eb kwam, kreeg hij een conflict met Paulus, die zijn gedrag \"verwerpelijk\" vond. Petrus at namelijk altijd met de \"heidenen\" (niet-Joden), maar toen er afgezanten van Jakobus kwamen, trok hij zich heimelijk terug. Zelfs Barnabas liet zich hierin meeslepen. Paulus veroordeelde het als huichelarij en het afwijken van \"de rechte weg naar het ware evangelie\" (Galaten 2:11-14).\nZendingsreizen.\nPaulus ondernam volgens Handelingen drie grote zendingsreizen.\nArrestatie.\n22 jaar na zijn eerste bezoek aan Jeruzalem, bezocht Paulus de stad nogmaals. Hij werd ervan beschuldigd een \"heiden\" in de tempel te hebben gebracht. Er ontstond opschudding en hij werd door de Romeinen gearresteerd en in Caesarea gevangengezet, de kuststad waar de Romeinse procurator resideerde. Hij deed als Romeins staatsburger een beroep op de keizer. Paulus en enkele andere gevangenen werden in het jaar 60 door Romeinse soldaten per schip naar Rome gebracht. Onderweg leden de reizigers schipbreuk en kwamen ze op Malta terecht (volgens overlevering kwam hij terecht op een klein eilandje bij Malta op een plek die nu St. Paul's Bay genoemd wordt). Na drie maanden vertrokken ze met een ander schip van Malta naar Rome. In Rome werd Paulus verwelkomd door medechristenen, hij ontmoette de plaatselijke Joodse leiders en hij verbleef daar twee jaar in huisarrest. Hij was vrij om bezoek te ontvangen en om zijn boodschap te verkondigen. En met deze mededeling eindigt het boek Handelingen; hoe het uiteindelijk met Paulus in Rome afliep wordt niet vermeld (Handelingen 21:18).\nDood.\nDe traditie wil dat Paulus in Rome door Nero werd berecht en daar werd onthoofd en begraven. Sommige tradities zeggen dat Paulus eerst naar Spanje was gereisd. Dit is mede gebaseerd op de 1 Clemens 5:1-7.\nHandelingen suggereert dat Paulus twee jaar gevangen bleef in Rome. Gerekend vanaf zijn vertrek uit Caesarea in 60, zou Paulus in 62 zijn ge\u00ebxecuteerd. Vaak wordt ook verondersteld dat Paulus en Petrus omkwamen in de eerste golf van christenvervolgingen onder Nero in 64, waarmee Nero de schuld van de brand van Rome op de christenen wilde afwentelen.\nOp de plaats van een tombe waarvan sommigen menen dat dit het graf van Paulus is, staat de basiliek Sint-Paulus buiten de Muren. Op de plaats van zijn onthoofding zouden vele wonderen hebben plaatsgevonden. In juni 2009 werden in de tombe botfragmenten gevonden uit de eerste of tweede eeuw. Dit nieuws werd bevestigd door paus Benedictus XVI. Wetenschappers hadden een kleine opening gemaakt in de tombe waarvan vermoed werd dat die aan Paulus toebehoorde, en hebben de binnenkant ervan onderzocht door middel van een sonde. Die vond niet alleen botresten, maar ook paars en blauw textiel.\nBrieven.\nPaulus schreef brieven om het contact met de door hem gestichte gemeentes te onderhouden. Het zijn de oudste delen van het Nieuwe Testament (52 - 58 na Chr.).\nCentraal in de brieven van Paulus staat de kruisiging en opstanding van Jezus Christus. Paulus maakt duidelijk dat elk mens tot God kan komen door geloof. Hij kreeg veel tegenstand vanuit de joodse gemeenschap die vond dat men ook de oudtestamentische wetten en gewoonten moest overnemen. Paulus keerde zich hier fel tegen en verklaarde dat een mens alleen tot God kan komen op grond van geloof. Het nauwgezet naleven van de moza\u00efsche voorschriften was niet langer van belang. Dit komt vooral naar voren in zijn brieven aan de Romeinen en de Galaten, waar de christelijke gemeenten bestonden uit bekeerlingen uit het diaspora-jodendom. Het gevolg was een religie die veel opener stond voor buitenstaanders.\nAuteurschap.\nEr is vrij brede consensus onder onderzoekers welke brieven zeker door Paulus zijn geschreven en welke (mogelijk) pseudepigrafen zijn:\nHistorisch-kritische interpretatie van Paulus.\nHet Nieuwe Perspectief op Paulus.\nBaanbrekende publicaties van de nieuwtestamenticus E.P. Sanders wierpen de vraag op hoe 'joods' Paulus was en wat dat betekent. De stroming binnen de nieuwtestamentische wetenschap die hiermee op gang werd gebracht, wordt het Nieuwe Perspectief op Paulus genoemd en kan inmiddels op grote steun rekenen. De aanhangers hiervan, zoals James Dunn en Tom Wright, verzetten zich tegen de lutherse interpretatie van Paulus en het Palestijnse jodendom van de eerste eeuw. Volgens deze interpretatie propageerde het jodendom dat men via zogeheten 'goede werken' of 'werken van de wet' in de gunst bij God kon komen, terwijl Paulus leerde dat dit door genade is. Zij vinden dit een te negatieve visie op het jodendom in Paulus' tijd, omdat uit de Joodse bronnen blijkt dat men goede daden niet zag als middel om Gods genade te verdienen, maar als uiting en bevestiging van Gods verbond. Met andere woorden, men deed geen goede werken om met God in een goede verhouding te komen, maar men deed deze om niet uit de reeds bestaande verbondsrelatie met God te geraken. Dit heeft grote gevolgen voor de uitleg van de Romeinen en Galaten. Deze gaan dan niet om de vraag of men gered kan worden door goede werken of alleen uit genade, maar om de vraag of men jood moet worden om bij het volk van God te horen. Paulus' standpunt is dat Christus, door Zijn trouw tot in de dood en Zijn verrijzenis, de nieuwe 'toegangspoort' is tot God. Men hoeft niet meer jood te worden en zich te laten besnijden enzovoort om bij God in de gunst te raken, maar men moet \u00e9\u00e9n met Christus worden door in Hem te geloven en met Hem te sterven en te verrijzen. Het is omstreden of Paulus ook het onderhouden van de wet door joden afkeurt. In elk geval heeft de Joodse wet volgens Paulus bij de komst van Christus sterk aan betekenis ingeboet.\nSimon Magus.\nFerdinand Christian Baur (1792 \u2013 1860) betoogde op basis van de pseudo-Clementijnse roman dat Simon Magus uit Handelingen 8 nooit heeft bestaan, maar een bijnaam was van Paulus. De leer van Paulus zou als ketterij zijn verworpen door Jakobus en Petrus, de leiders van het vroegchristelijk jodendom. Petrus en Paulus waren in feite tegenstanders, omdat zij radicaal verschillende opvattingen hadden over de betekenis van de Wet van Mozes en daarmee ook de toelating van heidenen tot het christendom, zoals boven staat bij het Concilie van Jeruzalem.\nSommige argumenten die Simon volgens de pseudo-Clementijnse roman gebruikte in zijn discussie met Petrus, werden ook gebruikt door Paulus - bijvoorbeeld dat hij Jezus niet bij leven had gezien, maar wel na diens dood, in een visoen. Bij uitbreiding waren de opvattingen van Simon eigenlijk de opvattingen van Paulus. De vijandige reactie van Petrus op Simon was dus eigenlijk zijn reactie op Paulus. Dit past bij het feit dat de pseudo-Clementijnse roman in de 4e eeuw werd gebruikt door de ebionieten, die krachtig tegenstander waren van Paulus en hem zeker niet wilden erkennen als apostel.\nDeze opvatting heeft weerklank gevonden bij onderzoekers als Abraham Dirk Loman (gerekend tot de school van de Radicale Kritiek) in de 19e eeuw, Hermann Detering in de 20e eeuw en Dr. Robert Price, aanhanger van de Jezusmythe, in de 21e eeuw.\nStichter van het christendom.\nHoewel de meeste christenen Jezus beschouwen als grondlegger van het christendom, zijn er geen aanwijzingen dat hij in letterlijke zin een nieuwe religie wilde beginnen, buiten het jodendom. In historisch-kritisch onderzoek wordt daarom vaak gesproken van vroegchristelijk jodendom en Paulijns christendom en wordt gewezen op overeenkomsten tussen de theologie van Jezus en Paulus. Sommige onderzoekers zien Paulus als de informele oprichter, stichter of zelfs bedenker van het christendom.\nVrome Jood.\nPaulus was een Jood die geloofde in de eindtijd en de vestiging van Gods Koninkrijk op aarde. Zo wijst L.M. White, directeur van het programma voor religieuze studies aan de Universiteit van Texas in Austin, op de eschatologische componenten in de brieven van Paulus (zoals in 1 Tessalonicenzen 1:10; 4:13; 5:1-11; 5:23) en apocalyptiek en openbaringen (zoals in Galaten 1:15-16; 2:1-2; 2 Korinti\u00ebrs 12:1-5). De auteur ziet een relatie met de sterke messiaans-apocalyptische verwachting die aanwezig was in een deel van het jodendom van die tijd, waarvan het boek Dani\u00ebl en de talrijke joodse apocriefe apocalypsen die rond het begin van de christelijke jaartelling zijn geschreven getuigen, net als het thema van het op handen zijnde Koninkrijk in de prediking van Jezus.\nIn deze historische context was Paulus een vrome Jood die geloofde dat er een apocalyps op handen was, met het daaruit voortvloeiende einde van de wereld en de vestiging van het Koninkrijk van God. Volgens White was Paulus' prediking dan ook niet bijzonder vernieuwend: \"Paulus was niet de eerste christen en heeft in feite nooit over een 'christen' gesproken. Hij verklaart juist heel duidelijk over zichzelf dat hij als een vrome jood die, via Jezus, door God is geroepen tot de missie om zijn boodschap aan niet-joden te brengen. Daarom blijft Paulus' kijk op zichzelf altijd joods, zelfs wanneer hij twist met Petrus, Jakobus (de broer van Jezus) of andere wetsgetrouwe joden onder de volgelingen van Jezus. Paulus moet daarom worden gezien als onderdeel van de diversiteit die deze volgelingen grote vitaliteit gaven en nieuwe horizonten openden voor de beweging.\"\nFilosofisch debat over Paulus.\nEen van de felste filosofen die Paulus' opvattingen afwees was Friedrich Nietzsche. Hij hekelde Paulus' egalitaire mensbeschouwing en universalistische overtuiging, volgens welke alle volkeren aan de Verrijzenis van Christus deel zouden hebben en waardoor alle mensen, ongeacht hun etnische afkomst, geroepen zijn om Gods medewerkers te worden. \"Er is geen onderscheid tussen Joden en andere volken\", zegt Paulus (Romeinen 10:12). Nietzsche noemt dit \"het gif van de leer van de 'gelijke rechten voor iedereen'\". Het paulinische christendom zou dit 'gif' het meest systematisch hebben uitgezaaid. Nietzsche haatte de \"rebellen tegen alles wat privileges heeft\". Paulus zou alleen maar ge\u00efnteresseerd zijn in het kruis en de dood van Jezus om zo zijn \"haat\" tegen het leven aan te kunnen wakkeren.\nDe Franse filosoof en maatschappijcriticus Alain Badiou ontwaart hier bij Nietzsche een met Paulus rivaliserende visie op 'de waarheid' over de mensheid. Nietzsche getuigde van de principi\u00eble ongelijkheid tussen mensen en legitimeerde het recht van de sterkste. Paulus is voor Badiou bijzonder, omdat hij geen dialecticus is. Het universele houdt voor Paulus niet de ontkenning in van het particuliere en omgekeerd. Het universalisme is bij hem als \"het afleggen van een weg en het houden van afstanden tot particulariteiten die blijven bestaan\". Zo bleef Paulus jood en ging tegelijk aan de grenzen van zijn eigen religie voorbij. Voor Paulus, zegt Badiou verder, is zeer zeker niet de dood maar de Verrijzenis \"datgene waardoor het zwaartepunt van het leven in het leven is\". Van haat tegen het leven is bij Paulus volgens hem geen sprake. Evenzo verdedigt Badiou de Paulinische paradox dat zwakheid ware kracht betekent. Ook die paradox was Nietzsche een doorn in het oog.\n'Waarheid', die in het premoderne en moderne denken nog altijd met universaliteit verbonden was, wordt door postmoderne filosofen veelal als subjectief afgedaan. Badiou verzet zich tegen deze opvatting van het postmodernisme, omdat het alle zoeken naar waarheid op voorhand ontmantelt en blokkeert. Badiou - zelf overigens athe\u00efst - waardeert in Paulus de consequente verkondiging van \"de fabel\" van de Verrijzenis, die niettemin de grondslag legde voor elke \"waarheidsprocedure\" die steeds vanuit een onberedeneerd begin - wat Badiou \"evenement\" noemt - voert naar bevrijdende politiek, baanbrekende wetenschap, doorbraken in de kunsten of een waarachtige liefde, die alles overstijgt.\nBeschermheilige.\nPaulus is de beschermheilige van een groot aantal plaatsen. Dat zijn onder andere Opwijk in Belgi\u00eb, Rome in Itali\u00eb, Bath in Engeland, het bisdom M\u00fcnster in Duitsland, Pozna\u0144 in Polen, Kavala in Griekenland, het eiland Malta, en het aartsbisdom Philadelphia en de bisdommen Birmingham in Alabama, Providence en Las Vegas in de Verenigde Staten. Hij is verder binnen de Rooms-Katholieke Kerk de beschermheilige van de schrijvers, de Katholieke Actie, evangelisten, missiebisschoppen, theologen, zielenzorgers, musici, journalisten, krantenredacties, personen werkzaam in de public relations, ruiters, zadelmakers en zeilmakers. Hij wordt aangeroepen tegen slangen en slangenbeten, oogpijnen, angst, krampen en onweer, en voor regen en vruchtbare akkers.\nZijn feestdagen zijn 25 januari, de dag van zijn bekering, 29 juni, samen met Petrus, en 18 november, toewijding van de basiliek Sint-Paulus buiten de Muren.\nLiteratuur.\nVoor een uitgebreide literatuurlijst, met gegevens zoals naam van uitgever, plaats en datum van uitgave, titel en taal van het oorspronkelijke boek, enz. (zie voorbeeld hieronder), kan men zich wenden tot bijvoorbeeld de Engelse, Duitse, Franse of Latijnse Wikipedia."}
{"id": "10522", "revid": "363097", "url": "https://nl.wikipedia.org/wiki?curid=10522", "title": "Griekse euromunten", "text": "De acht Griekse euromunten hebben allen een uniek ontwerp van de hand van Georgios Stamatopoulos. De kleine muntjes hebben een afbeelding van Griekse schepen, de middelgrote munten bevatten afbeeldingen van beroemde Grieken en de twee grootste munten hebben een afbeelding uit de Griekse geschiedenis en mythologie. Op alle munten vindt men de twaalf sterren van de EU en het jaartal terug. Het unieke aan de nationale zijde van de Griekse euromunten is dat de waarde van de munt wordt weergegeven in het Griekse alfabet. Verder heet de eenheid van waarden kleiner dan een euro in het Grieks de lepto, terwijl dat bij andere landen de cent is.\nGriekse euromunten met het jaartal 2002 zijn (deels) in andere landen geslagen. Deze zijn te herkennen aan de letter die in de ster naast het jaartal staat. Is er geen letter aanwezig, dan is de munt in Griekenland zelf geslagen. Een ster met de letter 'F', 'S' of 'E' geeft aan dat de munt in respectievelijk Frankrijk, Finland (Suomi) of Spanje (Espa\u00f1a) is geslagen.\nDe reden dat er een deel van de munten in het buitenland is geslagen is dat Griekenland pas in 2001 toestemming kreeg om de euro in te voeren en zodoende nooit voor 1 januari 2002 voldoende munten op tijd af zou krijgen."}
{"id": "10524", "revid": "7583", "url": "https://nl.wikipedia.org/wiki?curid=10524", "title": "Koning David", "text": "David (Hebreeuws: \u05d3\u05b8\u05bc\u05d5\u05b4\u05d3, \u05d3\u05b8\u05bc\u05d5\u05b4\u05d9\u05d3, \"lieveling\", c. 1040 v. Chr. tot 970 v. Chr.) was volgens de Hebreeuwse Bijbel de tweede koning van het Verenigd Koninkrijk Isra\u00ebl en stamvader van het huis van David, dat tot de 6e eeuw v.Chr. in Jeruzalem aan de macht zou blijven over het koninkrijk Juda. Volgens de Bijbelse chronologie regeerde hij veertig jaar van c. 1010 v.Chr. tot c. 970 v.Chr., waarvan zeven over Juda vanuit Hebron en 33 over het Verenigd Koninkrijk Isra\u00ebl vanuit Jeruzalem. Hij wordt beschreven als een rechtvaardige koning, hoewel hij niet foutloos was, een gewaardeerd krijger, muzikant en dichter, aan wie traditioneel vele Psalmen worden toegeschreven.\nDavid is een belangrijk persoon binnen het jodendom. Daarin is David een profeet, de koning van Isra\u00ebl en de Joden en een voorvader van de Messias. Volgens de christelijke evangeli\u00ebn volgens Matte\u00fcs en Lucas in het Nieuwe Testament, was hij via Jozef een voorouder van Jezus. In de islam heet hij Dawud (Arabisch: \u062f\u0627\u0648\u0648\u062f of \u062f\u0627\u0648\u062f \"D\u0101w\u016bd\") en wordt hij beschouwd als een profeet en de koning van een natie.\nLeven volgens de Bijbel.\nDavids leven wordt beschreven in 1 en 2 Samuel, 1 Kronieken en de eerste twee hoofdstukken van 1 Koningen.\nDe jonge David.\nDavid was de jongste van acht zonen van Isa\u00ef en was herder. Terwijl Saul nog koning was, zalfde Samuel David tot koning (1 Samuel 16:1-13). Het zou echter nog jaren duren voordat hij de troon besteeg. Kort na zijn zalving kwam hij aan het hof van Saul, waarover de Bijbel twee tegenstrijdige varianten beschrijft. In de eerste hiervan laat de neerslachtige Saul hem halen om voor hem op de lier te spelen en zo zijn \"kwade geest\" te verdrijven (1 Samuel 16:14-23). Direct na deze versie volgt het beroemde verhaal over het doden van de Filistijnse reus Goliat. David kwam alleen in het legerkamp om zijn broers voedsel te brengen, maar kon de laster van de reus niet verdragen. Hierop werd hij voorgesteld aan Saul, die hem zijn wapenrusting gaf. Deze was te groot en zwaar voor David, dus hij koos voor zijn slinger, een wapen waarmee hij al leeuwen en beren had gedood die zijn schapen wilden opeten. Hiermee doodde hij Goliat (1 Samuel 17). In deze versie kende Saul David nog niet, liet hij hem roepen en nam hem bij zich aan het hof (1 Samuel 17:55-18:2). Er zijn verschillende pogingen gedaan om deze versies in overeenstemming te brengen, maar tot nu toe is geen bevredigende oplossing gevonden, zie ook interne consistentie van het Oude Testament.\nDirect hierna werd Saul jaloers op David, omdat deze als een grotere held dan hijzelf werd gezien. Saul begon te vermoeden dat David hem het koningschap wilde afnemen en hij probeerde David enkele keren te doden. Daarna stelde Saul David als bevelhebber over duizend man aan om hem in ieder geval niet meer in de buurt te hoeven hebben. Als list bood Saul de hand van zijn oudste dochter Merab aan David. De bruidsschat zou bestaan uit 100 voorhuiden van Filistijnen, waarbij Saul aannam dat David zou sneuvelen om deze te bemachtigen. Maar op de dag waarop David met Merab zou trouwen, huwelijkte Saul haar aan een ander uit en bood hij David de hand van zijn andere dochter Michal. In de slag met de Filistijnen doodde David er 200 en bracht hun voorhuiden bij Saul. Deze huwelijkte hierop Michal aan David uit. Saul beschouwde David hierna als zijn aartsvijand (1 Samuel 18:6-30).\nSaul kondigde zijn hovelingen aan dat hij David dood wenste. Sauls zoon Jonatan overreedde zijn vader echter hiervan af te zien en David keerde terug aan het hof. Na een tijdje keerden de moordzuchtige gevoelens bij Saul terug en na een waarschuwing van zijn vrouw Michal vluchtte David naar Samuel en ging bij hem wonen (1 Samuel 19:1-18).\nNadat David weer moest vluchten, werd hij aanvoerder van een bende. Hij werd achtervolgd door Saul met 3000 soldaten. In de grotten van Engedi moest Saul zijn behoefte doen en ging bij toeval de grot in waar David en zijn mannen zich schuilhielden. Maar in plaats van hem te doden, zoals gevraagd door zijn bendeleden, sneed David alleen een hoek af van het koninklijk gewaad. Deze liet hij Saul voor de grot zien als een teken van loyaliteit. Diep geroerd profeteerde Saul dat hij op een dag koning zou zijn na hem, liet David zweren dat hij zijn geslacht en naam geen kwaad zou toebrengen en liet hem gaan. David vluchtte hierna naar Gat, waar hij werd herkend als krijgsheld, die juist een grote hoeveelheid Filistijnen had gedood. Daarom deed David alsof hij krankzinnig was, door het speeksel in zijn baard te laten lopen en overal kruisjes te tekenen, waarna koning Achis hem liet gaan (1 Samu\u00ebl 21:10-16; Psalmen 34 en 56).\nDavid spaarde Saul een tweede keer toen hij het legerkamp van Saul binnensloop en als bewijs de speer en waterkan van Saul meenam (1 Samuel 26). Door de verhalen waarbij David twee keer het leven van Saul spaarde, toonde de anonieme auteur van het verhaal aan dat David respect had voor de monarchie in het noorden van Isra\u00ebl. Dit maakte het de noordelijke stammen van Isra\u00ebl later makkelijker hem als koning te erkennen, zodat zijn rijk uiteindelijk zowel het noordelijke als het zuidelijke deel van Isra\u00ebl omvatte.\nLater, toen David nog steeds op de vlucht was voor Saul, kwam hij met 600 soldaten en hun gezinnen voor de tweede keer in het gebied van Gat. Deze keer ontving Achis hem vriendelijk en liet David en zijn groep in Ziklag wonen, waar ze zestien maanden bleven. Achis was in de veronderstelling dat David en zijn leger Judese steden overvielen, maar in plaats daarvan plunderde Davids leger de nomadenstammen in de Negev, die ook de bevolking van Juda bedreigden. Zo bewees David enerzijds zijn stambroeders een grote dienst en liet hij Achis anderzijds in de veronderstelling dat hij in zijn vaderland alle steun had verloren en de Filistijnen daarom loyaal zou dienen (1 Samu\u00ebl 27:1-12). Uiteindelijk had Achis zo veel vertrouwen in David gekregen dat hij hem aanstelde als zijn persoonlijke lijfwacht (1 Samu\u00ebl 28:2). Alleen het wantrouwen van de overige vorsten van de vijfstedenbond, maakten dat Achis David dwong zijn leger af te bouwen en terug te gaan naar huis. Maar ook bij deze gelegenheid bevestigde Achis nogmaals zijn vertrouwen in David (1 Samu\u00ebl 29:1-11).\nKoning.\nMet de dood van Saul eindigt het boek 1 Samuel en begint 2 Samuel. Tijdens een slag met de Filistijnen had Saul zelfmoord gepleegd om niet in hun handen te vallen, kort nadat de Filistijnen drie zonen van Saul hadden gedood (1 Samuel 31:1-4). Een ontsnapte soldaat uit het leger van Saul bracht David de boodschap, waarbij hij zei dat hij de dodelijk gewonde Saul op zijn verzoek de genadestoot had gegeven. David liet hem hierop executeren (2 Samuel 1:1-16). Hierna zong David een klaaglied, het \"Lied van de boog\", waaruit zijn loyaliteit aan Saul als koning en diepe vriendschap met Jonatan bleek (2 Samuel 1:17-27).\nHierna ging David in Hebron wonen, waar hij koning werd over het koninkrijk Juda (2 Samuel 2:1-4). Sauls zoon Isboset volgde zijn vader op als koning van het koninkrijk Isra\u00ebl. Nadat Isboset werd vermoord door zijn eigen soldaten (2 Samuel 4:2-7), werd David gezalfd tot tweede koning over heel Isra\u00ebl (2 Samuel 5:1-3). Hij regeerde 7,5 jaar vanuit Hebron over Juda en stichtte toen zijn hoofdstad in Jeruzalem, dat hij veroverde op de Jebusieten (2 Samuel 5:5-12).\nAan het einde van deze verhalencyclus staan drie belangrijke hoofdstukken die elk een specifiek aspect van Davids koningschap belichten: 2 Samuel 6 betreft de cultus en bevat het verhaal over de ark van het verbond, die door David naar Jeruzalem werd gehaald. In 2 Samuel 7 wordt David een duurzame dynastie beloofd en 2 Samuel 8 betreft het territorium, waarin Davids overwinningen worden genoemd, waardoor hij zijn grondgebied kan uitbreiden tot een groot rijk.\nDe hierop volgende hofvertellingen over koning David zijn buitengewoon compact en kunstzinnig, waarin een gedifferentieerd beeld van het karakter van David en degenen die hem omringden wordt geschetst. Onomwonden wordt beschreven hoe David in een draaikolk van gebeurtenissen werd meegezogen die een \"rampgeschiedenis\" van zijn dynastie kan worden genoemd. Tot op hoge leeftijd werd David geconfronteerd met geweld, moord, opstand en intriges. Aan het einde ervan lukte het de profeet Natan en de koningin-moeder Batseba om Salomo op de troon te krijgen (1 Koningen 1). Aan het begin staat daar tegenover hoe David overspel pleegde met Batseba en haar echtgenoot vermoordde, een dramatisch verhaal naar het klassieke motief van de dodenbrief. Uit dit overspel werd duidelijk de troonopvolger geboren, een feit dat niet alleen David maar ook latere redacteuren probeerden te verdoezelen (2 Samuel 11 en 12:24). Tussen deze twee verhalen staan veel andere over het Huis van David: de verkrachting van Tamar door koningszoon Amnon (2 Samuel 13), de moord op Amnon door zijn broer Absalom (2 Samuel 14), de opstand van Absalom tegen zijn vader David, die hierdoor Jeruzalem moest ontvluchten (2 Samuel 15-17), hoe Absalom werd gedood door Davids legeraanvoerder Joab (2 Samuel 18), de afsplitsing van Isra\u00ebl van Juda en de rebellie van Seba, die door de nieuwe legeraanvoerder Amasa heimelijk werd gedood (2 Samuel 20:8-13; vergelijk 2 Samuel 3:22-27).\nPsalmist.\n73 psalmen worden traditioneel aan David toegeschreven, vooral door hun opschrift. In deze psalmen getuigt hij van zijn vertrouwen op God. Bekende psalmen van David zijn Psalm 23 (\"De Heer is mijn herder\"), Psalm 103 (\"Prijs de Heer, mijn ziel\") en Psalm 131 (\"Heer, niet trots is mijn hart\"). De consensus onder Bijbelwetenschappers is dat deze psalmen niet door David zijn geschreven.\nHistoriciteit.\nBronnen van de geschiedenis van David.\nEr bestaat geen twijfel over dat de Bijbelse verhalen over David allereerst als verhalen moeten worden beschouwd en de (meestal terechte) vragen over de historiciteit vooraf een historisch-literaire classificatie vereisen. Pas wanneer meer duidelijk is over hun ontstaan, datering en bedoeling, kan men proberen een historische evaluatie te formuleren. Hoewel over de geschiedenis van de redactie nog altijd geen consensus is, kan wel worden gesteld dat een schets van de context waarin de verhalen zijn ontstaan wel mogelijk is.\nEen veilig vertrekpunt volgt uit de vraag naar een eerste doorlopende verhaallijn die de verhalen verbindt. Een dergelijke verhaallijn kan worden gevonden in 2 Samuel 1-5. Deze loopt door tot in 1 Koningen 2 en laat zich op zijn beurt weer herleiden tot 1 Samuel 16 en misschien zelfs 1 Samuel 9. Deze pre-dynastieke en zelfs pre-deuteronieke narratieve compositie, wordt aangeduid als vertelling over het vroege koningschap en over het algemeen op na 722 v.Chr. gedateerd resp. de 7e eeuw v.Chr. Kenmerkend voor deze verhalen is dat ze David plaatsen in de traditie van Sauls koningschap en hem als opvolger beschrijven, maar ook dat hij de gesplitste koninkrijken Juda en Isra\u00ebl verenigde. De opzet van de verhaalcompositie had ten doel de latere koningen uit Davids dynastie een ontstaansgeschiedenis te geven die voldeed aan twee voorwaarden: ten eerste moest het een politieke rechtvaardiging geven voor het inlijven van het zieltogende noordelijke koninkrijk Isra\u00ebl en ten tweede de integrerende kracht van de davidische dynastie versterken, zodat zij door de loyale houding van David tegenover Saul en zijn nakomelingen de sympathie van de voormalige onderdanen van het noordelijke rijk wonnen.\nDe redactie van de hofvertellingen in de late koningstijd kon bij het vervaardigen van deze ontstaansgeschiedenis van Davids koningschap teruggrijpen op oudere verhalen en voorbeeldteksten. De verhalen over Saul en David zijn vooral losstaande vertellingen, zoals de aanstelling als muzikant (1 Samuel 16:14-23), het huwelijk met Sauls dochter (1 Samuel 18:13-27), de moord op de priesters van Nob (1 Samuel 22:6-19), het sparen van Saul (1 Samuel 24:1-16) of de beschrijving van de slag bij Gilboa (1 Samuel 31:1-13). Op het gebied van Davids weg naar het koningschap zijn er het klaaglied over Saul (2 Samuel 1:19-26), fragmenten uit een Abner-vertelling (2 Samuel 3), de moord op Isboset (2 Samuel 4:5, 6&lt;) en de verovering van Jeruzalem (2 Samuel 5:6-8). Niet al deze verhalen waren voorheen verbonden met David. Ze boden veeleer thema's die ook in andere heldenepen en plaatselijke roversverhalen worden aangetroffen.\nDaarentegen gaat het bij de hofverhalen in de Jeruzalem-periode om een afgeronde verzameling, die door de redactie in de vertelling is ingepast. De verhalen draaien om de vraag welke van Davids zonen zijn erfenis zal ontvangen. Hoe spannend ze ook zijn, uiteindelijk werpen ze met alle moord en geweld een ongunstig licht op David en zijn koninklijke familie. Daarom is er nog altijd discussie over waar en wanneer deze verhalen konden ontstaan. Vroeger dacht men aan een soort politiek smaadschrift tegen het huis van David, stammend uit het noordelijke koninkrijk. Het tegendeel, namelijk dat de verhalen oorspronkelijk in het zuidelijke koninkrijk waren gesitueerd en het legendarische verleden van David in een mooi verhaal verpakten, wordt tegenwoordig ook overwogen. Als in aanmerking wordt genomen dat al deze verhalen in de versies van na de Babylonische ballingschap werden weggelaten (vergelijk 1 Kronieken 20:1ff), dringt zich de vraag op waarom ze in de late koningsperiode werden opgenomen. Ook als die vraag niet afdoende beantwoord kan worden, moeten twee zaken worden meegewogen: ten eerste passen gewelddadige conflicten en omstreden troonopvolgingen uitstekend in de opkomst van dynastieke verhalen. Ten tweede werden ongeveer in dezelfde tijd in de inscripties van het Assyrische rijk conflicten en strijd binnen de koninklijke familie zelfs als propaganda opgenomen.\nDavids koninkrijk.\nVoor de historische vraag over Davids koninkrijk is allereerst van belang vast te stellen over welk gebied hij heerste. De Bijbelse traditie schreef hem een groot rijk toe (2 Samuel 8:2-14) en omvatte de staten Juda en Isra\u00ebl, de oostelijke gebieden Edom, Ammon en Moab en het rijk Aram-Damascus inclusief de daarvan afhankelijke staatjes van de Aramee\u00ebrs. Verder reikte Davids rijk van tot de Egyptische stroom W\u0101d\u012b l-\u2018Ar\u012b\u0161 in het zuiden tot Lebo-Hamat in het noorden.\nEen dergelijk groot koninkrijk van David heeft nooit bestaan. Er zijn vier argumenten die tegen het bestaan pleiten: ten eerste ligt de schatting van het aantal inwoners dat Isra\u00ebl rond 1000 v.Chr. kende rond 55.000 voor het gezamenlijke berggebied van Samaria en Juda. Als dit aantal als basis wordt genomen om vast te stellen hoeveel soldaten voor een leger zouden kunnen worden gerekruteerd, kunnen dat er (bij een aandeel van 2,5% strijders) ongeveer 1.500 zijn geweest, waarmee het onmogelijk is een dergelijk oppervlak te veroveren en controleren. Ten tweede de grootte van de hoofdstad Jeruzalem, die rond 1000 v.Chr. een oppervlak bestreek van ongeveer 4 ha op de zuidoostheuvel (Davids stad). Dat is niet toereikend voor een administratief apparaat om een dergelijk rijk te controleren en beheersen. Ten derde is er de zogenoemde \"low chronology\" waarbij de urbanisatie respectievelijk ijzertijd IIA in Isra\u00ebl 75 tot 100 jaar later begon. Verder zijn nergens archeologische sporen gevonden uit de periode van David van zijn veroveringsoorlogen of aanwijzingen van een passende infrastructuur. Ten vierde het literaire beeld van de Bijbelse oorlogskroniek in 2 Samuel 8:2-14, die de veroveringen formuleert op de wijze van de herdenkingsinscripties van het Nieuw-Assyrische Rijk. Het beschrijft een ideologische koning en projecteert de grote uitbreiding van het rijk onder Jerobeam II in de vroege 8e eeuw v.Chr. naar de tijd van David.\nArcheologische vondsten.\nArcheologische bewijzen voor koning David en zijn wereld zijn er nauwelijks; in feite is er over de periode tussen de zestiende en de achtste eeuw v.Chr., ondanks vele opgravingen en onderzoekingen, maar heel weinig gevonden. De bevolking van de landstreek Judea bestond waarschijnlijk slechts uit enkele duizenden nomadische herders. Steden zijn niet gevonden, wel een twintigtal dorpen. Of er in de tijd van David (dat zou dus de tiende eeuw v.Chr. zijn) een staat in Palestina bestond is omstreden; er zijn zelfs geen potscherven uit deze tijd bekend. Wel bestaan er inscripties uit ongeveer 850 v.Chr. (Tel Dan-stele, Mesa-stele) waarop het heersershuis van Isra\u00ebl als 'Huis van David' omschreven wordt - maar ook deze interpretaties worden aangevochten. In 2019 concludeerden wetenschappers dat er waarschijnlijk verwezen wordt naar koning Balak en niet naar koning David.\nHistorische schets.\nSommige historici nemen aan dat koning David als historische figuur heeft bestaan, maar dat (net als bijvoorbeeld bij Koning Arthur) veel van de verhalen over zijn leven eerder tot de mythen behoren en niet als harde geschiedschrijving moeten worden beschouwd.\nHet begin van Davids koningschap bevindt zich in het duister. Al is een historische schets hachelijk door het ontbreken van voldoende bewijsmateriaal, uit het schaarse materiaal over Palestina in de late bronstijd kan wel iets worden gezegd op basis van de Amarnabrieven. Tegen deze achtergrond kunnen de volgende historische contouren worden geschetst: Rond 1000 v.Chr. verscheen in de bergen van het zuidelijke Juda een bandietenleider die David heette. Hij vestigde een lokaal (stads)koningschap dat in Hebron zijn centrum had en in de nabije omgeving zijn verwante client\u00e8le had. Davids invloed breidde zich hierna in zuidelijke richting uit tot in de uitlopers van de bergen van Juda en in westelijke richting tot Seba. Aangezien zijn koninkrijk niet op een handelsroute lag en ver van het machtscentrum, had dit koninkrijk alleen lokale betekenis en maakten de Filistijnen in het kustgebied zich geen zorgen om deze ontwikkeling. Men kan een vreedzame co-existentie aannemen, van wie vooral David, maar ook de Filistijnen profiteerden. Voor machtsuitbreiding kwam daarom alleen expansie naar het noorden in aanmerking. Om die reden verplaatste David zijn politieke centrum naar Jeruzalem. Deze stap leidde onvermijdelijk tot conflicten met de noorderburen, het Benjaminitische koningshuis van Saul in Gibea of Gibeon. Mogelijk ligt deze verdachte politieke constellatie nog besloten in de Bijbelse vertellingen, waarbij de vijandschap tussen Saul en David werd omgebogen tot opvolging en van de agressor David de opgejaagde werd gemaakt. Hoe dan ook schijnt David het koningschap van Saul onder zijn invloed te hebben gebracht, zonder dat van een dubbelkoningschap kan worden gesproken.\nDavid in het christendom.\nIn de laatste twee eeuwen voorafgaande aan het ontstaan van het christendom ontstond de overtuiging dat de beloofde Messias een afstammeling van koning David zou zijn. Om die reden werd Jezus' carri\u00e8re ge\u00efnterpreteerd \"met behulp van de titels en functies die aan David werden toegeschreven in het mysticisme van de zionistische sekte, waarin hij diende als priester-koning en hij de middelaar was tussen God en mensen.\" In het vroege christendom geloofde men dat \"het leven van David het leven van Christus [voorafschaduwde]; beiden werden in Bethlehem geboren; Davids leven als herder wees vooruit naar Christus, de Goede Herder; de vijf stenen die David koos om Goliat te verslaan stonden voor de vijf wonden van de gekruisigde Christus; het verraad van Davids vertrouwde raadgever Achitofel en de reis door Kidron herinnerden aan elementen in het verhaal over Jezus' Passie. Veel Psalmen die aan David worden toegeschreven in het Nieuwe Testament, zijn duidelijk voorspellingen van de toekomstige Messias.\"\nDe afstamming van Jezus als nakomeling van David komt al voor in de vroegste christelijke geschriften (zie bijvoorbeeld Romeinen 1:3). In de latere evangeli\u00ebn werden complete stambomen van Jezus opgenomen om aan te tonen dat David een verre voorvader van Jezus was, via Jezus' \"voedstervader\" Jozef (Matte\u00fcs 1; Lucas 3). Ook Maria, de moeder van Jezus, zou volgens een traditie een nakomeling van David zijn. Deze stambomen zijn historisch gezien problematisch.\nDavid in de kunst.\nBeeldhouwwerken die David voorstellen.\nZie hiervoor de doorverwijspagina Beeld van David.\nHet Wilhelmus.\nIn het achtse couplet van het Wilhelmus (dat zelden wordt gezongen) zingt men over David en zijn leven. In dit couplet is Willem van Oranje met hem vergeleken.\nVerfilmingen.\nOver het leven van koning David zijn meerdere films gemaakt. Een bekende verfilming is \"King David\" (1985) van Bruce Beresford."}
{"id": "10525", "revid": "86479", "url": "https://nl.wikipedia.org/wiki?curid=10525", "title": "Petrus", "text": "Petrus (Grieks: \u03a0\u03ad\u03c4\u03c1\u03bf\u03c2, \"Petros\", \"(grote) steen\", \"rots\") (Galilea - Rome (?), ca. 64) was volgens het Nieuwe Testament een van de twaalf apostelen van Jezus en leiders in het vroege christendom. Oorspronkelijk heette hij Simon (Matte\u00fcs 4:18; 10:2) of Simeon (Handelingen 15:14). Jezus noemde hem in het Aramees Kefas, wat \"rots\" betekent en in het Grieks werd vertaald als Petros (Marcus 3:16). Om die reden wordt hij ook wel als Simon Petrus (Lucas 5:1-10) aangeduid en \u00e9\u00e9n keer als Simeon Petrus (2 Petrus 1:1).\nHet Nieuwe Testament telt twee brieven die worden toegeschreven aan Petrus, zie Eerste brief van Petrus en Tweede brief van Petrus.\nIn de Rooms-Katholieke Kerk wordt Petrus als de eerste paus beschouwd en wordt hij ook wel aangeduid als Sint-Pieter. Het ambt van paus wordt daarom ook wel Petrusambt genoemd. In het oosters christendom wordt Petrus als de eerste patriarch beschouwd.\nIn kunst en iconografie is Petrus vrijwel altijd te herkennen aan de sleutels van de hemel, die het Petrusambt symboliseren (naar Matte\u00fcs 16:18-19). Andere attributen zijn een omgekeerd kruis (waaraan hij volgens de traditie ter dood werd gebracht), visnet (vanwege zijn beroep) en een haan (die hem eraan herinnerde dat hij Jezus verloochend had - Johannes 18:27).\nBiografie.\nBronnen.\nOver de historiciteit van Petrus is geen twijfel. Biografische gegevens over Petrus worden hoofdzakelijk gevonden in het Nieuwe Testament, vooral in de evangeli\u00ebn en Handelingen. De evangeli\u00ebn zijn echter (vrijwel zeker) geschreven na Petrus' dood en vormen een mengsel van historische herinnering en latere verdichting. Overige biografisch relevante vermeldingen zijn in de brieven van Paulus.\nVan de apostolische vaders zijn vooral de vermeldingen door Clemens van Alexandri\u00eb (1 Clemens 5:4) en Ignatius' \"Brief aan de Romeinen\" 4:3 van belang als het gaat om het einde van Petrus. Ook de verbinding met de evangelietraditie door Papias, Eusebius en Hi\u00ebronymus is van groot belang. Latere werken worden over het algemeen als historisch minder betrouwbaar beschouwd.\nPersoonlijke context.\nSimon (zoals Petrus eigenlijk heette - Matte\u00fcs 4:18; 10:2) was de zoon van Johannes (Johannes 1:40-42) of Jona (Matte\u00fcs 16:17). Hij kwam waarschijnlijk uit Betsa\u00efda (Johannes 1:44), was een visser aan het Meer van Tiberias en \"ongeletterd\" (Handelingen 4:13). Hij werkte samen met zijn broer Andreas en met Johannes en Jakobus, de zonen van Zebede\u00fcs (Lucas 5:10). Het lijkt erop dat hij oorspronkelijk behoorde tot de kring van leerlingen van Johannes de Doper (Johannes 1:35ff).\nLater woonde Petrus in Kafarna\u00fcm, waar Jezus hem bezocht. Hij was getrouwd (Marcus 1:29-31; 1 Korinti\u00ebrs 9:5). Volgens de traditie heette zijn vrouw Strapola en was ze verwant aan Marcus' vader Aristobulus. Ook uit de traditie komen verslagen van haar martelaarschap en verhalen over zijn kinderen, zoals dat over zijn gehandicapte dochter in een Koptisch fragment van de Handelingen van Petrus. Petronella van Rome zou, volgens de diverse legendes die zich rond haar hebben gevormd, een dochter van Petrus zijn.\nRoeping.\nVolgens de synoptische evangeli\u00ebn zag Jezus van Nazareth Petrus en Andreas vissen in het Meer van Tiberias en zei hij tegen ze:\nVolgens Johannes was Andreas aanwezig toen Johannes de Doper Jezus aankondigde als het Lam van God en volgde hij Jezus vanaf dat moment. Toen Andreas zijn broer tegenkwam, zei hij tegen hem dat hij de Messias had gevonden en nam hij hem mee naar Jezus.\nHet is niet onwaarschijnlijk dat Petrus deze bijnaam kreeg om hem te onderscheiden van de andere apostel die ook Simon heette (Marcus 3:18; Matte\u00fcs 10:4; Lucas 6:15; Handelingen 1:13).\nLeerling van Jezus.\nPetrus was zonder twijfel een belangrijke leerling van Jezus. Hij wordt genoemd als een van de twaalf apostelen en geen andere leerling komt in de evangeli\u00ebn zo vaak voor. Steeds treedt hij op als woordvoerder namens de groep apostelen (Matte\u00fcs 15:5; 16:16-22; 17:4,24; 18:21-27; 26:33-40; Johannes 13:6,36).\nJezus zei tegen Petrus:\nDit wordt ook wel de \"traditio clavium\" genoemd, Latijn voor overdracht van de sleutels. De woorden van Matte\u00fcs staan in het Latijn in grote letters in de kroon van de koepel van de Sint-Pieterskerk in Rome, boven wat als het graf van Petrus wordt beschouwd.\nPetrus liep over het water naar Jezus, maar zonk daarna weg (Matte\u00fcs 14:29). Hij was getuige van de Gedaanteverandering van Jezus op de Taborberg (Matte\u00fcs 17:1-13).\nVolgens Lucas kreeg Petrus de opdracht zijn broeders in het geloof te sterken: \"Ik heb voor je gebeden opdat je geloof niet zou bezwijken. En als jij eenmaal tot inkeer bent gekomen, moet jij je broeders sterken\" (Lucas 22:32).\nToen Jezus de voeten van zijn leerlingen wilde wassen, weigerde Petrus dit, maar toen Jezus zei dat hij anders niet bij hem zou kunnen horen, vroeg Petrus of Jezus niet alleen zijn voeten, maar ook zijn handen en hoofd wilde wassen (Johannes 13:6-10).\nArrestatie en verhoor van Jezus.\nPetrus was aanwezig bij het laatste avondmaal. Toen Jezus en zijn leerlingen in de hof van Getsemane waren om te bidden, viel Petrus telkens in slaap (Matte\u00fcs 26:36-46). Toen een menigte arriveerde om Jezus te arresteren, nam Petrus een zwaard en hakte het oor af van Malchus, een slaaf van de hogepriester. Jezus genas het oor van Malchus (Johannes 18:10) en vermaande Petrus dat hij zijn zwaard moest opbergen. \nNa Jezus' arrestatie volgde Petrus op een afstand.\nToen men hem herkende als een leerling, beweerde Petrus dat hij Jezus niet kende, een leugen die hij zich pas realiseerde toen hij een haan hoorde kraaien. Eerder die avond had Jezus dit voorspeld nadat Petrus gezworen had dat hij Jezus nooit zou afvallen.\nNa Jezus' dood.\nNa de opstanding van Jezus gaf deze Petrus opdracht op te treden als herder van zijn kudde.\nIn Handelingen treedt hij op als hoofd van de kerk in Jeruzalem (Handelingen 1:15; 2:14; 3:1; 4:8; 5:1ff; 8:14ff; 9-10; 15:7; Galaten 1:18).\nNa zijn gevangenschap en bevrijding (Handelingen 12:17) verliet Petrus Jeruzalem, waar Jakobus (de broer van Jezus) de leiding nam (Handelingen 15; Galaten 2:9) en wijdde hij zich kennelijk aan zendingswerk. In het verhaal over het Concilie van Jeruzalem (Handelingen 15) blijft zijn werk nauwer verbonden met Jeruzalem dan dat van Paulus. Paulus achtte hem hoog, ook al wees hij hem terecht (Galaten 2:11-14). Zijn connectie met Jeruzalem plaatste hem waarschijnlijk in een ingewikkelde positie zoals blijkt uit het verhaal over zijn zwalkend gedrag in Antiochi\u00eb. 1 Clemens 5 verwijst hier misschien naar als deze gaat over de last die hij moest dragen vanwege afgunst.\nPetrus en Paulus.\nUit de brieven van Paulus, die (deels) tijdens Petrus' leven zijn geschreven, blijkt dat Paulus Petrus meermaals heeft ontmoet. Petrus was toen een van de leiders van de groep volgelingen van Jezus Christus in Jeruzalem. Hun eerste ontmoeting vond plaats in circa 35 n.Chr. in Jeruzalem (Galaten 1:18).\nVeertien jaar daarna maakte Paulus in het kader van het Concilie van Jeruzalem met onder meer Petrus en Jakobus de afspraak dat Petrus het evangelie aan de Joden zou verkondigen, terwijl Paulus naar de heidenen zou gaan (Galaten 2:7-9; Handelingen 15:7-11).\nEnige tijd later kregen Paulus en Petrus in Antiochi\u00eb hierover onenigheid, omdat Petrus volgens Paulus erop bleef aansturen dat niet-Joden joodse gebruiken zouden moeten gaan volgen (Galaten 2:11-14).\nTraditie.\nDe overlevering vermeldt dat de stichting van de gemeenten in Rome, Antiochi\u00eb en Korinthe op Petrus teruggaat. \nDionysius van Korinthe schreef in zijn \"Brief aan de Roomse Kerk\" tijdens paus Soter (165\u2013174) dat Petrus en Paulus de kerken van Rome en Korinthe hadden gesticht en dat zij enige tijd in Korinthe hadden gewoond, om uiteindelijk in Itali\u00eb te sterven:\nEr is geen aanwijzing dat Petrus de gemeenten in Antiochi\u00eb en Korinthe stichtte, maar wel dat hij in Antiochi\u00eb werkte en een verblijf in Korinthe zou kunnen worden afgeleid uit 1 Korinti\u00ebrs 1:12. Als het gaat om Rome, zou een bediening daar kunnen worden afgeleid uit 1 Petrus 5:1 en 2 Petrus 1:14, maar zou dan moeilijk voor de Brief van Paulus aan de Romeinen kunnen zijn geweest, hoewel Romeinen 15:20-21 er op zou kunnen duiden dat joodse christenen de gemeente daar hadden gesticht, wat het op zijn minst mogelijk zou maken dat Petrus de gemeente daar had bezocht.\nHandelingen van Petrus.\nIn de apocriefe Handelingen van Petrus (gedateerd omstreeks 200) staan veel verhalen opgetekend over daden van Petrus. Het einde daarvan speelt zich af tijdens de christenvervolgingen onder keizer Nero. Uit angst kozen velen ervoor de stad te verlaten. Ook Petrus verkoos veiliger oorden. Tijdens zijn vlucht had hij een nachtelijk visioen waarin hij Christus ontmoette die een kruis droeg. Petrus vroeg met verbazing: \u201cQuo vadis, Domine?\u201d (\u201cWaar gaat u heen, Heer?\u201d) Jezus antwoordde hem: \u201cEo Romam iterum crucifigi\u201d (\u201cIk ga naar Rome om opnieuw gekruisigd te worden\u201d) en vervolgde met: \u201comdat jij mijn lammeren in de steek laat\u201d. Dit wordt vaak opgevat als bevestiging van Petrus' rol als plaatsbekleder van Jezus. Petrus hernam zijn verantwoordelijkheid door terug te gaan naar Rome, zijn marteldood tegemoet. Petrus werd \u2013 op eigen verzoek, omdat hij uit eerbied niet op dezelfde manier als Jezus wilde sterven \u2013 met het hoofd naar beneden, ondersteboven gekruisigd, en vond zijn laatste rustplaats vlak bij de plaats waar hij gekruisigd werd, in de nabijheid ten zuiden van het stadion van de Vaticaanse heuvel.\nBisschop van Rome.\nDe vroegste vermelding van het martelaarschap van Petrus in Rome komt uit de geschriften van Eusebius (begin 4e eeuw) wanneer hij uit een verloren gegane brief van Dionysius van Korinthe aan de christenen van Rome (ca. 170) citeert. In dezelfde periode als het verschijnen van de apocriefe Handelingen van Petrus wordt Petrus geportretteerd als eerste bisschop van Rome door de Apostolische Vaders en kerkvaders, met name door Tertullianus, Clemens van Alexandri\u00eb, Irenaeus van Lyon, Ignatius van Antiochi\u00eb, Cyrillus van Jeruzalem en Cyprianus van Carthago. Zij schreven aan de Romeinse bisschop een bijzondere verantwoordelijkheid voor de eenheid van de christenen toe (bijvoorbeeld in de strijd rond het sabellianisme, het marcionisme en schisma van Novatianus), die steeds werd verantwoord met het teruggrijpen naar Petrus. Maar het inzetten van deze associatie van Petrus met Rome om een bevoorrechte positie te claimen voor de bisschop van die stad, kwam pas echt tot wasdom onder paus Leo I (440-461) en paus Gregorius I (590-604). In de rooms-katholieke kerk ontwikkelde zich op deze basis een ecclesiologische theologie van het Petrusambt.\nHistorische juistheid.\nVanaf medio negentiende eeuw zijn er perioden geweest van een academisch debat over de historiciteit van de aanwezigheid van Petrus in Rome en als gevolg daarvan zijn kruisiging.\nTot in de twintigste eeuw werd dat debat vooral door theologen gevoerd. Het standpunt jegens de historiciteit van het verblijf van Petrus in Rome werd dan ook vaak be\u00efnvloed door de denominatie van de deelnemers aan het debat alsmede hun houding ten opzichte van de legitimiteit van het Petrusambt. Vanaf eind twintigste eeuw is er sprake van publicaties die meer berusten op interdisciplinair onderzoek. Vanaf die periode verschenen ook steeds meer publicaties die concluderen dat Petrus nooit in Rome kan zijn geweest en dus ook nooit daar kan zijn gekruisigd en begraven.\nHet vraagstuk of Petrus in Rome is geweest, raakt ook het vraagstuk van het auteurschap van de Eerste brief van Petrus. In 1 Petrus 5:13 wordt Babylon genoemd als de plaats waar die geschreven zou zijn. De meeste onderzoekers nemen aan dat Babylon een codewoord of metafoor was voor Rome en nemen dus aan dat de brief in Rome geschreven werd. Een andere these is dat met Babylon in dit geval de joodse en christelijke diaspora van die tijd bedoeld wordt. De consensus onder wetenschappers is echter dat de brief een pseudepigraaf is, die al van geruime tijd na het overlijden van Petrus moet dateren en pas daarna aan hem is toegeschreven.\nVerering.\nIn de kerktraditie is het graf van Petrus onder de huidige Sint-Pietersbasiliek. Opgravingen hebben een aedicula uit het jaar 160 aan het licht gebracht, dat als een monument ter herinnering aan Petrus geduid kan worden. Bij de bouw van de Oude Sint-Pietersbasiliek vanaf begin vierde eeuw is men ervan uitgegaan dat onder de aedicula nog een graf zou moeten zijn. Archeologisch onderzoek heeft uitgewezen dat dit niet het geval geweest kan zijn. Dit leidt bij auteurs tot de conclusie, dat een verhaal over de aanwezigheid van een graf van Petrus en verering voor hem pas op zijn vroegst bij de bouw van de aedicula, dus geruime tijd na zijn dood, kan zijn begonnen.\nBij renovatiewerkzaamheden in de jaren 30 van de 20e eeuw vond men het redelijk goed bewaard gebleven skelet van een stevig gebouwde man van ongeveer 60-70 jaar oud bij overlijden. Hoewel er geen enkel wetenschappelijk bewijs voor te leveren is, proclameerde Paus Paulus VI in 1968 dat het daadwerkelijk ging om de stoffelijke resten van Petrus, die hier begraven zou liggen.\nIn het schip van de Sint-Pieter staat een devotiebeeld van Petrus, dat naar alle waarschijnlijkheid is gemaakt door de 13e-eeuwse beeldhouwer en architect Arnolfo di Cambio. Op 29 juni wordt dit beeld aangekleed met een rode koorkap, als symbool van Petrus' martelaarschap en gekroond met een echte tiara, versierd met briljanten en parels, die gedragen werd door paus Gregorius XIII. Sinds eeuwen wordt de voet van dit beeld gekust door pelgrims uit de hele wereld, waardoor de voet ernstig is afgesleten.\nTijdens het Hoogfeest van Petrus en Paulus wordt vaak het bekende \"Tu es Petrus\" van Lorenzo Perosi gezongen. Deze tekst is door verschillende componisten op muziek gezet.\nFeestdagen.\nPetrus heeft drie feestdagen. De belangrijkste is Petrus en Paulus op 29 juni. Volgens de overlevering zijn beide apostelen op dezelfde dag en binnen hetzelfde uur gestorven. De bevrijding van Petrus wordt gevierd op 1 augustus met het feest van Sint-Petrus\u2019 Banden. De Orthodoxe Kerk viert dit op 16 januari. Op 22 februari wordt binnen de katholieke kerk het leergezag (ex cathedra) met het feest van Petrus\u2019 Stoel gevierd.\nBeschermheilige.\nPetrus is de patroonheilige van de abdijen van Bath en Berchtesgaden, van Bremen, Chartres, Abdij Affligem en Abdij van Dendermonde, Keulen, Trier, Las Vegas, het bisdom Jackson, K\u00f6penick, Worms, Lessen, Leuven, Oostende, Puurs, Sint-Pieters-Rode, Leiden, Maastricht, Moissac, Naumburg, Regensburg, Rome, de Kerk, Umbri\u00eb, Sint-Petersburg, het bisdom Providence, Obermarsberg, het bisdom Philadelphia en Pozna\u0144 en verder van de pausen, de bakkers, de slachters, de bruggenbouwers, de boetelingen, de metselaars, de glazeniers, de schrijnwerkers, de slotenmakers, de smeden, de loodgieters, de uurwerkmakers, bij de oogst, de zegelbranders, de steenkappers, de pottenbakkers, de schoenmakers, de netten- en doekenwevers, de vissers en de vishandelaars, de schippers, de scheepsbouwers. Voorts wordt Petrus aangeroepen bij scheepsbreuken, door jonge vrouwen, de rouwenden en de boetelingen, en bij zinsverbijstering, slangenbeten, hondsdolheid, diefstal, voetpijnen, koorts, bezetenheid en vallen.\nApocriefe geschriften.\nHet apocriefe Evangelie volgens Petrus is een kort passieverhaal, dat op sommige punten docetisch gedachtegoed bevat. Het eerste commentaar over deze apocrief dateert uit de 4e eeuw van Eusebius van Caesarea, die zich daarbij echter beroept op uitspraken van Serapion van Antiochi\u00eb van rond 210. Bewaarde tekstfragmenten dateren uit de 6e en 8e eeuw. Het Evangelie volgens Petrus werd bij de canonvorming van het Nieuwe Testament overwegend als niet-canoniek beschouwd.\nAndere apocriefe geschriften zijn Handelingen van Petrus, Handelingen van Petrus en de Twaalf Apostelen, Openbaring van Petrus, Gnostische Openbaring van Petrus en de Pseudo-Clementijnse roman, de oudst bekende christelijke roman.\nIconografie.\nDe apostel Petrus heeft diverse attributen."}
{"id": "10526", "revid": "10387", "url": "https://nl.wikipedia.org/wiki?curid=10526", "title": "Leukemie", "text": "Leukemie is een verzamelnaam voor verschillende vormen van kanker, van witte bloedcellen of \"leukocyten\". Bij leukemie wordt het groeiproces van witte bloedcellen in het beenmerg, op een kwaadaardige manier veranderd: de voorloper-wittebloedcellen kunnen zich niet ontwikkelen tot rijpe witte bloedcellen. Daardoor kunnen ze hun taak, het lichaam beschermen tegen ziekteverwekkers, niet goed uitvoeren. Daarbij maakt het beenmerg bovendien veel te veel witte bloedcellen aan. De vele soorten leukemie hebben gemeen dat een van de (vele) typen witte bloedcellen is ontaard, en zich ongebreideld is gaan vermenigvuldigen.\nDe van het Oudgrieks afgeleide medische term leukemie, \"wit bloed\" (\u03bb\u03b5\u03c5\u03ba\u03cc\u03c2 + \u03b1\u1f37\u03bc\u1fb0), werd gemunt door de Duitse patholoog Virchow. Een buis bloed van een leukemiepati\u00ebnt vertoont vaak een witte \"neerslag\" van (leukemische) cellen.\nEpidemiologie.\nIn Nederland overleden in 2019 in totaal 1.383 mensen aan leukemie, waarvan er 590 aan myelo\u00efde leukemie en 330 aan lymfatische overleden. Dit getal is ongeveer gelijk gebleven sinds 2013.\nWereldwijd kregen 474.519 mensen de diagnose leukemie in 2020. Hiermee zorgt leukemie voor de hoogste sterfte onder pati\u00ebnten met kanker, na long-, darm-, borst- en baarmoederhalskanker. Leukemie heeft de hoogste incidentie in Aziatische landen (48,6%), daarna volgt Europa (21,2%) en Noord-Amerika (14,3%). Daarnaast lijkt leukemie vaker voor de komen in landen met een zeer hoge Human Development Index (cumulatief risico van 0,78)\nVerschijningsvormen.\nEr worden twee karakteristieke verschijningsvormen van leukemie onderscheiden:\nAfhankelijk van het type witte bloedcel, kunnen acute en chronische leukemie verder onderverdeeld worden in een:\nBovenstaande indeling leidt tot vier hoofdsoorten van leukemie:\nOorzaken.\nLeukemie wordt veroorzaakt door een mutatie in het DNA van een van de stamcellen, waarbij leukemie kan ontstaan zodra een oncogen of een tumorsuppressorgen wordt gemuteerd. Als gevolg van deze mutatie ontstaan snel delende cellen. Echter zijn deze cellen niet in staat om te differenti\u00ebren in volwassen bloedcellen, waardoor grote kolonies van ongedifferentieerde cellen tot stand komen. Deze kolonies verdrijven de gematureerde (normale, gerijpte) bloedcellen uit het beenmerg, met verschillende symptomen tot gevolg, bijvoorbeeld door een resulterend tekort aan bloedplaatjes.\nHoewel de precieze oorzaak van de eerste mutatie onbekend is, is er een aantal risicofactoren ge\u00efdentificeerd, die de kans op het ontwikkelen van leukemie verhogen:\nKlachten.\nDe klachten bij leukemie kunnen verschillen. Bij acute leukemie zijn de klachten heel plotseling en worden snel erger als er geen behandeling is. Bij chronische leukemie kunnen klachten lang uitblijven en worden geleidelijk erger.\nAcute leukemie.\nKlachten bij acute leukemie komen door de grote hoeveelheid onrijpe witte bloedcellen in het beenmerg. Hierdoor is er minder plaats voor de vorming van rode bloedcellen en bloedplaatjes en kan er een tekort aan gezonde witte bloedcellen, rode bloedcellen en bloedplaatjes ontstaan.\nMogelijke klachten bij acute leukemie:\nChronische leukemie.\nChronische leukemie is lastiger te herkennen, doordat de klachten pas komen, als de leukemie zich vaak al een paar jaar in het lichaam bevindt.\nDe klachten van acute leukemie komen ook voor bij chronische leukemie.\nSpecifieke klachten bij \"chronische\" leukemie zijn:\nBehandeling.\nLeukemie is niet operatief te genezen, omdat de ziekte door het hele lichaam verspreid is, zodat het chirurgisch weghalen van het zieke weefsel niet mogelijk is. Wel kan het op een andere manier behandeld worden. In een betrekkelijk hoog percentage van de gevallen is genezing te bereiken, of kan de progressie van de ziekte - soms tientallen jaren - worden vertraagd. Chronische myelo\u00efde leukemie-pati\u00ebnten worden sinds 2002 bij voorkeur behandeld met het medicijn Imatinib.\nDe behandeling bij leukemie kan vari\u00ebren:\nLeukemie bij jonge kinderen.\nBij jonge kinderen komt met name acute lymfatische leukemie voor, die in ongeveer 80% van de gevallen te genezen is. Dat heeft er met name mee te maken dat deze leukemie relatief gevoelig is voor antikankermedicijnen (chemotherapie). De behandeling van kinderen met leukemie wordt in Nederland geco\u00f6rdineerd door de Stichting Kinderoncologie Nederland (SKION), het samenwerkingsverband van Nederlandse kinderarts-oncologen (Den Haag).\nOverdraagbaarheid en erfelijkheid.\nAls leukemie veel voorkomt in de familie, is de kans op leukemie hoger. Ook geldt voor sommige aangeboren afwijkingen dat zij de kans op leukemie verhogen. Maar er is niet vastgesteld dat leukemie erfelijk is."}
{"id": "10529", "revid": "1294558", "url": "https://nl.wikipedia.org/wiki?curid=10529", "title": "Opt-insysteem", "text": "Een opt-insysteem houdt in dat betrokkenen iets moeten doen om mee te doen aan een regeling, anders geldt automatisch een andere regeling of gebeurt er niets. Zie bijvoorbeeld opting-in bij het verrichten van werkzaamheden.\nE-mail en sms.\nHet opt-insysteem is een systeem voor het op grote schaal verzenden van (vaak periodieke) e-mail of sms-berichten. Het houdt in dat elke ontvanger vooraf toestemming moet geven voor het toezenden van de e-mail of het sms-bericht. Meestal gebeurt dat doordat iemand zijn e-mailadres of mobiele nummer intypt in een aanmeldingsformulier op een website, of doordat iemand een 'subscribe'-mail stuurt naar een aanmeldadres.\nHet opt-insysteem wordt gebruikt voor allerlei toepassingen, zoals besloten of openbare discussielijsten, aankondigingen, nieuwsbrieven, e-zines en marketingcommunicatie van bedrijven. Het opt-insysteem wordt ge\u00efmplementeerd door listserversoftware.\nIn kringen van ervaren internetgebruikers geldt als regel dat de toestemming eerst geverifieerd dient te worden. Dit wordt confirmed opt-in genoemd. De verificatie bestaat meestal uit een neutrale e-mail (dat wil zeggen, zonder de inhoud waarop de toestemming betrekking heeft), die aan het aangemelde adres wordt toegestuurd en die de ontvanger moet bevestigen door per e-mail te reageren of door een link aan te klikken.\nOpt-in vs. spam.\nDe tegenhanger van het opt-insysteem is het opt-outsysteem, waarbij e-mail ongevraagd wordt toegestuurd en de ontvanger zich kan afmelden. Opt-out wordt door velen gelijkgesteld aan spam, omdat het in de praktijk niet ter zake doet of de ontvanger zich al of niet kan afmelden.\nIn kringen van spammers wordt het confirmed-opt-insysteem ook wel double opt-insysteem genoemd. Een opt-insysteem zonder verificatie wordt daarbij single-opt-insysteem genoemd. Hiermee lijken zij te beogen opdrachtgevers die niet goed op de hoogte zijn de indruk te geven dat het confirmed-opt-inmechanisme dubbelop is en dat opt-in zonder verificatie volstaat.\nEen opt-insysteem zonder verificatie is echter onbetrouwbaar, doordat iedereen dan het e-mailadres van een ander kan aanmelden. Spammers kunnen deze mogelijkheid als dekmantel gebruiken door spam te versturen en bij klachten te beweren dat vooraf toestemming is verkregen. Als de ontvanger dat ontkent, claimt de spammer dat iemand anders het e-mailadres moet hebben aangemeld.\nIn Nederland is wetgeving in de maak die de communicatie voor directmarketingdoeleinden via e-mail onderwerpt aan het opt-insysteem (zie het onderwerp spam). Deze maatregel is bedoeld om spam tegen te gaan. Het is echter nog niet duidelijk of de nieuwe regels confirmed opt-in verplicht stellen.\nIn Belgi\u00eb is commerci\u00eble communicatie enkel toegelaten via een opt-insysteem waarbij de ontvanger vooraf heeft toegestemd in het ontvangen van reclame per e-mail. Wanneer men een bepaald product gekocht heeft, mag de leverancier echter wel reclame sturen voor gelijkaardige producten, mits hij steeds een opt-out (mogelijkheid om voortaan geen dergelijke e-mails te ontvangen) voorziet. Op spam staan intussen strenge straffen."}
{"id": "10531", "revid": "49512", "url": "https://nl.wikipedia.org/wiki?curid=10531", "title": "Geluidsetiket", "text": "Het geluidsetiket is een etiket waarop fabrikanten het geluidsvermogen van gereedschap moeten vermelden.\nHet etiket is verplicht sinds 3 januari 2002. Door de fabrikanten van zo'n 60 soorten gereedschap wordt op het etiket vermeld hoeveel geluid het gereedschap maakt wanneer het wordt gebruikt.\nHet etiket is in de hele Europese Unie ingevoerd en informeert kopers en gebruikers over het geluid dat gereedschap maakt. Het doel is dat kopers van nieuwe apparaten hun keus mede laten afhangen van het geluid dat het gereedschap maakt. \nOp het etiket staat het LWA vermeld, het geluidsvermogensniveau. Er is een verband tussen dit vermogensniveau en de geluidsdruk LpA in dB(A) : LpA = LWA - 8 - 20 x log(d) (d is afstand in meters). Let op: deze formule geldt alleen bij zogenaamde 'open veld' condities: er zijn geen reflecties aanwezig. Bij een reflecterende achterwand moet ongeveer 3 dB(a) worden toegevoegd aan LpA .\nGereedschap met een geluidsvermogen van 100 dB(A) veroorzaakt op 10 meter afstand een geluidsdruk van 70 dB(A). Bij elke verdubbeling van de afstand neemt de geluidsdruk ongeveer 5 dB af. Dus op 20 meter afstand is de geluidsdruk 65 dB(A), op 40 meter afstand 60 dB(A). Voor het schatten van de geluidsdruk door een lawaaiiger stuk gereedschap, bijvoorbeeld van 104 dB(A), kan het verschil eenvoudigweg opgeteld worden bij deze voorbeelden.\nVoorbeelden:\nGereedschap dat een geluidsetiket moet dragen:"}
{"id": "10532", "revid": "6224", "url": "https://nl.wikipedia.org/wiki?curid=10532", "title": "Geluidsdruk", "text": "Geluidsdruk is een snelle lokale drukvariatie in lucht of een ander medium rondom de heersende statische druk. Een lokale geluidsdruk wordt veroorzaakt door een lopende of staande geluidsgolf. In lucht is de statische druk gelijk aan de atmosferische druk. In lucht kan de geluidsdruk gemeten worden met een microfoon bevestigd op een meetinstrument, een geluidsmeter. In water kan de geluidsdruk gemeten worden met een hydrofoon en bijbehorende elektronica.\nEen sterker geluid heeft een grotere maximale momentane druk dan een zwakker geluid. De amplitude van de drukwisselingen rond de evenwichtsdruk is dan groter.\nWiskundige formulering.\nEen geluidsgolf in een medium veroorzaakt een afwijking van de lokale heersende druk. De afwijking is daarbij dynamisch, ze is niet constant, maar varieert in de tijd, terwijl de heersende druk statisch is, of zeer langzaam varieert door variaties van de atmosferische druk. De momentane geluidsdruk, aangegeven met formula_1, met als meeteenheid de SI eenheid pascal (Pa), is het verschil tussen de actuele luchtdruk formula_2 en de statische druk formula_3. In formule:\nmet daarin:\nOmdat de geluidsdruk meestal zeer klein is, gebruikt men als geschiktere eenheid de \u03bcPa.\nDe momentane geluidsdruk varieert met de tijd en is gemiddeld over een niet te kleine periode gelijk aan 0. Wel is de amplitude van het ene geluid anders dan van een ander geluid, en daarmee ook de sterkte waarmee het geluid ervaren wordt. Een geschikte maat voor deze sterkte is de effectieve waarde van de geluidsdruk. Als \"p(t)\" de tijdsafhankelijke geluidsdruk is, is de effectieve waarde van de geluidsdruk \"prms\" gedefinieerd als:\nmet:\nDe effectieve waarde wordt ook wel de RMS-waarde genoemd. RMS staat voor \"root mean square\", de wortel uit het gemiddelde van het kwadraat. Vaker wordt echter de term \"equivalente waarde\" gebruikt.\nGeluidsniveau.\nGeluidsdruk varieert in de praktijk zeer sterk. De laagste waarde die nog hoorbaar is ligt rond de 10\u22125 Pa voor iemand met een zeer goed gehoor. De geluidsdruk van een explosie kan oplopen tot 104 Pa. Daarom wordt de geluidsdruk veelal omgerekend naar een logaritmische waarde, het geluidsniveau of geluidsdrukniveau, internationaal aangegeven met SPL (Sound Pressure Level) in dB.\nDe SPL wordt bepaald via:\nmet:\nIn lucht is de referentiedruk internationaal vastgesteld op 2 \u00d7 10\u22125Pa. Dit is de gehoordrempel van een gemiddeld persoon bij een frequentie van 1000 Hz.\nDe equivalente waarde van het geluidsniveau wordt aangeduid met Leq. Deze equivalente waarde wordt vaak gebruikt voor geluidnormering, zoals het geluidsniveau dat een werknemer tijdens een werkdag kan ervaren. In dat geval bedraagt de periode T waarover gemiddeld wordt 8 uur. Ook in de woonomgeving wordt de equivalente waarde gebruikt, bijvoorbeeld bepaald over het gehele etmaal.\nMenselijk gehoor.\nHet menselijk gehoor kan geluiden waarnemen met een geluidsdruk vanaf ca. 20 \u03bcPa (= 0,00002 Pa). Deze grens is indicatief en varieert per persoon, met de frequentie van het geluid, en met de leeftijd. Deze ondergrens noemt men de gehoordrempel. Als deze gehoordrempel is verhoogd kan er sprake zijn van gehoorschade.\nGehoorschade bij kortstondige blootstelling ontstaat vanaf een geluidsdruk van circa 20 Pa. De pijngrens, het niveau waarboven geluid als pijnlijk wordt ervaren, varieert sterk per persoon: getallen tussen de 20 Pa en 200 Pa worden genoemd."}
{"id": "10534", "revid": "1165742", "url": "https://nl.wikipedia.org/wiki?curid=10534", "title": "Volkert", "text": "Volkert is een Nederlandse voornaam. De naam is oorspronkelijk een Friese naam met een Germaanse bron. Volkert betekent \"de sterke onder het volk\" of \"leger\".\nBekende personen met de voornaam Volkert zijn:\nIn het Duits is \"Volker\" een veel voorkomende jongensnaam met dezelfde etymologie."}
{"id": "10535", "revid": "1061913", "url": "https://nl.wikipedia.org/wiki?curid=10535", "title": "Elly", "text": "Elly is een Nederlandse voornaam voor een meisje. Het is een afkorting van Elisabeth of Eleonora. Het kan ook een variant zijn van Ella, dat ook wel wordt geschreven als Ellie\nDe naam was vooral populair tussen 1930 en 1960, met een piek in 1946, toen de naam aan ca. 250 geboren meisjes werd gegeven."}
{"id": "10536", "revid": "66757718", "url": "https://nl.wikipedia.org/wiki?curid=10536", "title": "Elisabeth (voornaam)", "text": "Elisabeth of Elizabeth is een Hebreeuwse voornaam voor een meisje.\nIn het Hebreeuws is Elisabeth \"Elisjewa\" (\u05d0\u05dc\u05d9\u05e9\u05d1\u05e2), hetgeen betekent \"God heeft gezworen\", \"God is mijn eed\" of \"God is degene bij wie ik zweer\". In de Bijbel komt de naam Elisabeth eenmaal voor: de vrouw van Zacharia heet Elisabet, zij is de moeder van Johannes de Doper. De eerste vermelding van een vernoeming in het Nederlands dateert van 1185. In Nederland is de naam Elisabeth historisch gezien meer populair onder de rooms-katholieken, terwijl Elizabeth vaker werd gegeven in protestante kringen.\nEr bestaat tevens een rooms-katholieke heilige met deze naam, de heilige Elisabeth van Hongarije (ook Elisabeth van Thueringen genoemd), waarschijnlijk is de Sint-Elisabethsvloed naar deze heilige genoemd.\nAfleidingen van Elisabeth zijn Betje, Betsie, Bettie, Bettina, Betty, Bep, Beppie, Elice, Elico (\"spreek uit als \"Elitso\"\"), Elisa, Elise, Elies, Eliso, Eli\u015do, Ella, Elles, Ellis, Elly, Ellie, Els, Elsa, Elsbeth, Elske, Erzs\u00e9bet (Hongaars). Ilse, Lies, Liesbet, Liesbeth, Liesl, Lisette, Lisa, Lise, Lizzy.\nDe namen Isabella, Isabelle, Isabel (onder andere in Spanje) zijn ook afleidingen van Elisabeth. Bij het ontstaan van deze variant heeft de vorm Ilsabeth en de kindertaal een rol gespeeld."}
{"id": "10537", "revid": "1109418", "url": "https://nl.wikipedia.org/wiki?curid=10537", "title": "Peter Van Petegem", "text": "Peter Van Petegem (Opbrakel, 18 januari 1970) is een voormalig Belgisch wielrenner, die beroeps was van 1992 tot 2007. Zijn bijnaam luidde \"Zwarte van Brakel\", of \"de Peet\".\nBiografie.\nWielerloopbaan.\nPeter Van Petegem werd in 1992 beroepswielrenner bij de toen grote Nederlandse ploeg PDM\u2013Concorde van ploegmanager Manfred Krikke, met in diens navolging Ad Simonis. \nIn 1995 belandde hij bij een ander sterk Nederlands team, TVM\u2013Polis Direct van Cees Priem en nadien TVM\u2013Farm Frites genaamd, waar hij tot het einde van de jaren negentig onder contract bleef staan. \nHij reed ook vijf jaar voor Lotto, de ploeg van Marc Sergeant; waar hij vaker aan herinnerd wordt dan aan zijn ene seizoen voor Lotto\u2013Caloi, in 1993 toen de sportieve leiding nog in handen was van Jean-Luc Vandenbroucke, oom van Van Petegems latere concurrent\u2013conculega Frank. In 2001 reed hij voor de Amerikaanse formatie Mercury\u2013Viatel, samen met onder anderen zijn vriend en 'luitenant' Wim Vansevenant. In het najaar van dat seizoen verruilde hij dat team echter voor het Belgische team Palmans\u2013Collstrop, alvorens naar Lotto\u2013Adecco te vertrekken. \nPeter Van Petegem was vooral expert in het rijden van belangrijke eendaagse wedstrijden oftewel klassiekers. Een van zijn bijnamen is de \"Zwarte van Brakel\", refererend aan zijn donkere verschijning op de fiets en zijn geboorteplaats Opbrakel. Zijn eerste grote overwinning was de Omloop in 1997. Ook in 1998 en 2002 won hij de wedstrijd, een gedeeld record. Van Petegem is mederecordhouder met Ernest Sterckx en Joseph Bruy\u00e8re. Zijn grote doorbraak op internationaal vlak is zijn zilveren medaille op het WK van 1998 in het Nederlandse Valkenburg. Hij werd tweede na Oscar Camenzind. Het jaar daarop won hij zijn eerste monument met de Ronde van Vlaanderen. Dit deed hij na een spurt met drie. Na een zinderende finale van \"Vlaanderens Mooiste\" versloeg hij Frank Vandenbroucke en Johan Museeuw.\nVan Petegems grootste succes kwam in april 2003. Nadat \"De Peet\" op zondag 6 april voor de tweede maal de Ronde van Vlaanderen had gewonnen, volgde de volgende week (13 april) een overwinning in Parijs-Roubaix. De eerste maal dat een renner beide 'kasseienklassiekers' in hetzelfde jaar won sinds Roger De Vlaeminck in 1977. Hij is een van de tien renners die daar in slaagde. Na een snel verreden editie op de zonovergoten kasseistroken van de \"Hel van het Noorden\" kwam Van Petegem in een sprint met drie als eerste over de meet. De Italiaan Dario Pieri en de Rus Vjatsjeslav Jekimov vervolledigden het podium. \nVan Petegem behaalde een tweede medaille op het WK, namelijk in het Canadese Hamilton, Ontario in 2003. Brons na de Spanjaarden Igor Astarloa (goud) en Alejandro Valverde.\nNa afloop van Parijs-Roubaix 2006 werd Van Petegem gediskwalificeerd omdat hij in volle finale met medevluchters Leif Hoste en Vladimir Goesev door een gesloten spoorwegovergang reed. \"De Peet\" kwam als tweede over de streep, maar verloor zijn plaats door de diskwalificatie aan Tom Boonen. In juni 2006 raakte bekend dat Van Petegem geen contractverlenging bij zijn ploeg Davitamon-Lotto zou krijgen. In het voorjaar werd Van Petegem al openlijk bekritiseerd in de pers door Marc Coucke, de geldschieter van de ploeg, omdat hij te weinig koersen zou winnen. De offici\u00eble uitleg was dat het contract van de 36-jarige Van Petegem te zwaar op het budget woog en dat de ploeg wilde verjongen. In 2007 reed hij daarom voor Quickstep-Innergetic, maar wist hij geen aansprekende resultaten meer te boeken.\nOp 24 augustus 2007 kondigde Peter Van Petegem aan te stoppen met wielrennen. Hij en Serge Baguet reden op 11 september hun laatste koers in Desselgem, de GP Briek Schotte.\nLater leven.\nVan Petegem kreeg na zijn loopbaan zijn eigen cyclosportive waar duizenden wielertoeristen aan deelnemen: de Peter Van Petegem Classic. Van Petegem baatte samen met zijn vrouw Ang\u00e9lique Segaert sinds 2008 de bed and breakfast \"Le Pav\u00e9\" uit te Horebeke.\nVan Petegem is sinds de Omloop Het Volk 2008 koersdirecteur van de Omloop Het Nieuwsblad, die hij zelf drie maal won.\nPalmares.\n1991\n1994\n1996\n1997\n1998\n1999\n2000\n2001\n2002\n2003"}
{"id": "10539", "revid": "780746", "url": "https://nl.wikipedia.org/wiki?curid=10539", "title": "Papyrus (schrift)", "text": "Papyrus is een vroeg soort schriftdrager, dat werd gebruikt in het oude Egypte en de klassieke wereld. Het gebruik van papyrus begon ongeveer vijfduizend jaar geleden in Egypte. Van oudsher wordt het materiaal gemaakt van de stengels van de papyrusplant (\"Cyperus papyrus\"), die over de lengte in repen werden gesneden. Papyrus wordt verkregen door een reeks repen verticaal neer te leggen en daar vervolgens een reeks repen horizontaal overheen te plakken en aan te drukken. Het kleverige plantensap fungeert daarbij als bindmiddel. Zodra het blad droog is, wordt het papyrusoppervlak behandeld met een soort lijm, waardoor de inkt niet gaat lopen/uitvloeien, en glad gepolijst. \nVoor het schrijfgemak werd de zijde van de horizontaal gesorteerde repen beschreven, omdat de bladnerven als schrijflijnen konden dienen. Het materiaal is betrekkelijk broos en werd opgerold voor transport of bewaring, zodat in principe enkel de binnenzijde beschreven werd. Een papyrusrol (boekrol) voor langere teksten verkreeg men door meerdere papyrusvellen met de lengtezijdes aan elkaar te plakken, zodat de lezer van tekstkolom naar tekstkolom kon rollen. In het Romeinse keizerrijk ontstond, onder invloed van de christenen, de zogeheten codex, die bestond uit losse vellen die werden gebundeld tot een boek. In de late oudheid vond gestaag de overgang plaats van papyrus naar perkament als schriftdrager. \nDaarnaast werd papyrus gebruikt voor het maken van boekbanden. Meerdere vellen op elkaar geplakte papyrus vormen de stevige basis van de band, dat daarna werd bekleed met leer. Een Europees voorbeeld is het 9e eeuwse uit Ierland. Het papyrus is door de intensieve handel al vroeg in Ierland terechtgekomen. \nPapyrus is een fragiel materiaal. Niet alleen brand en overstromingen konden het vernietigen, maar ook insectenvraat, luchtvochtigheid of veelvuldig gebruik; het breekt heel makkelijk. Plinius de Oudere schreef dat een papyrusrol zelfs in de beste omstandigheden slechts tweehonderd jaar mee kon. Dit feit op zich verklaart waarom de meeste literatuur uit de oudheid niet tot ons is gekomen. Het vergde geen bewuste vernietiging: alleen wat doorheen de generaties waardevol genoeg werd bevonden voor het tijdrovende kopieerwerk, kon overleven.\nIn een droog klimaat, zoals dat in delen van Egypte, is de luchtvochtigheid optimaal opdat het papyrus niet zou gaan schimmelen. Daarom zijn de meeste vondsten van papyrus in het woestijnklimaat van het Midden-Oosten gedaan. In het natte Europa is bijna alle papyrus uit vroeger tijden vergaan. \nPapyrusrollen zijn tijdens opgravingen onder andere gevonden in graftombes, huizen en afvalhopen uit de oudheid, en hebben al veel over de geschiedenis van het oude Egypte en omstreken verteld. Met name de vondsten in Oxyrhynchus vormen een bron van informatie over het dagelijks leven. \nPapyrus wordt nog steeds gemaakt en kan op veel plaatsen gekocht worden."}
{"id": "10540", "revid": "132013", "url": "https://nl.wikipedia.org/wiki?curid=10540", "title": "Papyrusriet", "text": "Papyrusriet (\"Cyperus papyrus\") of papyrusplant is een moerasplant uit tropisch en subtropisch Afrika. De soort behoort tot de cypergrassenfamilie. De plant vormt lange driehoekige stengels waaruit in de top waaiervormig lange draadvormige bladeren ontspringen. Het is vooral bekend als het basismateriaal waaruit vellen papyrus werden gemaakt waarop in de oudheid werd geschreven. Ook het woord papier is hiervan afgeleid.\nOorsprong en huidige groeiplaatsen.\nDe oorspronkelijke groeiplaats zijn de rivieroevers en moerassen van tropisch Afrika. \nIn Europa komt de plant alleen in het wild voor op Sicili\u00eb op enkele beschutte plaatsen. Bij Syracuse is een bekende groeiplaats de beschermde moerasdelta bij de haven. \nPapyrusriet is, wegens de vervuiling veroorzaakt door de dichte bevolking, nu bijna verdwenen uit zijn bekendste natuurlijke groeigebied, langs de eertijds helemaal met papyrus begroeide Nijl en Nijldelta in Egypte. \nIn de moerassen van Soedan en overig tropisch Afrika tiert de plant nog steeds welig en wordt papyrusriet eerder als een onkruid beschouwd dat andere planten verdringt en de vaargeulen en irrigatiekanalen verstopt. Dit komt doordat de plant grote vlechtwerken van drijvende plantenmassa's vormt. Ze kan daar gemakkelijk tot 4-5 m hoog worden met armdikke driekantige stengels. In Zuid-Soedan in het moerasgebied Sud vormt de papyrus een begroeiing met een oppervlakte gelijk aan die van de provincies Zuid-Holland en Utrecht samen. \nIn de Okavangodelta in Botswana groeit een areaal papyrus ter grootte van de provincie Utrecht en ook in Oeganda is een moeras van 6500 km\u00b2 bijna uitsluitend begroeid met papyrusriet. \nOok in andere tropische gebieden buiten Afrika zijn inmiddels behoorlijk grote oppervlakten aan papyrus te vinden, die zijn ontstaan uit verwilderde tuin- en vijverplanten. In Florida wordt de plant als invasieve soort beschouwd omdat deze de oorspronkelijke vegetatie verdringt.\nPapyrusriet in de oudheid.\nPapyrus werd in de oudheid gebruikt als schriftdrager. De plant is beroemd vanwege de vellen en rollen papyrus dat ervan gemaakt werd, een vroege vorm van het huidige papier. Papyrusriet werd in het oude Egypte ook voor veel andere doeleinden gebruikt, zoals voor voedsel bestaande uit de jonge scheuten, als dakbedekking, voor de botenbouw, touw uit de vezels, kommen, bekers en schalen gemaakt van oude verhoute papyruswortels. \nIn 1969 en 1970 ondernam de Noor Thor Heyerdahl expedities vanuit Marokko naar Midden-Amerika in papyrusboten naar model van de oude Egyptische vaartuigen. Hiermee wilde hij bewijzen dat de Oude Egyptenaren in principe in staat zouden zijn naar Amerika te varen. De eerste expeditie in 1969 strandde, maar in 1970 kwam Heyerdahl op Barbados aan. Deze expeditie bewijst niet dat de oude Egyptenaren de oceaan daadwerkelijk overstaken maar geeft wel een indicatie van de kwaliteit van hun papyrusboten.\nPapyrus als sierplant.\nSoorten papyrus.\nUit de oorspronkelijke \"Cyperus papyrus\" zelf zijn enkele cultivars gekweekt. Dit betreffen allemaal dwergsoorten:\nEen andere soort is de \"Cyperus haspan\", een dwergversie van \"C. papyrus\", met stengels tot maximaal 60 tot 75 centimeter hoog. De \"C. haspan\" is in Nederland voornamelijk populair als vijverplant.\nKamerplant.\nTegenwoordig is de plant gewaardeerd als kamerplant in moderne interieurs. Het is een van de gemakkelijkste kamerplanten wat het watergeven betreft: als moeras- en oeverplant verlangt ze een permanent voetbad. De grond mag doornat zijn; dat hebben de wortels het liefst maar er kan beter geen water op het oppervlak blijven staan. De voet van de stengels moet zoveel mogelijk droog blijven want als de onderkant van de stengels permanent in het water staat kan er rotting ontstaan. Papyrus groeit het beste in een grondmengsel van gelijke volumedelen organische mest, turf en klei. Papyrus houdt van een vochtige atmosfeer: dus vaak sproeien. Binnen bij een te droge atmosfeer, vaak veroorzaakt door de centrale verwarming, krijgt de papyrus soms last van spint. Als de plant goed groeit verschijnen er tussen de draden van het bladerhoofd onopvallende bruine bloemetjes waaruit zich kleine zaadjes kunnen vormen. Dit lijkt wel wat op graszaad. Papyrusplanten komen in Nederland en Belgi\u00eb wel moeilijk de donkere winter door omdat ze veel daglicht nodig hebben. Bijverlichting met een speciale \"plantengroeilamp\" (die wel vrij veel stroom nodig heeft) of anders een daglicht gevende fluorescentielamp (Tl-buis) is meestal afdoende.\nTuinplant.\nDe papyrus is een tropische plant en groeit dus van nature het beste onder tropische omstandigheden van minimaal 15\u00a0\u00b0C maar liefst hoger.\nIn minder warme streken ('s nachts minimaal 10\u00a0\u00b0C) is de papyrus evenwel ook het hele jaar door veel in tuinen en parken te zien maar zal dan wat kleiner blijven. Ook in gematigde streken zoals in Nederland en Belgi\u00eb kan ze 's zomers goed buiten groeien in kuipen of in vijvers. In een warme zomer en met voldoende zonlicht kan ze hier ook gemakkelijk 2-3 m hoog worden. Vermeerderen kan goed door zaaien in stekgrond bij ongeveer 25\u00a0\u00b0C. Goed vochtig houden en/of afdekken met folie e.d. Het (erg kleine) zaad kiemt meestal na 3 weken. Makkelijker is scheuren van de oude wortelkluit en de beste delen weer oppotten. Overigens vermeerdert de plant zich in het wild bijna uitsluitend vegetatief door voortdurend worteluitlopers met nieuwe groeipunten te vormen en is het zich uitzaaien zeldzaam. In de Lage landen moet de plant in de winter eigenlijk altijd binnen gehouden worden of anders in een koude kas. Bij zachte winters, en als de koude periode uitzonderlijk kort duurt, kan de papyrus in theorie ook overwinteren in vijvers die diep genoeg zijn zodat de wortels onder water niet bevriezen, maar bij een wat langer durende watertemperatuur van 1 graad Celsius en lager sterft de wortelkluit toch onherroepelijk af. De bovengrondse delen sterven al eerder af; vanaf 5 graden. Het veiligste is dan ook om de plant voor de winter toch maar binnen te zetten. Cyperus \"haspan\" is wat minder vorstgevoelig dan de grote soort maar overleeft evenmin buiten staande een redelijk koele winter.\nTrivia.\nEen verwant is de parapluplant (\"Cyperus alternifolius\"). Soms wordt de papyrus hiermee verward als in tuincentra C. Alternifolius foutief aangeboden wordt als 'Papyrus'. Overigens vinden katten jonge stengels papyrusriet erg lekker en vreten die als ze de kans krijgen helemaal op, net zoals bij Cyperus alternifolius, en is het soms nodig om de plant af te schermen zodat de kat er niet bij kan komen. Of men moet vaak nieuwe planten telen of kopen."}
{"id": "10542", "revid": "911746", "url": "https://nl.wikipedia.org/wiki?curid=10542", "title": "Patat", "text": ""}
{"id": "10545", "revid": "120470", "url": "https://nl.wikipedia.org/wiki?curid=10545", "title": "Sonja (voornaam)", "text": "Sonja is een voornaam voor een meisje. Het is oorspronkelijk de Russische vorm van Sophia."}
{"id": "10547", "revid": "523057", "url": "https://nl.wikipedia.org/wiki?curid=10547", "title": "Sophia (voornaam)", "text": "Sophia of Sofia is een meisjesnaam. De naam is afgeleid van het Griekse \"sophia\" (\u03c3\u03bf\u03c6\u03af\u03b1), dat \"(levens)wijsheid\" betekent.\nVarianten zijn Sophie, Sofie en Sonja."}
{"id": "10556", "revid": "63110698", "url": "https://nl.wikipedia.org/wiki?curid=10556", "title": "Sofia", "text": "Het Griekse woord sophia (\u03c3\u03bf\u03c6\u03af\u03b1), betekent wijsheid. Het kan verwijzen naar:"}
{"id": "10558", "revid": "66822851", "url": "https://nl.wikipedia.org/wiki?curid=10558", "title": "Standaardnederlands", "text": "Standaardnederlands is de gestandaardiseerde variant van het Nederlands die wordt onderwezen op scholen en wordt gebruikt door de autoriteiten en media in Nederland, Belgi\u00eb, Suriname, Aruba, Cura\u00e7ao en Sint Maarten.\nHet bewaken en beschrijven van het Standaardnederlands is door de Nederlandse, Vlaamse en Surinaamse overheid toevertrouwd aan de Nederlandse Taalunie. De Taalunie publiceert werken waarin de normen van het Standaardnederlands op het gebied van spelling zijn vastgelegd. Wat betreft grammatica en woordkeus geeft de Taalunie ook advies. Dit advies heeft echter geen wettelijke basis, en is dus niet verplicht. Toch wordt het in het Standaardnederlands grotendeels nagevolgd.\nDe term Standaardnederlands.\nHet woord \"Standaardnederlands\" staat zo (en niet als bijvoorbeeld \"Standaard-Nederlands\", \"standaard-Nederlands\" of \"standaardnederlands\") in het Groene Boekje. Met name offici\u00eble instanties, waaronder overigens soms ook de Taalunie, schrijven ook \"standaard\u00a0Nederlands\" (met een spatie). De Taalunie spreekt ook van de \"Nederlandse standaardtaal\".\nGeschiedenis.\nDe taal die in de Middeleeuwen in de Lage Landen werd gesproken verschilde per streek. Tijdens de Renaissance werd naast de wetenschappelijke standaardtaal Latijn de volkstaal gebruikt, zowel in literaire en wetenschappelijke werken als in bijbelvertalingen. Door de opkomst van de drukpers vonden die teksten een ruimere verspreiding. Omdat de taalverschillen tussen de verschillende streken de communicatie hinderden ontstond een standaardtaal waarin regionale verschillen (dialecten) beperkt werden. \n'Algemeen Beschaafd Nederlands'.\nDe term die voor de gestandaardiseerde taal gebruikt werd was \"Algemeen Beschaafd Nederlands\", afgekort tot \"ABN\".\nDe jaren vijftig en zestig kenden zogenaamde ABN-kringen, studiegroepen op scholen die zuiver taalgebruik bepleitten en welsprekendheidstoernooien organiseerden. Er was een \"ABN-centrale\", opgericht door de Vlaamse filmregisseur Hein Beniest, die allerlei initiatieven nam, onder andere het uitbrengen van de film \"Moeder, wat zijn we rijk\" in 1957.\nUit de term \"ABN\" is de 'B' weggehaald, aanvankelijk alleen onder neerlandici, omdat 'beschaafd' kon suggereren dat mensen die andere varianten van het Nederlands spreken niet beschaafd zouden zijn. Tot de jaren zeventig werd de term 'ABN' officieel gebruikt, daarna de term \"Algemeen Nederlands\" (AN).\nInterne variatie.\nOok binnen het Standaardnederlands zelf bestaat nog behoorlijk veel uitspraakvariatie. De meeste taalkundigen zijn het er dan ook over eens dat er geen volledig sluitend regelsysteem valt te geven voor de uitspraak. Hans Van de Velde heeft het taalgebruik en met name de uitspraak van standaardtaalsprekers onderzocht. Hij concludeerde onder andere dat vrijwel geen enkele spreker de offici\u00eble regels voor het uitspreken van de slot-\"n\" (die te horen dient te zijn tussen een sjwa en een klinker aan het begin van het volgende woord) in alle gevallen daadwerkelijk naleeft. Daarnaast articuleerden alle sprekers de liquida \"r\" op meer dan \u00e9\u00e9n manier.\nAndere in het verleden opgelegde regels voor de uitspraak en schrijfwijze van de Nederlandse standaardtaal, zoals het in de 17e eeuw bedachte hen/hun-onderscheid, blijken dermate gekunsteld dat veel sprekers en schrijvers ze in de praktijk nooit consequent toepassen.\nStandaardnederlands versus dialecten.\nEen wijdverspreide mythe in Nederland is dat het Haarlems het dichtst bij het Standaardnederlands ligt. Onderzoek van dialectoloog Harrie Scholtmeijer van het Meertens Instituut uit 1999 wees echter uit dat van heel Nederland jongeren in Dronten een accent hebben dat het dichtst het Standaardnederlands benadert. Uit latere onderzoeken zou blijken dat het Hollands zoals gesproken rond Amsterdam het meest in de buurt komt van het Standaardnederlands. Genoemde onderzoeken richtten zich echter enkel op Nederland, ze lieten andere Nederlandstalige gebieden buiten beschouwing."}
{"id": "10559", "revid": "641451", "url": "https://nl.wikipedia.org/wiki?curid=10559", "title": "ABN", "text": ""}
{"id": "10560", "revid": "37986", "url": "https://nl.wikipedia.org/wiki?curid=10560", "title": "Algemeen Nederlands", "text": ""}
{"id": "10562", "revid": "66911955", "url": "https://nl.wikipedia.org/wiki?curid=10562", "title": "Standaardtaal", "text": "Een standaardtaal is een taalvari\u00ebteit waarvoor een 'papieren norm' geldt; wat nog binnen de grenzen van een dergelijke vari\u00ebteit geldt, is niet alleen afhankelijk van het taalgevoel van de sprekers, maar staat ook in woordenboeken, grammaticaboeken, stijlgidsen en dergelijke beschreven. Een standaardtaal wordt ook wel de cultuurtaal genoemd. Alle talen die een wereldtaal zijn, zijn gestandaardiseerd.\nAchtergrond.\nDe Europese standaardtalen zijn gevormd in dialectcontinua, gebieden waarin verwante vari\u00ebteiten van plaats tot plaats kleine verschillen vertonen. Als voorbeeld dient doorgaans een vari\u00ebteit met een hoge status. Zo is het Standaardnederlands gevormd naar de vari\u00ebteiten van de in de 17e eeuw economisch en cultureel meest aanzienlijke gewesten Holland en Brabant, aangevuld met Saksische elementen en bijgeschaafd naar veronderstelde logica en naar Latijns voorbeeld. Voor het Standaardfrans gold het dialect van Parijs als uitgangspunt.\nWanneer een autochtone vari\u00ebteit nauw verwant is aan de vari\u00ebteit die de sprekers ervan als standaardtaal aanvaarden, dan wordt deze autochtone vari\u00ebteit tegenwoordig vaak beschouwd als een afwijkende, minderwaardige of zelfs gedegenereerde variant daarvan. De volkstaal spreekt dan van een dialect of eenvoudigweg van 'platte taal'. Het daardoor ontstane statusverschil draagt bij aan de verspreiding van de standaardtaal over een steeds groter aantal sprekers, vaak ten koste van de autochtone vari\u00ebteiten.\nIs een autochtone vari\u00ebteit minder nauw verwant aan de vari\u00ebteit die de sprekers als standaardtaal aanvaarden, dan ontstaat in veel gevallen frictie tussen groepen die de autochtone vari\u00ebteit wel en groepen die haar niet als variant van die standaardtaal beschouwen. De discussie over de status van bijvoorbeeld het Zeeuws als zelfstandige taal in Nederland is daarvan een voorbeeld.\nIn Europa zijn de standaardtalen vrijwel de enige vari\u00ebteiten die op scholen, door de overheid en in de media worden gebruikt. Voor zover er aandacht aan niet-gestandaardiseerde vari\u00ebteiten wordt besteed, is dat vaak gekscherend of afkeurend.\nOntwikkeling.\nDe ontwikkeling van een uniforme standaardtaal vormde zeker in de 19e eeuw een belangrijke factor in de ontwikkeling van nationale identiteiten. Staatsoverheden stimuleerden de uniformering en het gebruik van deze nieuwe norm en op scholen stond in heel veel Europese regio's (bijvoorbeeld Groningen, Cataloni\u00eb, Noord-Duitsland) straf op het gebruiken van de autochtone vari\u00ebteiten.\nToch hebben zich ook standaardtalen ontwikkeld die niet gebonden zijn aan staatsgrenzen. Het Standaardnederlands, dat in Vlaanderen \u00e9n in Nederland de norm in onderwijs, media en bij de overheid vormt, is een goed voorbeeld. Binnen een staat kunnen ook twee concurrerende standaardtalen ontstaan, zoals het geval is in Noorwegen, waar Bokm\u00e5l en Nynorsk beide als standaard fungeren, overigens zonder de autochtone vari\u00ebteiten als spreektaal te verdringen.\nStandaardisatieproces.\nHet standaardisatieproces binnen een dialectcontinu\u00fcm wordt door de taalkundige Einar Haugen in de volgende stappen beschreven:\nVoorafgaand aan de vier stappen van Haugen onderscheiden taalkundigen als Reitze Jonkman en Henk Wolf nog drie andere essenti\u00eble stappen:\nStandaardtalen zijn tot op zekere hoogte altijd geconstrueerd. Een deel van de woordenschat en de grammatica wordt door instanties en autoriteiten vastgesteld. In veel talen worden bovendien nieuwe woorden gevormd, onder andere met behulp van morfemen uit het Latijn en Oudgrieks, zoals bij relatief nieuwe Nederlandse woorden als \"televisie\" (Grieks \"tele\" = ver, Latijn \"visio\"= zicht) en \"allochtoon\" (Grieks \"allos\" = ander en \"chtonos\" = aarde, land). Dergelijke nieuwvormingen worden neoconstructies of neologismen genoemd.\nUiterlijk.\nHet uiterlijk van de standaardtaal wordt, behalve door de voorbeeldvari\u00ebteit aangeleverde elementen, in de Europese context mede bepaald door criteria als: \nHelemaal absoluut is een norm nooit. De ene taalgebruiker zal een ruimere standaardnorm hebben dan de andere (en dus meer 'goed' vinden). Verder kan de standaardnorm per gebruiksdomein of situatie verschillen: formele versus informele situaties, mondeling versus schriftelijk enzovoort. In gebieden zonder algemeen erkende autoriteit op het gebied van de norm is er een voortdurende discussie over die standaardnorm. Voor het Franse standaardtalige gebied wordt de Acad\u00e9mie fran\u00e7aise algemeen als enige autoriteit voor de taalnorm geaccepteerd, maar voor standaardtalen als het Standaardnederlands, Standaardfries en Standaardzweeds ontbreekt zo'n instantie. Voor een taal als het Standaardengels gelden binnen verschillende staten verschillende standaardnormen.\nBinnen een gebied waarbinnen de norm van de standaardtaal wordt opgelegd, worden ook vaak vari\u00ebteiten gesproken die daarmee geen nauwe verwantschap vertonen. Zo wordt in Duitsland in de streek de Lausitz Sorbisch gesproken, een Slavische vari\u00ebteit. Deze zogenaamde minderheidstalen worden in Europa gekenmerkt door een relatief late en onvolledige standaardisering. Zelfs in de 21e eeuw is er nog geen sprake van een algemeen aanvaard Standaardsorbisch. Een taal als het Standaardduits kan men niet als standaardvari\u00ebteit van het Sorbisch beschouwen. In plaats van \"standaardtaal\" worden ten aanzien van sommige minderheidstalen wel de termen daktaal (\"Dachsprache\") of \"Hochsprache\" gebruikt om de - vaak nauw verwante - standaardtaal van de omringende meerderheid aan te duiden. Zo functioneren het Standaardspaans en -Frans als Hoch- of Dachsprache in de Baskische taalgroep, het Standaardnederlands en -Duits in de Friese en het Standaardfrans in Frans-Vlaanderen, waar een Frankische vari\u00ebteit wordt gesproken waarvan de sprekers het Standaardnederlands als standaardtaal aanvaarden.\nEen vari\u00ebteit als het Nedersaksisch staat nog helemaal aan het begin van het standaardisatieproces. Het begrip 'Nedersaksisch' wordt nog nauwelijks geaccepteerd, vrijwel alleen historisch taalkundigen hanteren het begrip. De meeste sprekers van Nedersaksische dialecten in Nederland noemen de vari\u00ebteit die ze spreken naar hun woonplaats of -streek ('Almeloos', 'Achterhoeks', 'Gronings') en beschouwen die als een dialect van het Nederlands. In Duitsland worden de Nedersaksische vari\u00ebteiten doorgaans 'Platduits', 'Nederduits' of eenvoudigweg 'Platt' genoemd. Enig besef van een concept 'Nedersaksisch' is er nauwelijks, en ook de afbakening is onduidelijk - zo is er bijvoorbeeld geen duidelijkheid over of de vari\u00ebteiten die op de Veluwe worden gesproken nu wel of niet bij het Nedersaksisch horen, en van een voor het gehele gebied geldende 'papieren norm' is zeker geen sprake."}
{"id": "10564", "revid": "1078671", "url": "https://nl.wikipedia.org/wiki?curid=10564", "title": "Nederlandse Taalunie", "text": "De Nederlandse Taalunie (door het instituut zelf ook wel als Taalunie aangeduid) is een kennis- en beleidsorganisatie voor de Nederlandse taal. Zij werd in 1980 opgericht door de Nederlandse en Belgische overheden ten behoeve van een gemeenschappelijk beleid op het gebied van de Nederlandse taal en letteren in Nederland, Vlaanderen en Suriname.\nDe Taalunie werkt ook op diverse terreinen samen met het Caribisch deel van het Koninkrijk der Nederlanden.\nStructuur.\nHet \"Comit\u00e9 van Ministers\" legt het beleid vast in vijfjarenplannen die in jaarlijkse actieplannen worden uitgewerkt. Het Comit\u00e9 bestond uit de Vlaamse en Nederlandse bewindslieden van cultuur en onderwijs: Ingrid van Engelshoven, Nederlands minister van Onderwijs, Cultuur en Wetenschap, Arie Slob, Nederlands minister voor Basis- en Voortgezet Onderwijs en Media, Ben Weyts, Vlaams minister van Onderwijs en Jan Jambon, Vlaams minister van Cultuur.\nHet \"Algemeen Secretariaat\" van de Taalunie bereidt het beleid voor, werkt daarvoor samen met deskundigen en commissies en voert vervolgens de beleidsbeslissingen van het Comit\u00e9 van Ministers uit. De \"Raad voor de Nederlandse Taal en Letteren\" (RNTL) adviseert het Comit\u00e9 van Ministers over het te voeren beleid. Verder controleert de \"Interparlementaire Commissie\" (IPC), samengesteld uit Nederlandse en Vlaamse volksvertegenwoordigers, de werking van de Taalunie. De organen werken samen met diverse samenwerkingsverbanden, werkgroepen en commissies.\nHet hoofdkantoor van de Taalunie bevindt zich in de Paleisstraat in Den Haag. In Brussel heeft de Taalunie een kantoor in de Leopoldstraat, in hetzelfde gebouw als deBuren, waarmee de Taalunie regelmatig samenwerkt.\nWerking.\nMet het ondertekenen van het Taalunieverdrag, officieel het \"Verdrag tussen het Koninkrijk der Nederlanden en het Koninkrijk Belgi\u00eb inzake de Nederlandse Taalunie\", werd op 9 september 1980 te Brussel de Nederlandse Taalunie opgericht.\nDe Taalunie blijft pleiten voor een integraal taalbeleid, iets wat volgens haar noodzakelijk is \"om te zorgen dat het Nederlands een volwaardige taal blijft die in alle maatschappelijke domeinen wordt gebruikt.\" De Taalunie heeft als hoofdtaken taalbeleid, taalgebruik en taalinfrastructuur.\nNVT-onderwijs.\nDe Taalunie ondersteunt het NVT-onderwijs (Nederlands als vreemde taal) in het reguliere basisonderwijs en voortgezet onderwijs in de aangrenzende regio's en landen van het Nederlandse taalgebied. Het gaat hier meer bepaald om Belgi\u00eb (Walloni\u00eb en Brussel, ongeveer 350.000 leerders), Frankrijk (Hauts-de-France, circa 8.000 leerders) en Duitsland (Noordrijn-Westfalen en Nedersaksen, circa 40.000 leerders). Daarnaast ondersteunt de Taalunie de internationale neerlandistiek. Wereldwijd studeren ongeveer 14.000 studenten aan meer dan 130 universiteiten en hogescholen Nederlands en/of Nederlandse taal-, letter- en cultuurkunde.\nTaalhulp.\nHet Groene Boekje.\nDe Taalunie geeft onder andere het Groene Boekje uit, waarvan de eerste versie in 1865 onder de titel \"Woordenlijst voor de spelling der Nederlandsche taal\" verscheen. In oktober 2005 verscheen een geactualiseerde versie. Begin juni 2008 deelde de Taalunie mee dat er in 2015 geen nieuwe herziening van de spelling zou komen. Er zou wel een nieuw Groen Boekje worden uitgegeven, maar dit zou alleen een aantal nieuwe woorden bevatten.\nTaaladvies.net.\nDe website \"Taaladvies.net\" is eigendom van de Nederlandse Taalunie, Team Taaladvies van de Vlaamse overheid, het Instituut voor de Nederlandse Taal (INT) en de Taaladviesdienst van Onze Taal. Op de site staan adviezen van taaladviseurs en andere deskundigen die zijn besproken en goedgekeurd door het Taaladviesoverleg of de Commissie Spelling van de Nederlandse Taalunie. Het Taaladviesoverleg is een door de Taalunie ingesteld werkverband van deskundigen uit de praktijk van het taaladvies, auteurs van taalkundige naslagwerken en tekstproducenten uit Nederland en Vlaanderen.\nDe adviezen bestaan voor het grootste deel uit concrete vragen die vaak gesteld worden door taalgebruikers van het Nederlands, met daarbij behorende antwoorden. Ook bevat de site algemenere teksten, over bijvoorbeeld algemene grammaticale principes en het schrijven van brieven. De adviezen worden voortdurend ge\u00ebvalueerd en waar nodig bijgewerkt, bijvoorbeeld omdat er zich in het Nederlands taalgebied nieuwe ontwikkelingen hebben voortgedaan.\nDe Taalunie benadrukt dat de gegeven adviezen niet 'officieel' zijn, in die zin dat ze geen kracht van wet of ander bindend karakter hebben. Wel zijn de regels voor de spelling officieel vastgelegd door de Taalunie voor onderwijs en overheid, waarmee de spellingsadviezen op Taaladvies.net zijn in overeenstemming zijn met de regels van de offici\u00eble spelling.\nOp verzoek van de Nederlandse Taalunie heeft het Taaladviesoverleg in 2020 de werkgroep 'Genderinclusief taalgebruik' ingesteld om bestaande adviezen waarin gender aan de orde komt zo nodig te herschrijven en om nieuwe adviezen te schrijven over genderbewuste taal, onder andere over functie- en rolbenamingen, de aanhef in brieven en e-mails en persoonlijke voornaamwoorden. De adviezen worden zo mogelijk gebaseerd op wetenschappelijk onderzoek.\nOverig.\nDaarnaast heeft de Taalunie ook een breed aanbod van taalhulp op haar website: algemeen taaladvies, het digitale groene boekje (de offici\u00eble woordenlijst) en advies over aardrijkskundige namen, grammatica en begrijpelijke taal.\nGeassocieerde leden en samenwerking.\nArtikel 20 van het Taalunieverdrag bepaalt dat onder voorbehoud van voorafgaande goedkeuring van de Hoge Verdragsluitende Partijen, andere staten die aan activiteiten van de Taalunie wensen mede te werken een associatieovereenkomst kunnen sluiten.\nOp 12 december 2003 tekenden Nederland en Suriname een associatieovereenkomst. De ratificatie door het parlement van Suriname vond in december 2004 plaats. In 2007 werd er een associatieovereenkomst gesloten met de Nederlandse Antillen. Caribisch Nederland valt inmiddels onder verdragspartner Nederland. De Nederlandse Taalunie werkt op diverse terreinen ook nog steeds samen met Cura\u00e7ao. In november 2013 hernieuwden Aruba en de Nederlandse Taalunie hun uit 2011 daterende raamovereenkomst voor samenwerking op het gebied van de Nederlandse taal.\nOp 20 november 2010 werd in Brugge de intentieverklaring tot samenwerking ondertekend tussen Zuid-Afrika en de Nederlandse Taalunie. In januari 2014 werd bekend dat de Zuid-Afrikaanse regering de in 2010 gesloten intentieverklaring betreurde en dat ze wilden afzien van verdere samenwerking. In september 2014 riep de Digitale Bibliotheek voor de Nederlandse Letteren (DBNL) een zelfstandige afdeling Zuid-Afrikaanse literatuur in het leven. De opbouw van de DBNL is mogelijk gemaakt door financi\u00eble steun van onder andere NWO en de Nederlandse Taalunie.\nPrijsuitreikingen.\nSinds 1986 is de Prijs der Nederlandse Letteren bij de Taalunie ondergebracht. Deze prijs bestaat sinds 1956 en wordt eens in de drie jaar uitgereikt voor oorspronkelijk Nederlandstalig proza of po\u00ebzie. Het Comit\u00e9 van Ministers van de Nederlandse Taalunie benoemt de onafhankelijke jury die de prijs toekent. De Taalunie reikt verder jaarlijks de Taalunie Toneelschrijfprijs uit aan een schrijver van een Nederlands toneelstuk dat in het theaterseizoen daarvoor in premi\u00e8re is gegaan. Ten slotte kent de Taalunie de Inktaap, een literaire prijs die jaarlijks door scholieren uit de bovenbouw van het middelbaar en voortgezet onderwijs wordt toegekend aan een van de door de Taalunie genomineerde boeken. Naar aanleiding van de gang van zaken rond de toekenning van Prijs der Nederlandse Letteren 2007 heeft de schrijver Jeroen Brouwers zich zeer kritisch over de Nederlandse Taalunie uitgelaten in zijn polemisch pamflet \"Sisyphus' bakens\", Feuilletons 8, 2009.\nSteunpunt Nederlandstalige Terminologie.\nHet Steunpunt Nederlandstalige Terminologie werd op 1 april 2007 opgericht door de Nederlandse Taalunie en is in de eerste plaats een informatie- en adviespunt voor alle aspecten rond terminologie voor het hele Nederlandse taalgebied. Het steunpunt onderhoudt in opdracht van de Nederlandse Taalunie de website NedTerm, die fungeert als primaire informatiebron op het gebied van Nederlandstalige terminologie. Het ondersteunt bovendien het terminologiebeleid dat de Nederlandse Taalunie voert via haar Commissie Terminologie (CoTerm) en de activiteiten van de Vlaams-Nederlandse terminologievereniging NL-Term."}
{"id": "10565", "revid": "146832", "url": "https://nl.wikipedia.org/wiki?curid=10565", "title": "Duivendrecht", "text": "Duivendrecht is een dorp in de gemeente Ouder-Amstel, onder de rook van Amsterdam in de Nederlandse provincie Noord-Holland. Het dorp heeft ongeveer vijfduizend inwoners en ligt ingeklemd tussen Amsterdam-Oost (Overamstel en Watergraafsmeer), Amsterdam-Zuidoost (Venserpolder) en Diemen.\nDorp.\nDuivendrecht bestaat uit drie delen: het dorp, een deel van het bedrijventerrein Overamstel / Amsterdam Business Park en een landelijk gebied aan de Amstel, namelijk de Groot en Klein Duivendrechtsepolder.\nVlak naast het station ligt de rooms-katholieke Sint-Urbanuskerk uit 1878. De protestantse \"kleine kerk\" staat verderop aan de grootste en oudste straat, de Rijksstraatweg, die dwars door het dorp loopt. Over deze straat loopt het grootste gedeelte van de Bordjesroute, een \"historische\" wandelroute door Duivendrecht.\nAlleen de Sint-Urbanuskerk en de lange Rijksstraatweg zijn nog als historische elementen herkenbaar in het dorp. De meeste boerderijen zijn verdwenen. Naast de kerk staan nog de Sophia's Hoeve en de Anthoniushoeve, beide uit het eind van de 19e eeuw en beide sinds 2003 rijksmonument.\nDe naam Duivendrecht.\nDe oorsprong van de naam Duivendrecht is niet met zekerheid bekend. De oudst bekende variant \"Due Vene Trajectum\", een Latijnse naam, duidt op een verbinding in een waterrijk gebied. Duivendrecht is namelijk ook altijd een plaats geweest waar veel verbindingswegen doorheen liepen, bijvoorbeeld die naar Utrecht, en nu nog zowel voor auto's als treinen. De naam van Duivendrecht werd in allerlei varianten teruggevonden in documenten en op kaarten. Aan het einde van de 18e eeuw ging men ervan uit dat er nabij de Duivendrechtse brug een knecht woonde die duiven hield, maar de naam was al eeuwen oud.\nEen andere verklaring werd dat er ene Doeve bij de drecht leefde, die toezicht hield en tol hief.\nEen andere bron vermeldt dat het Diemermeer oorspronkelijk tot ongeveer 1350 uit twee meren bestond, het Watergraafsmeer in het westen en het Diemermeer in het oosten, ook wel het in oudere teksten genoemde \"Tumpmeer\". Op een landtong tussen de meren in zou een kerkje met wat huizen hebben gestaan, ongeveer 500 meter noordelijker dan het huidige dorp op de plek waarin 1894 de Nieuwe Oosterbegraafplaats werd aangelegd. De naam zou niets met duiven te maken hebben maar een verbastering zijn van \"de overdrecht\", een overzetplaats over de drecht tussen de landtong in het meer en het zuidelijke uiteinde van de Oetewalerweg, de huidige Linnaeusstraat. Door overstroming van de landtong en het ontstaan van \u00e9\u00e9n meer zou het dorp later naar het zuiden zijn opgeschoven op de huidige plaats.\nGeschiedenis.\nHet gebied waar nu Duivendrecht ligt, behoorde aanvankelijk tot Utrecht en niet tot het graafschap Holland. De bisschop van Utrecht benoemde dienstmannen om het gebied te besturen. De Heren van Amstel gedroegen zich in de 13e eeuw onafhankelijk tegenover Utrecht en zochten toenadering tot Holland. Ze verkregen veel macht en invloed totdat zij betrokken raakten bij de moord op graaf Floris V van Holland in 1296.\nIn 1343 bleek dat er uit \"Doevendrecht\" (Duivendrecht) ganzen en vis werden geleverd aan het grafelijke hof. Duivendrecht bestond echter alleen uit een paar boerderijen en vissershuizen aan de Duivendrechtsekade, de Molenkade en het noorden van de Duivendrechtselaan (de huidige Rijksstraatweg).\nDe Duivendrechtsebrug was een bekend begrip omdat de brug lag in de verbindingsweg tussen Amsterdam en Utrecht. Deze was er sinds 1629, toen het Watergraafsmeer (of Diemermeer) werd drooggelegd. Bij de Duivendrechtse Brug werd tol geheven en toezicht gehouden.\nOmdat veel mensen Duivendrecht zo bezochten, verrezen er aan de weg woningen, winkels, herbergen, boerderijen, molens en uitspanningen. Duivendrecht werd na 1900 een echt dorp. Voor de opening van de Rijksweg 2 in 1954 was het begin van de Rijksstraatweg bij de Duivendrechtsebrug het begin van de doorgaande route naar Utrecht via de Bijlmermeerpolder, Abcoude, Loenen, Breukelen en Maarssen. De Rijksstraatweg is, sinds de aanleg van de Gaasperplaslijn, een doodlopende weg bij het station Duivendrecht.\nIn 1787 kreeg Holland een inval van Pruisen te verduren, Duivendrecht speelde een rol in de verdediging van Amsterdam. De stad zag het belang van Duivendrecht als basis van voedselvoorziening, voornamelijk melk en melkproducten.\nAan de Amstel liggen de Groot en Klein Duivendrechtsepolder (1637/1638). Hier lag aan de Amstel een lange rij van boerderijen tot aan het buurdorp Ouderkerk.\nVeel historisch materiaal is te vinden in het \"Historisch Museum Ouder-Amstel\". Van 1972 tot 2001 heette het museum de Oudheidskamer.\nDuivendrecht-Oost was vroeger onderdeel van de gemeente Weesperkarspel. De Diemense wijk Biesbosch ligt hier als een soort enclave ingeklemd tussen de van der Madeweg, de Gooiseweg en de Dalsteindreef.\nSint-Urbanuskerk.\nDe Sint-Urbanuskerk (\"Grote Kerk\") bestaat sinds 1878, maar er was sinds 1350 al een kapel aanwezig, die na de Alteratie niet gebruikt werd, omdat rooms-katholieke kerken verboden werden door de protestantse overheid. De kerk is vaak in conflict geweest met de Nederlandse Spoorwegen, die de omgeving drastisch hebben veranderd. Ten noorden van de kerk aan de Rijksstraatweg staan verschillende oude boerderijen, arbeiderswoningen en oude winkelpanden. Aan de overkant staat een restaurant (nu Lotgenoten geheten, maar vroeger bekend onder andere namen). Er is in de Rijksstraatweg nog een vroegere spoorwegovergang van het goederenspoor dat hier van 1939 tot 1993 heeft gelegen.\nIn 1923 kwam er een tweede kerk, een protestantse kerk (\"kleine kerk\"), hier lag ook de eerste school. Tot aan de jaren zestig lag er aan het eind van de Kloosterstraat het Klooster Sint Micha\u00ebl (een vrouwenklooster van de orde der Clarissen). Dit is in verband met de aanleg van de Amsterdamse ringweg, de A10 afgebroken, het beeld van de aartsengel Micha\u00ebl is bewaard gebleven en staat nu aan het eind van de Kloosterstraat. Op de oorspronkelijke plaats van het klooster bevindt zich nu het Micha\u00eblplein.\nAmsterdam rukt op.\nIn 1921 annexeerde Amsterdam de Amsteloever: het huidige Overamstel en de Omval. Hierdoor ging ook de oude Duivendrechtse kade naar Amsterdam. Aan de Duivendrechtsekade werden stomme films gemaakt (de eerste van Nederland) en aan de Omval stond Blooker Cacaobedrijf, aan de Omval staat vandaag de dag de Rembrandttoren.\nIn de 20e eeuw verstedelijkte Duivendrecht sterk, er kwamen moderne gebouwen en in de jaren zeventig werd de Zonnehof gebouwd, een complex van flatgebouwen, dat de \"Chinese Muur\" wordt genoemd. In Duivendrecht liggen nu de A2 en de A10. Het Amsterdamse bedrijventerrein Overamstel, tegenwoordig bekend als \"Amstel Business Park\", werd uitgebreid met het gebied \"Amstel II\" in Ouder-Amstel.\nSinds 1977 is Duivendrecht per metro bereikbaar. Het oorspronkelijke metrostation Duivendrecht heet sinds 1991 metrostation Van der Madeweg.\nIn 1993 werd aan de zuidrand van het dorp het station Duivendrecht geopend aan de spoorlijn Amsterdam \u2013 Utrecht, die hier de spoorlijn Weesp \u2013 Schiphol kruist.\nDe Johan Cruijff ArenA (destijds Amsterdam ArenA) zou aanvankelijk op Duivendrechts grondgebied worden gebouwd, maar hier voelde Ouder-Amstel niets voor. De ArenA werd uiteindelijk in 1996 boven de Burgemeester Stramanweg gebouwd, net binnen het Amsterdamse grondgebied.\nIn 2006 werd de grens van Amsterdam en Duivendrecht herzien omdat deze soms door kantoren en bedrijven liep. De trainingsvelden van Ajax (naast het nieuwe stadion) kwamen nu ook in Amsterdam te liggen.\nIn 2013 hebben de gemeente Ouder-Amstel en PostNL, in overleg met bedrijven in het gebied, besloten dat een deel van Duivendrecht per 2014 als afzonderlijke woonplaats wordt beschouwd, met de naam \"Amsterdam-Duivendrecht\" en het postcodenummer 1114. Het betreft het gebied tussen de spoorlijn Amsterdam \u2013 Utrecht (de grens met het eigenlijke Duivendrecht), de gemeentegrens van Amsterdam (stadsdeel Oost), de A2 en de grens met Amsterdam Zuidoost. Dit gebied omvat het zuidelijk deel van het bedrijventerrein Amstel Business Park (vroeger Amstel II) (met een oppervlakte van 80 hectare), enkele volkstuinparken, de golfbaan Amsterdam Old Course, Amstelborch / Borchland en het Sportpark De Toekomst.\nKunst.\nVerspreid over het dorp staan kunstzinnige abstracte beelden. Verder waren het landschap en de boerderijen van Duivendrecht een geliefd onderwerp om te schilderen, voor verschillende schilders onder wie Piet Mondriaan die de boerderij Weltevreden schilderde, en Hermanus Koekkoek jr (J. van Couver) (1836-1909), schilder van \"Hollands landschap met molen bij Duivendrecht\". Enkele van Mondriaans schilderijen van Duivendrecht hangen in het Philadelphia Museum of Art (in Philadelphia).\nIn het Dorpshuis van Duivendrecht aan het Dorpsplein worden regelmatig tentoonstellingen en exposities gehouden met schilderijen van verschillende kunstenaars."}
{"id": "10566", "revid": "34450", "url": "https://nl.wikipedia.org/wiki?curid=10566", "title": "Taalunie", "text": "Een taalunie is een organisatie van landen die een gemeenschappelijke taal of verwante talen hebben. Een dergelijke organisatie houdt zich meestal bezig met taalregulering of het komen tot een gemeenschappelijke taal en schrift. Daarnaast hebben deze organisaties vaak een cultureel karakter.\nEr zijn verscheidene taalunies actief in de wereld, waaronder de Nederlandse Taalunie, die het Nederlands reguleert voor zo'n 24 miljoen sprekers. Voor het Frans met zo'n 190 miljoen sprekers is er de Francophonie. Het Portugees heeft de CPLP voor ongeveer 230 miljoen mensen. De Romaanse talen, waar het Frans en het Portugees onder vallen, hebben ook nog een overkoepelende organisatie, de Latijnse Unie. De Turkstalige landen hebben T\u00dcRKSOY, dat zich tot nu toe vooral bezighoudt met het cre\u00ebren van een enkel schrift voor alle Turkse talen, wat niet meevalt, aangezien de 180 miljoen sprekers van een Turkse taal tot nu toe gebruikmaken van vier verschillende schriftsystemen."}
{"id": "10567", "revid": "20055", "url": "https://nl.wikipedia.org/wiki?curid=10567", "title": "Taalunieverdrag", "text": ""}
{"id": "10571", "revid": "780746", "url": "https://nl.wikipedia.org/wiki?curid=10571", "title": "Bosporus (zeestraat)", "text": "De Bosporus (Turks: \"Bo\u011fazi\u00e7i\", \"Karadeniz Bo\u011fazi\") is een zeestraat in Turkije die de Zee van Marmara verbindt met de Zwarte Zee. Aan weerszijden van het zuiden van de zeestraat ligt de stad Istanboel. Op zijn smalst meet de Bosporus 698 meter. De lengte bedraagt 32 kilometer. De diepte varieert van 36 tot 124 meter.\nIn ruime zin wordt de hele verbinding tussen de Middellandse Zee en de Zwarte Zee wel Bosporus genoemd. Dat is inclusief de Zee van Marmara en de Dardanellen. De totale afstand tussen beide zee\u00ebn is 164 zeemijl ofwel circa 304 kilometer.\nHet gebied aan de westkant van de Bosporus ligt in Europa, de oostelijke kant in Azi\u00eb. Daardoor heeft de Bosporus een symbolische betekenis.\nEtymologie.\nDe naam Bosporus komt uit het Grieks (\"\u0392\u03cc\u03c3\u03c0\u03bf\u03c1\u03bf\u03c2\") en duidt op een plaats waar een koe het water oversteekt. De naam is ontstaan door de mythe die vertelt dat het Griekse meisje Io in de gedaante van een koe deze zeestraat overstak. De plaatsnamen Coevorden, Ochsenfurt en Oxford betekenen hetzelfde, maar daar gaat het om echte runderen. De huidige Bosporus is te breed en te diep om het mogelijk te maken dat een rund de oversteek maakt.\nMen sprak vroeger wel van \"Thracische Bosporus\" om onderscheid te maken met de Straat van Kertsj, die toen \"Kimmerische Bosporus\" werd genoemd. In de Griekse mythologie was de Bosporus bekend als 'de zwarte rotsen' waar Jason met zijn Argonauten door moest varen.\nEen andere verklaring voor de naam Bosporus is te vinden in \"Dictionnaire des noms de lieux\" van Louis Deroy en Marianne Mulon. Dit boek herkent in de naam het Griekse woord \"buzo\" (ook te vinden in \"Byzantium\") dat 'samendrukken' betekent. De oevers leken de zee samen te persen.\nGeschiedenis.\nOntstaan.\nDe Bosporus is ontstaan door de overstroming van de Zwarte Zee na de ijstijd.\nTijdens de laatste ijstijd was de Zwarte Zee een enorm zoetwatermeer en was er geen verbinding met de Middellandse Zee. Na de ijstijd is deze verbinding via de Bosporus hersteld. Over het hoe en wanneer dit gebeurd is, bestaan verschillende theorie\u00ebn.\nOudste beschavingen.\nDe Bosporus heeft altijd een grote commerci\u00eble en strategische betekenis gehad. De Griekse stadstaat Athene was bijvoorbeeld in de 5e eeuw voor Christus afhankelijk van graanimporten uit Scythia, het gebied van de Scythen. Daarom onderhield Athene nauwe banden met steden die de Bosporus beheersten, waaronder Byzantium (het latere Istanboel).\nDe Perzische koning Darius I stak de Bosporus over, in een poging om de Scythische ruiters te onderwerpen, en trok verder naar de Donau. Darius stak de zeestraat over met een brug die bestond uit onderling verbonden boten, vermoedelijk op een van de engste punten van de Bosphorus, waar thans de Anadoluhisar\u0131 en Rumelihisar\u0131 staan. Later construeerde ook Xerxes I een soortgelijke brug over de Dardanellen.\nByzantijnse tijd.\nDe strategische betekenis van de Bosporus was een van de factoren bij het besluit van de Romeinse keizer Constantijn om hier zijn nieuwe hoofdstad, Constantinopel, te bouwen in 330 na Christus.\nIn voorbereiding op het beleg van de stad en daarbij de Bosphorus te controleren, bouwden de Ottomaanse Turken fortificaties aan elke zijde van de zeestraat, Anadoluhisar\u0131 (1393) en Rumelihisar\u0131 (1451).\nOttomaanse tijd.\nOp 29 mei 1453 werd Constantinopel door het Ottomaanse Rijk veroverd. \nIn de 16e tot de 18e eeuw gebruikte het Ottomaanse Rijk de Bosporus om hun macht uit te breiden. Hun ambitie was om volledige controle te verwerven over de Zwarte Zee, die zij zagen als een 'Ottomaanse zee'. Deze opeising was een van de aanleidingen voor de Russisch-Turkse Oorlog in de 19e eeuw.\nVijandigheden bij de Bosporus hebben sindsdien plaatsgevonden tijdens de Russisch-Turkse Oorlog (1877-1878), en tijdens de aanval van de geallieerden op Turkije tijdens de Slag om Gallipoli in 1915. Tijdens de Eerste Wereldoorlog koos het Ottomaanse Rijk immers de kant van de centralen samen met Duitsland en Oostenrijk-Hongarije.\n20e eeuw-heden.\nBij het vredesverdrag van S\u00e8vres werd de hele zeestraat met de beide oevers tot internationaal territorium verklaard en onder toezicht van de Volkenbond geplaatst. Het gezag kwam in handen van een internationale commissie, waarin alle grote mogendheden waren vertegenwoordigd, evenals Griekenland en de landen aan de Zwarte Zee. Turkije kreeg pas een vertegenwoordiger in de commissie toen het in 1932 tot de Volkenbond werd toegelaten. In 1936 werd het Verdrag van Montreux gesloten, waarbij Turkije de soevereiniteit over het gebied terugkreeg in ruil voor een gegarandeerde vrije doorvaart.\nTijdens de Tweede Wereldoorlog was Turkije neutraal. De Dardanellen werden gesloten voor schepen die aan het conflict meededen. Joseph Stalin eiste echter op verschillende momenten een concessie om militaire bases te kunnen bouwen. Dit was een van de aanleidingen voor Turkije om uiteindelijk een kant te kiezen en nazi-Duitsland de oorlog te verklaren in februari 1945.\nSindsdien is de Bosporus nog steeds van strategisch belang, vooral voor het transport van Russische olie, die vanuit de haven van onder andere Novorossiejsk, wordt ge\u00ebxporteerd naar West-Europa en de VS.\nBruggen en tunnels.\nEr zijn drie bruggen over de Bosporus: de 1590\u00a0m lange Bosporusbrug uit 1973, de 1510\u00a0m lange Fatih Sultan Mehmetbrug uit 1988 en de 2164 m lange Yavuz Sultan Selimbrug uit 2016.\nTussen mei 2004 en oktober 2013 is een spoortunnel gebouwd, de Marmaray, die het Europese en het Aziatische deel van de stad Istanboel met elkaar verbindt. De totale lengte van de tunnel bedraagt 13,7\u00a0km, waarvan 1,4\u00a0km onder water ligt. Om de drukbevaren scheepvaartroute niet te belemmeren, ligt de tunnel op een diepte van minimaal 55 meter.\nNa 2009 werd naast een spoortunnel eveneens gebouwd aan een autotunnel onder de Bosporus: een consortium van het Turkse Yapi Merkezi en de Zuid-Koreaanse bedrijven Samwhan Corporation en Hanshin maakten op 1 oktober 2009 bekend op zoek te zijn naar financiers voor het project. De Eurazi\u00ebtunnel ging op 22 december 2016 open voor verkeer.\nScheepvaartverkeer.\nHet vrije scheepvaartverkeer door de Bosporus (inclusief de Zee van Marmara en de Dardanellen) is steeds van groot belang geweest voor de grote mogendheden, met name voor Rusland, dat slechts weinig toegang heeft tot de wereldzee\u00ebn. De Bosporus is zelfs de enige route die het gehele jaar toegankelijk is. De noordelijke routes zijn immers in de winter bevroren.\nHoewel de Bosporus tot het Turkse territorium behoort, is internationaal overeengekomen dat onschuldige doorvaart voor alle mogendheden geoorloofd is. Het verdrag waarin dit vastgelegd is, het verdrag van Montreux werd in 1936 getekend door, onder andere, de regeringen van Turkije, de Sovjet-Unie, Roemeni\u00eb, Verenigd Koninkrijk, Frankrijk en Japan. De Verenigde Staten hebben dit verdrag niet ondertekend. De vrije doorvaart van niet-militaire schepen werd gegarandeerd, tenzij Turkije in oorlog was met de landen onder welke vlag het schip voer. Aan marineschepen werden wel beperkingen opgelegd. Hierbij moet worden opgemerkt dat Turkije lid is van de NAVO, vanouds een vijand van Rusland.\nIn 1938 voeren ongeveer 4500 schepen door de Bosporus met een totale lading van 7,5 miljoen ton. Het scheepsverkeer is sindsdien sterk toegenomen; in 2005 waren het er bijna 55.000 met ruim 140 miljoen ton lading. Het aandeel van de schepen met een gevaarlijke lading werd op 10.000 berekend. Veel Russische aardolie wordt ge\u00ebxporteerd in tankers via deze smalle zeeroute. De Turkse regering heeft de plicht de schepen door te laten, maar kan veiligheidseisen stellen zoals het gebruik van een loods en de beperking opleggen dat grote schepen alleen in daglicht mogen varen door de zeestraten en de Zee van Marmara. Om de drukke scheepvaartroute te ontlasten werd in 2011 een plan bekendgemaakt om het Istanboelkanaal aan te leggen. De aanleg hiervan wordt echter nog slechts voorbereid.\nNatuur.\nOndanks het vele verkeer over de Bosporus is er een rijk waterleven en zijn er dolfijnen te zien. Op het punt waar de Bosporus in de Zwarte Zee uitkomt, ligt een belangrijke trekroute voor ooievaars die hier langs van Afrika naar Europa vliegen. Om tegen te gaan dat te veel waterstofsulfide de Zwarte Zee tot een dode zee maakt, overweegt Turkije een megasluis te bouwen."}
{"id": "10573", "revid": "1258204", "url": "https://nl.wikipedia.org/wiki?curid=10573", "title": "Anne Frank", "text": "Annelies Marie (Anne) Frank (Frankfurt am Main, 12 juni 1929 \u2013 Bergen-Belsen, februari 1945) was een Duits en later statenloos Joods meisje dat wereldberoemd is geworden door haar dagboek dat ze schreef tijdens de Tweede Wereldoorlog, toen ze ondergedoken zat in het achterhuis aan de Prinsengracht in Amsterdam. Zij stierf vermoedelijk in februari 1945 aan vlektyfus in het concentratiekamp Bergen-Belsen. Haar offici\u00eble sterfdatum is echter door de Nederlandse autoriteiten vastgesteld op 31 maart 1945. Haar dagboek is postuum gepubliceerd en is een van de meest gelezen boeken ter wereld. Door haar dagboek is Anne Frank internationaal een symbool geworden van de Holocaust, de moord op zes miljoen Joden tijdens de Tweede Wereldoorlog. Anne Frank is opgenomen in de Canon van Nederland als een van de vijftig thema's van de Nederlandse geschiedenis.\nLeven.\nEerste levensjaren.\nAnne Frank werd op 12 juni 1929 in Frankfurt am Main (Duitsland) geboren als tweede dochter van Otto Frank en Edith Frank-Holl\u00e4nder. Haar zus Margot was op dat moment ruim drie jaar oud. De familie Frank was liberaal joods en woonde in een ruime huurwoning aan de Marbachweg 307, gelegen aan de rand van de stad. Terwijl Otto werkte voor het familiebedrijf, de Michael Frank Bank, speelden Margot en Anne met de kinderen in de buurt. Sommigen waren katholiek, anderen protestants of joods. Ze waren nieuwsgierig naar elkaars feesten. Margot werd uitgenodigd op het communiefeest van een van haar vriendinnetjes en als de familie Frank Chanoeka vierde mochten de buurtkinderen soms meedoen.\nAnnes ouders waren gealarmeerd toen in de zomer van 1932 groepen van de Sturmabteilung, getooid met hakenkruizen door de straten van Frankfurt am Main marcheerden. Luidkeels zongen ze: \"Als het Jodenbloed van het mes af spat, dan gaat het eens zo goed\" De Nationaalsocialistische Duitse Arbeiderspartij (NSDAP) van Adolf Hitler was de grootste partij van Duitsland en behaalde bij de verkiezingen van juli 1932 ruim 37% van de stemmen. Een half jaar later kwam Adolf Hitler in Duitsland aan de macht. Het echtpaar Frank besloot te emigreren.\nVan Duitsland naar Amsterdam.\nAnnes vader Otto verhuisde in juli 1933 van het Duitse Frankfurt am Main naar Amsterdam om aan toenemende anti-Joodse maatregelen van de nazi's te ontkomen. Dat het door de economische crisis slecht ging met de bank van de familie Frank was een extra motief. In het centrum van Amsterdam zette Otto een eigen bedrijf op, Opekta genaamd, een filiaal van het in 1928 in Keulen gestichte moederbedrijf Opekta GmbH. Annes moeder Edith Frank en haar oudere zus Margot kwamen eind 1933 in Amsterdam aan, en Anne zelf volgde in februari 1934 na een tijd bij haar grootmoeder Rosa Holl\u00e4nder-Stern in Aken. Het gezin ging wonen aan het Merwedeplein 37-2, in een Amsterdamse nieuwbouwwijk, waar door de economische crisis veel huurhuizen leeg stonden en waar zich veel andere Duits-Joodse vluchtelingen vestigden.\nEen onbezorgde jeugd.\nMargot ging naar de Jekerschool (Jekerstraat 84), Anne naar de Montessorischool (Niersstraat 41), waar ze begon in de kleuterklas. De zusjes leerden Nederlands en pasten zich snel aan hun nieuwe leven aan. Anne had, net als haar zus, al snel een kring van vrienden en vriendinnen, onder wie bijvoorbeeld Hanneli Goslar en Sanne Ledermann, die net als Anne Frank met hun familie vanuit Duitsland naar Nederland gevlucht waren. Anne Frank groeide op in een liberaal joods gezin. De Franks hechtten waarde aan joodse tradities en feestdagen, maar volgden niet alle religieuze voorschriften. Op vrijdagavond werd de familie Frank vaak uitgenodigd bij de Goslars en dan aten ze samen. Annes ouders maakten zich grote zorgen over de ontwikkelingen in nazi-Duitsland, maar lieten daarvan niets merken aan hun dochters. Anne kende onbezorgde jaren. Ze speelde met haar vrienden en vriendinnen, ging zomers geregeld met haar familie naar het strand of op bezoek bij familie in Zwitserland, en in de winter schaatste ze graag.\nToch merkte Anne op dat haar moeder in november 1938 erg somber was. In de nacht van 9 op 10 november 1938 had in Duitsland de Kristallnacht plaatsgevonden, een door de nazi's georganiseerde pogrom. In heel Duitsland werden Joden aangevallen, synagogen in brand gestoken, zo'n 7000 Joodse winkels geplunderd en tal van joodse bezittingen beklad. Twee ooms van moederskant wisten uiteindelijk naar de Verenigde Staten te ontkomen, terwijl Annes oma Rosa Holl\u00e4nder zich in maart 1939 bij de familie Frank op het Merwedeplein voegde. Ze overleed begin 1942 in Amsterdam.\nNederland bezet.\nNadat in mei 1940 het Duitse leger Nederland had bezet, volgde de ene na de andere anti-Joodse maatregel. Zo mochten vanaf januari 1941 de door de nazi's als Joden aangemerkte personen bijvoorbeeld geen bioscopen meer bezoeken. Na de zomervakantie van 1941 stroomde Anne van de lagere school door naar de eerste klas van het Joods Lyceum. Vanaf dat moment was het voor Joden verboden om naar niet-Joodse scholen te gaan. Ook haar zus kwam daardoor op het Joods Lyceum terecht.\nDuitse-Joodse vluchtelingen, onder wie ook Anne Frank en haar familie, werden op 25 november 1941 met de inwerkingtreding van het nieuwe \"Reichsb\u00fcrgergesetz\" hun Duitse nationaliteit ontnomen die ze nog hadden. De familie werd op dat moment staatloos. De Nederlandse nationaliteit is haar nooit verleend, daar die alleen aan levende personen wordt toegekend. Haar vader weigerde na de oorlog de Duitse nationaliteit en naturaliseerde in 1949 tot Nederlander.\nJoden werden steeds meer uit het openbare leven verbannen. Zo moest Anne Frank, net als andere Joden in Nederland vanaf 1 mei 1942 een gele ster dragen.\nOp 12 juni 1942 werd Anne Frank dertien jaar. Haar mooiste verjaardagscadeau was een rood geruit dagboek, waar ze dezelfde dag haar eerste zinnen in schreef: \"Ik zal hoop ik aan jou alles kunnen toevertrouwen, zoals ik het nog nooit aan niemand gekund heb en ik hoop dat je een grote steun voor me zal zijn.\" Drie weken later, op 6 juli 1942 dook Anne met haar familie onder in Het Achterhuis, nadat haar zus de dag ervoor een oproep had ontvangen om in Duitsland 'te gaan werken'. Het Achterhuis was onderdeel van het bedrijfspand \"Opekta\" van haar vader Otto Frank aan de Prinsengracht 263. De deur tussen voorhuis en achterhuis zat verstopt achter een boekenkast. In het voorhuis en in het magazijn werkte personeel, waarvan slechts enkelen op de hoogte waren van de onderduikers: de vier helpers, Miep Gies, Bep Voskuijl, Johannes Kleiman, Victor Kugler en de vader van Bep Voskuijl die de boekenkast had gemaakt. Naar de buitenwereld werd beweerd dat de familie naar Zwitserland was gevlucht.\nOndergedoken in het Achterhuis.\nDe schuilplaats aan de achterzijde van het grachtenpand in hartje Amsterdam werd naar haar ligging \"Het Achterhuis\" genoemd, wat later ook de titel zou worden van haar postuum gepubliceerd dagboek. Anne Frank schuilde daar met haar ouders en zus van 6 juli 1942 tot 4 augustus 1944. Daar zaten in totaal acht mensen ondergedoken: de familie Frank, Hermann van Pels, Auguste van Pels en hun zoon Peter van Pels (die model stonden voor de familie Van Daan in het dagboek) en naderhand ook Fritz Pfeffer, een Joodse tandarts (die model stond voor het dagboekpersonage Dussel). De familie Van Pels en Fritz Pfeffer waren bekenden van de familie Frank en net als zij als Duitse Joden hun vaderland ontvlucht.\nIn het achterhuis moesten Anne Frank en de andere onderduikers overdag muisstil zijn. Anne miste haar vriendinnen en het feit dat ze nooit naar buiten kon. Tijdens deze onderduikjaren werd haar dagboek steeds belangrijker. Anne schreef hierin over het dagelijks leven in het achterhuis, de angst om ontdekt te worden tijdens het onderduiken, haar ontluikende gevoelens voor Peter, de ruzies met haar ouders en andere onderduikers en haar ambities om schrijver te worden. \"Het fijnste van alles vind ik nog dat ik dat wat ik denk en voel tenminste nog op kan schrijven, anders zou ik compleet stikken.\", schreef Anne op 16 maart 1944 in haar dagboek. Het enige stukje natuur dat Anne Frank kon zien vanuit het achterhuis was een paardenkastanje, die in de binnentuin stond. Decennia later zou deze boom de Anne Frankboom genoemd worden. Anne schreef een aantal schriften vol. Na een oproep van minister Bolkestein op Radio Oranje in Londen op 28 maart 1944 om dagboeken te verzamelen die na de oorlog konden worden gepubliceerd, besloot Anne haar dagboek te herschrijven op losse vellen doorslagpapier terwijl ze ook haar gewone dagboek nog bijhield. Anne schreef hierover: \"Natuurlijk stormden ze allemaal direct op mijn dagboek af. Stel je eens voor hoe interessant het zou zijn als ik een roman van het Achterhuis uit zou geven.\" In tien weken schreef ze 324 vellen vol, maar vanwege haar arrestatie kon ze het boek niet meer voltooien. Annes laatste dagboekaantekening was van 1 augustus 1944.\nOntdekking.\nDrie dagen later werden de onderduikers na meer dan twee jaar (25 maanden) ontdekt. Ze werden op 4 augustus 1944 door de \"Sicherheitsdienst\" en Nederlandse politieagenten gearresteerd. SS-Hauptscharf\u00fchrer Karl Silberbauer had de leiding. Lange tijd werd gedacht dat de onderduikers verraden waren, al was niet bekend door wie. In 2016 publiceerde de Anne Frank Stichting de resultaten van een nieuw onderzoek, waarin wordt verondersteld dat de onderduikers misschien bij toeval werden ontdekt.\nDe dagboekpapieren (de notitieboeken en losse vellen) werden na de arrestatie gevonden op de vloer van het achterhuis door twee personeelsleden die tot de helpers van de onderduikers behoorden: Miep Gies en Bep Voskuijl (die model stond voor Elly Vossen in het dagboek). Miep Gies verstopte ze in haar bureaula in de hoop ze ooit aan Anne terug te kunnen geven.\nNadat zij waren gearresteerd werden de onderduikers en twee andere helpers, Victor Kugler en Johannes Kleiman, naar het SD-gebouw aan de Euterpestraat Amsterdam-Zuid gereden. Na enige tijd in een kamer met andere gevangenen te hebben gezeten, werden Kugler en Kleiman naar het Huis van Bewaring aan de Amstelveenseweg gebracht. Het was de laatste keer dat de onderduikers (behalve Otto Frank, die de oorlog overleefde) hun vrienden zagen. De onderduikers werden naar de gevangenis aan het Kleine-Gartmanplantsoen gebracht.\nDeportatie.\nOp 8 augustus 1944 werden de acht onderduikers uit het achterhuis naar het Centraal Station van Amsterdam vervoerd en per trein gedeporteerd. 's Middags kwam de trein op zijn bestemming aan in kamp Westerbork.\nOmdat ze zich niet vrijwillig voor 'tewerkstelling in Duitsland' (in werkelijkheid: voor massavernietiging) hadden gemeld maar waren ondergedoken werden ze in de strafbarak gezet. Gevangenen in de strafbarak kregen minder eten en moesten harder werken dan andere gevangenen. Hun werk bestond uit de demontage van afgedankte batterijen in de werkbarakken van barak 56.\nZondagochtend 3 september 1944 werden ongeveer duizend mensen per trein naar het oosten gedeporteerd. Een selectieleider kwam de avond tevoren naar de strafbarak, waar hij de namen op zijn lijst voorlas. Ook de onderduikers uit het achterhuis hoorden daarbij. Het was de laatste trein die vanuit Westerbork naar Auschwitz zou vertrekken.\nOp 5 september kwam de trein in het vernietigingskamp Auschwitz-Birkenau aan. De acht onderduikers doorstonden de beruchte selectie voor de gaskamers. Vervolgens werden de mannen van de vrouwen gescheiden. Otto Frank, Hermann van Pels, Peter van Pels en Fritz Pfeffer werden naar het nabijgelegen kamp Auschwitz I weggevoerd. Anne, Margot, moeder Edith en Auguste van Pels bleven achter in het vrouwenkamp van Birkenau. Na enige tijd kreeg Anne schurft. Ze werd in het zogenaamde \"Kr\u00e4tzeblock\" (schurftblok) ondergebracht dat door een hoge muur gescheiden was van de rest van het kamp. Margot ging met haar mee.\nOverlijden.\nOp 28 oktober 1944 vertrok een transport met 1308 vrouwen uit Birkenau naar het concentratiekamp Bergen-Belsen. Waarschijnlijk maakten ook Anne en Margot daar onderdeel van uit. Edith bleef achter en stierf op 6 januari 1945. In Bergen-Belsen waren Anne en Margot erg verzwakt en werden naar de ziekenbarak overgebracht, waar ze naast elkaar lagen. Ze kregen hoge koorts. In februari 1945 overleed Margot, enkele dagen later overleed ook Anne, waarschijnlijk aan de gevolgen van vlektyfus. In die periode lieten naar schatting 17.000 gevangenen het leven in Bergen-Belsen. Van een kamp-administratie was toen geen sprake meer, zodat de exacte overlijdensdata van Anne en Margot niet te achterhalen zijn. Het Rode Kruis nam in 1954 (dus negen jaar na hun overlijden) aan dat het 'ergens tussen 1 en 31 maart' geweest moest zijn. De offici\u00eble overlijdensakte uit datzelfde jaar vermeldt 31 maart 1945. In \"De Dagboeken van Anne Frank\" schreven de historici David Barnouw en Gerrold van der Stroom in 1986 dat Anne en haar zus Margot waarschijnlijk eind februari, begin maart 1945 overleden. Zij baseerden zich op de schriftelijke verklaring van Lientje Brilleslijper van 11 november 1945, waarin ze \"omstreeks eind februari, begin maart 1945\" als overlijdensdatum aangaf. Lientje Brilleslijper en haar zus Janny hadden Anne en Margot in de laatste periode in Bergen-Belsen meegemaakt. Ook documentairemaker Willy Lindwer (\"De laatste zeven maanden\", 1988) die Janny Brilleslijper interviewde, ging uit van eind februari, begin maart 1945, net als biografe Melissa M\u00fcller en andere journalisten en historici. Later onderzoek ging ervan uit dat een sterfdatum eerder in februari waarschijnlijker is. Haar moeder Edith overleed in januari 1945 in Auschwitz, door ziekte en verzwakking. Van de acht onderduikers in het achterhuis overleefde alleen Otto Frank de Holocaust.\nWerk.\nDagboek: Het Achterhuis.\nAnne Frank schreef haar dagboek in de vorm van brieven aan een fictieve vriendin Kitty. Ze schreef: 'Ik zal hoop ik aan jou alles kunnen toevertrouwen, zoals ik het nog aan niemand gekund heb, en ik hoop dat je een grote steun voor me zult zijn.'\nNadat Anne en haar familie verraden waren en werden gedeporteerd, heeft helpster Miep Gies de dagboekpapieren bewaard. Gies gaf het dagboek na de oorlog aan de vader van Anne, Otto Frank, die als enige het vernietigingskamp overleefde. Otto Frank publiceerde het boek in 1947 onder de titel \"Het Achterhuis\". Daarin is niet alleen Annes herschreven versie opgenomen, maar Otto voegde er vanaf 29 maart 1944 ook Annes originele dagboekteksten aan toe. Ook heeft hij soms stukken die Anne in haar herschreven versie had weggelaten weer toegevoegd. Het Achterhuis is sindsdien een van de meest gelezen boeken ter wereld geworden.\nHet Achterhuis hoort tot de Nederlandse literatuur en is een boek gebaseerd op dagboekaantekeningen.\nAnder literair werk.\nAnne Frank schreef naast \"Het Achterhuis\" ook 34 korte verhaaltjes, over haar schooltijd, gebeurtenissen in het Achterhuis en zelf verzonnen sprookjes, dat is gepubliceerd onder de titel \"Verhaaltjes, en gebeurtenissen uit het Achterhuis\".\nIn 2004 verscheen het \"Mooie-zinnenboek\". Op aanraden van haar vader had Anne (in een kasboek) fragmenten overgeschreven uit de vele boeken die zij op haar onderduikadres las. Het gaat om fragmenten en versjes die haar bijzonder troffen. In de meeste gevallen betreft het volwassenenliteratuur in het Nederlands, Duits en Engels. Het boek bevat facsimilia van Annes originele handschrift met daarnaast de gedrukte tekst. Het manuscript werd al tentoongesteld in het Anne Frank Huis en in het buitenland, maar verscheen niet eerder in druk.\nVerspreid zijn enkele gedichten van Anne verschenen die niet zijn gebundeld. Verder staat op haar naam het boek \"Verhaaltjes, en gebeurtenissen uit het achterhuis\".\nHerinneringscentra.\nDe herinnering aan Anne Frank wordt levend gehouden door verschillende stichtingen en musea. In Nederland beheert de Anne Frank Stichting het Anne Frank Huis. Sinds enige tijd werkt deze stichting samen met het Anne Frank Zentrum in Berlijn. In 1963 richtte Otto Frank het Anne Frank Fonds op, gevestigd in Bazel. Het fonds beheert de auteursrechten van de geschriften van Anne Frank en houdt zich bezig met de uitgave van het dagboek in diverse talen. Het fonds ondersteunt wereldwijd projecten op het gebied van mensenrechten, racisme, discriminatie en antisemitisme en is betrokken bij de Bildungsst\u00e4tte Anne Frank in Frankfurt am Main. In de Verenigde Staten is het Anne Frank Center for Mutual Respect actief, dat zijn hoofdkantoor in New York heeft.\nMonumenten.\nIn 1960 werd een beeld van Anne Frank op het Janskerkhof in Utrecht onthuld. In 1977 is een ander beeld van haar op de Westermarkt in Amsterdam geplaatst, vlak bij het onderduikadres. Op 9 juli 2005 werd op het Merwedeplein in Amsterdam, waar de familie Frank van 1933 tot 1942 woonde, nog een ander beeld onthuld ter nagedachtenis aan haar noodgedwongen vertrek van het plein waar ze meer dan acht jaar had gewoond.\nIn mei 2009 werd besloten voor Anne Frank, haar zuster Margot en haar moeder Edith elk een monumentje op te richten in Aken in Duitsland, de laatste woonplaats voor hun komst naar Nederland. De Keulse kunstenaar Gunter Demnig zou drie messing herinneringsplaatjes wijden in het trottoir voor de woning waar de drie in 1933 bij Ediths moeder woonden, voor hun vlucht naar Nederland. Eerder liet Demnig her en der in de Bondsrepubliek, tot mei 2009 al zo'n 17.000 plaatjes, zogenoemde \"Stolpersteine\" (struikelstenen), plaatsen als kleine monumenten voor de slachtoffers van de nazi's.\nSinds februari 2015 liggen er ook Stolpersteine op de stoep voor het Amsterdamse woonadres van de familie Frank, Merwedeplein 37 II.\nIn de vroegere Jodenbuurt is een straat naar Anne Frank genoemd. De Montessorischool in Amsterdam, waar Anne Frank in 1941 moest vertrekken omdat ze Joods was, heet nu \"6e Openbare Montessori Basisschool Anne Frank\". 's-Hertogenbosch heeft op het Anne Frankplein in 2020 het Anne Frankmonument \"Monument voor vrijheid\" van Anne Wenzel laten plaatsen.\nNominatie grootste Nederlander.\nIn 2004 werd Anne Frank genomineerd voor het televisieprogramma \"De grootste Nederlander\". Voor de organiserende omroep KRO was dit aanleiding om voor te stellen Anne Frank postuum te naturaliseren. Dit voorstel werd door een aantal Tweede Kamerleden gesteund. Volgens de Nederlandse wet komen echter alleen levende personen in aanmerking voor naturalisatie. Naar de mening van de Anne Frank Stichting, die onder meer het huis beheert waar Anne Frank ondergedoken heeft gezeten, wordt Anne Frank allang als Nederlands staatsburger beschouwd omdat ze in Nederland opgroeide en in Nederland haar literaire werk schreef.\nDe KRO besloot daarop de nominatie van de formeel staatloze Anne Frank in stand te houden, te meer omdat het bezit van de Nederlandse nationaliteit bij de verkiezing van De grootste Nederlander er niet echt toe zou doen. Ze eindigde op de 8ste plaats in de slotverkiezing.\nBij een soortgelijk televisieprogramma in Duitsland (\"Unsere Besten\" voor de verkiezing van de grootste Duitser) werd Anne Frank eveneens genomineerd. Zij eindigde hier op de 134ste plaats.\nToneel en film.\nEr zijn diverse films en toneelstukken op Anne en haar dagboek gebaseerd. Het eerste, door het echtpaar Frances Goodrich en Alfred Hackett geschreven, toneelstuk kwam uit in 1955, onder de titel \"The Diary of Anne Frank\". Dit toneelstuk won een Pulitzerprijs. In 1959 verscheen de gelijknamige verfilming, die op haar beurt drie Oscars won. Een Nederlandse versie van het toneelstuk ging, onder regie van Karl Guttmann, op 27 november 1956 in premi\u00e8re in het bijzijn van koningin Juliana als \"Het Dagboek van Anne Frank\". Een nieuwe versie van het eerste toneelstuk kwam in 1984 uit in Nederland, onder regie van Jeroen Krabb\u00e9. In 1997 verscheen een door Wendy Kesselman grondig herschreven versie van het eerste toneelstuk op Broadway met Natalie Portman in de hoofdrol. In 1995 kwam de documentaire \"Anne Frank Remembered\" uit en in 2001 de film \"\".\nVan november 2010 tot februari 2011 was een muzikale bewerking van het dagboek in de Nederlandse en Belgische theaters te zien. Het muziektheaterstuk \"Je Anne\", met in de hoofdrollen Thom Hoffman en Abke Bruins, werd geproduceerd door Mark Vijn.\nIn het Theater Amsterdam liep van 8 mei 2014 tot januari 2016 het toneelstuk \"Anne\" dat geschreven was door Leon de Winter en Jessica Durlacher. In 2016 ging de Duitse film \"Das Tagebuch der Anne Frank\" in premi\u00e8re.\nDe animatiefilm \"Where Is Anne Frank\" van regisseur Ari Folman ging in juli 2021 in premi\u00e8re op het Filmfestival Cannes en is vanaf begin 2022 in de Nederlandse bioscopen te zien.\nIn 2023 bracht National Geographic de mini-serie \"A Small Light\" uit.\nTelevisieseries.\nVerder is er nog de YouTube-serie Anne Frank videodagboek uit 2020.\nVernoemd naar Anne Frank.\nOnder meer"}
{"id": "10579", "revid": "66814064", "url": "https://nl.wikipedia.org/wiki?curid=10579", "title": "Panamarenko", "text": "Panamarenko, de artiestennaam van Henri Van Herwegen (Antwerpen, 5 februari 1940 \u2013 Brakel, 14 december 2019) was een Belgisch beeldhouwer. Hij wordt beschouwd als een van de voornaamste Belgische beeldhouwers uit de tweede helft van de 20e eeuw. Hij maakte veel assemblages die met vliegen te maken hebben.\nPanamarenko is een pseudoniem en een samentrekking van \"\"Pan Am\"erican \"Air\"lines \"and\" \"Co\"mpany\". Er was echter ook een Russische oud-generaal, politicus-ambassadeur in de Koude Oorlog met de naam Panamarenko (uitgesproken als \"Panamarenko\"). De kunstenaar Henri Van Herwegen hoorde deze naam op de radio.\nLeven, werk en dood.\nDe vader van Henri Van Herwegen was elektro-ingenieur, lid van een communistischgezinde familie. Een van hen was zelfs leider van de Belgische communisten en kwam in de oorlog om door een V-1 (vliegende bom). Zijn grootvader was architect. Zo geraakte hij van jongs af aan vertrouwd met techniek en ruimtelijke constructies. Van 1955 tot 1960 studeerde hij aan de Antwerpse Academie en in 1963 gaf hij daar ook zijn eerste solotentoonstelling. Vanaf 1965 begon hij, samen met Yoshio Nakajima, Hugo Heyrman, Wout Vercammen en Bernd Lohaus met het organiseren van happenings in de publieke ruimte.\nVoor 1968 leunde hij aan bij de popart, maar hij raakte al gauw in de ban van het vliegtuig en vliegen op eigen kracht. Aldus ontstonden, sinds 1970, zijn schaalmodellen van talrijke imaginaire voertuigen, vliegtuigen, ballonnen of helikopters in alle mogelijke origineel-verrassende vormen. Het zijn evenveel varianten op de droom van het vliegen van de mythologische figuur Icarus. Of deze tuigen echt kunnen vliegen is deel van het mysterie en de aantrekkingskracht.\nIn de periode 1969-1971 bouwde hij de zeppelin \"The Aeromodeller\", en in 1990 de eerste \"Archaeopterix\" (een intelligente kip) naar het model van een prehistorische vogel. In 1996 presenteerde hij de duikboot \"Pahama Novaya Zemblaya\". Intussen is hij ook internationaal doorgebroken en organiseerde hij eenmanstentoonstellingen in Londen, Bazel (in 2000) en in New York (2001). In 2003 werd zijn beeld \"Pepto Bismo\" in Antwerpen op het Sint-Jansplein ingehuldigd.\nConservator Jan Hoet besteedde bijzondere aandacht aan deze kunstenaar, in het Gentse SMAK-museum. In 2002 opende Panamarenko in Borgerhout (Antwerpen) zijn nieuwe atelier, de Antwerpse Luchtschipbouw.\nHij heeft ook een beeld in Koksijde gemaakt, \"Brazil\", bij het gemeentehuis daar.\nIn 2005, bij de opening van een grote overzichtstentoonstelling van zijn werk in Brussel, kondigde Panamarenko aan zich als actief kunstenaar terug te trekken.\nPanamarenko trouwde op 18 oktober 2003 met Eveline Hoorens, die aan het hoofd staat van koffiebranderij Hoorens en verhuisde naar Sint-Maria-Oudenhove. De koffiebranderij bracht een Panamarenko-koffiem\u00e9lange, de \"Panamajumbo\" op de markt.\nPanamarenko sukkelde de laatste jaren van zijn leven met zijn gezondheid en overleed uiteindelijk op 14 december 2019 in Brakel.\nHuis.\nDe kunstenaar schonk begin januari 2007 zijn vroegere woning met atelier en inboedel aan het Museum van Hedendaagse Kunst Antwerpen (M HKA) dat de verbouwing en ontsluiting realiseerde met steun van het Ministerie van Cultuur. Het Panamarenko Collectief van Paul Morrens zette zich in voor het behoud van het pand. De woning met atelier is gesitueerd te Antwerpen in een hoekhuis in de Biekorfstraat, vlak bij het Sint-Jansplein. Architect en kunstenaar Luc Deleu, een huisvriend van Panamarenko, heeft de verbouwing geleid. De geraamde kostprijs was 260.000 euro. Sinds 2004 stond het huis leeg maar de inboedel bleef intact zoals het meubilair, de huisraad en de planten, maar ook onderdelen en gereedschappen waaruit kunstwerken ontstonden. Tal van rugzakvliegers, vliegende tapijten en prehistorische kippen werden op deze plek bedacht en gemaakt.\nMen streeft naar een open, levendig museaal huis waar de lichtjes excentrieke biotoop van Panamarenko tot leven komt. Het M HKA verhuurt het gerenoveerde pand aan het Panamarenko Collectief dat verantwoordelijk is voor het dagelijks beheer en de publiekswerking.\nOp 7 juli 2011 werd, naar de wens van Panamarenko, een helikopterplatform op het huis ge\u00efnstalleerd. Het is niet de bedoeling dat er echt helikopters zouden gaan landen, maar een kleine helikopter zou er inderdaad op passen.\nHet atelier wordt in 2013 geopend voor het publiek, te bezoeken op afspraak via het M HKA.\nHasselt.\nDe stad Hasselt in Belgisch-Limburg kocht het werk \"Batopillo\" aan dat begin februari 2007 zijn plaats kreeg in de Hasseltse binnenstad (op de hoek van de Botermarkt en de Zuivelmarkt). \"Batopillo\" is een figuur die met kleine propellers op zijn rug het luchtruim tracht te veroveren. Deze \"Batopillo\" is ondertussen geland op een drie meter hoge metalen zuil. De plaatsing van dit kunstwerk is de eerste stap in een stedelijke campagne om kwaliteitsvolle actuele kunst van gerenommeerde kunstenaars in de openbare stedelijke ruimte te plaatsen."}
{"id": "10580", "revid": "474", "url": "https://nl.wikipedia.org/wiki?curid=10580", "title": "Staatsraad (ambt)", "text": ""}
{"id": "10581", "revid": "221150", "url": "https://nl.wikipedia.org/wiki?curid=10581", "title": "Rein Jan Hoekstra", "text": "Rein Jan Hoekstra (Dokkum, 25 november 1941) is een Nederlands jurist. Hij was lid van de Nederlandse Raad van State. Hoekstra komt van oorsprong uit de Anti-Revolutionaire Partij en is lid van het CDA.\nLevensloop.\nNa het behalen van het diploma gymnasium-A te Stadskanaal, studeerde Hoekstra rechtsgeleerdheid aan de Rijksuniversiteit Groningen (doctoraal examen in 1965). Tot 1970 was hij advocaat en procureur te Rotterdam. Van 1970 tot 1975 was hij medewerker bij de Stafafdeling Grondwetszaken van het Ministerie van Binnenlandse Zaken (adjunct-secretaris commissie-Cals-Donner).\nIn 1975 trad hij in dienst van het ministerie van Algemene Zaken als raadadviseur in het Kabinet van de Minister-President. In 1986 werd hij benoemd tot secretaris-generaal van dit ministerie. Van 1991 tot 1994 was hij tevens co\u00f6rdinator van inlichtingen- en veiligheidsdiensten. In 1994 werd hij lid van de Raad van State, wat hij tot zijn 70ste bleef.\nHij bekleedde en bekleedt tal van bestuursfuncties. Hij is onder andere kantonrechter-plaatsvervanger in Den Haag, voorzitter van het Bestuur van het Wetenschappelijk Instituut van het CDA, en voorzitter van het bestuur van de Vereniging van Verzelfstandigde Rijksmusea. Hij was lid van de \"Commissie Feitenonderzoek Veiligheid en beveiliging Pim Fortuyn\", ook wel de \"commissie-Van den Haak\" genoemd, die de beveiliging van Pim Fortuyn onderzocht.\nHoekstra was een van de adviseurs die Prinses M\u00e1xima kennis liet maken met het staatsrecht in Nederland.\nHoekstra is gehuwd en woont in Den Haag.\nNationale Conventie.\nVanaf 2 februari 2006 was Hoekstra voorzitter van de Nationale Conventie, ingesteld door de ministerraad van 22 december 2005. Samen met veertien andere wetenschappers en deskundigen boog Hoekstra zich in deze commissie over de inrichting van het nationaal politieke stelsel, ook wel bekend als de bestuurlijke vernieuwing. Doel was een bijdrage te leveren aan het herstellen van het vertrouwen van de burger in de politiek. Door sceptici werd de Conventie echter gezien als het speeltje van D66 in de coalitie en toen deze partij voortijdig vertrok, was niemand nog in Hoekstra's eindrapport ge\u00efnteresseerd. Met de aanbevelingen is dan ook niets gedaan.\nInformateur en verkenner.\nOp 15 april 2003 werd Hoekstra door Koningin Beatrix benoemd tot \"informateur\", samen met Frits Korthals Altes. Hun opdracht was de mogelijkheden te onderzoeken van een meerderheidskabinet bestaande uit CDA, VVD en \u00e9\u00e9n of meer andere partijen.\nOp 25 november 2006 werd Hoekstra door Koningin Beatrix benoemd tot \" 'verkenner' \" voor de vorming van een kabinet als eerste informateur tijdens de kabinetsformatie 2006-2007. Zijn opdracht luidde: \"Op korte termijn onderzoeken welke mogelijkheden op basis van de verkiezingsuitslag aanwezig zijn voor de vorming van een kabinet dat mag rekenen op een vruchtbare samenwerking met de Staten-Generaal.\"\nCommissie Hoekstra inzake IGZ.\nIn opdracht van minister Ab Klink bracht in mei 2010 een commissie onder leiding van Rein Jan Hoekstra rapport uit inzake het functioneren van de IGZ in de affaire Jansen Steur. De titel van het rapport is \"Angel en Antenne\". De Commissie steunde de eerdere conclusies van de commissie Lemstra.\nCommissie Hoekstra inzake Vestia.\nOp 14 januari 2013 concludeerde de commissie dat het ministerie van Binnenlandse Zaken en de Raad van Toezicht eerder hadden kunnen en moeten ingrijpen bij woningcorporatie Vestia. De belangrijkste conclusies op een rij:\nDe commissie pleit nu voor meer controles bij woningcorporaties. Ook zou er een aparte organisatie moeten komen die ingrijpt bij corporaties als het misgaat.\nRapport Hoekstra inzake tuchtrecht advocatuur.\nNa een interim-rapport in juni 2012, verscheen op 22 januari 2013 het eindrapport van Hoekstra inzake toezicht op advocaten. Hij deed dit op verzoek van de Nederlandse Orde van Advocaten. In het rapport pleit hij voor onafhankelijke toezichthouders.\nRapport Hoekstra &amp; Frijns inzake de nationalisatie van SNS.\nOp 23 januari 2014 werd hun rapport aangeboden. Zowel het ministerie van Financi\u00ebn als De Nederlandsche Bank heeft in de jaren voorafgaand aan de nationalisatie van SNS Reaal gefaald volgens de Evaluatiecommissie Nationalisatie SNS Reaal.\nCommissie Hoekstra inzake Bart van U..\nOver het falend justiti\u00eble opsporingsapparaat na de moord op minister van staat Els Borst in februari 2014 verscheen in 2015 het rapport van de commissie Hoekstra \"De zaak Bart van U.\" Acht jaar na het verschijnen van dit rapport verklaarde Hoekstra, dat er vrijwel niets is veranderd in de aanpak van verwarde, gevaarlijke personen."}
{"id": "10582", "revid": "68342550", "url": "https://nl.wikipedia.org/wiki?curid=10582", "title": "Frits Korthals Altes", "text": "Frederik (Frits) Korthals Altes (Amsterdam, 15 mei 1931) is een Nederlands voormalig politicus van de Volkspartij voor Vrijheid en Democratie (VVD) en jurist en minister van staat sinds 2001. Korthals Altes was partijvoorzitter van de VVD van 1975 tot 1981 en minister van Justitie in de kabinetten-Lubbers I en II van 1982 tot 1989. Hij was later lid van de Eerste Kamer van 1991 tot 2001 en fractievoorzitter in de Eerste Kamer van 1995 tot 1997 en voorzitter van de Eerste Kamer van 1997 tot 2001.\nLevensloop.\nKorthals Altes volgde lager onderwijs aan de Openluchtschool te Amsterdam, van september 1937 tot juli 1943. Na het behalen van het diploma gymnasium-A (deels aan het Barlaeus Gymnasium te Amsterdam, deels aan het Murmelliusgymnasium te Alkmaar) studeerde hij rechten aan de Rijksuniversiteit Leiden waar hij lid werd van LSV Minerva. Op 2 april 1950 werd hij Remonstrants. Hij behaalde zijn doctoraal examen Nederlands recht in 1957 waarna hij als advocaat werkzaam was in Rotterdam. Van 1975 tot 1981 was hij voorzitter van de VVD en van 1981 tot 1982 lid van de Eerste Kamer der Staten-Generaal.\nVan 4 november 1982 tot 7 november 1989 was hij minister van Justitie in het eerste en tweede kabinet-Lubbers. In 1985 stelde hij als minister voor seks met jongeren vanaf twaalf jaar te legaliseren. Tevens vervulde hij in 1986 na het overlijden van minister Koos Rietkerk enige weken de functie van minister van Binnenlandse Zaken.\nVan 1989 tot 1991 was hij lid van de Tweede Kamer en aansluitend lid van de Eerste Kamer der Staten-Generaal, sinds 1997 als voorzitter. Tussen 1990 tot 1996 was hij wederom actief als advocaat in Rotterdam. Korthals Altes werd na zijn afscheid als lid en voorzitter van de Eerste Kamer op 26 oktober 2001 benoemd tot minister van staat. Hij bekleedde en bekleedt tal van bestuursfuncties en commissariaten.\nOp 15 april 2003 werd hij door de Koningin benoemd tot informateur, samen met Rein Jan Hoekstra. Hun opdracht was de mogelijkheden te onderzoeken van een meerderheidskabinet bestaande uit CDA, VVD en \u00e9\u00e9n of meer andere partijen. Ze slaagden erin om D66 over te halen aan deze coalitie deel te nemen, de eerste keer dat D66 deelnam aan een centrumrechts kabinet.\nPersoonlijk.\nKorthals Altes stamt uit het in het \"Nederland's Patriciaat\" opgenomen geslacht Altes. Hij is de zoon van mr. Everhard Korthals Altes (1898-1981), raadsheer in de Hoge Raad der Nederlanden, en Mary s'Jacob (1903-2007), oud-lid van het hoofdbestuur van de Vereniging Tesselschade-Arbeid Adelt te Amsterdam en telg uit het geslacht s'Jacob. Korthals Altes is getrouwd. Uit zijn eerste huwelijk dat door echtscheiding werd be\u00ebindigd kreeg hij drie zonen. Hierna hertrouwde hij."}
{"id": "10583", "revid": "10033", "url": "https://nl.wikipedia.org/wiki?curid=10583", "title": "Meerderheidskabinet", "text": "Een meerderheidskabinet is een kabinet dat gevormd wordt door een politieke partij of politieke partijen die gezamenlijk een meerderheid van ten minste de helft plus een van het totaal aantal zetels in het parlement hebben. In de Nederlandse Tweede Kamer zijn daarvoor 76 zetels van de 150 zetels voor nodig. In Belgi\u00eb wordt de term \"meerderheid\" gebruikt voor de coalitie van partijen, die het meerderheidskabinet vormen.\nEen minderheidskabinet heeft in tegenstelling tot een meerderheidskabinet geen voldoende steun in het parlement en zal daarom eerst onderzoeken of zijn wetten gesteund zullen worden. Nederland kent een parlementaire geschiedenis van meerderheidskabinetten. Toch is het meerdere malen voorgekomen dat een minderheidskabinet werd gevormd."}
{"id": "10584", "revid": "796579", "url": "https://nl.wikipedia.org/wiki?curid=10584", "title": "Informateur", "text": "Een informateur is iemand die in het kader van de regeringsformatie de mogelijkheden onderzoekt voor de vorming van een kabinet. Ze worden ingezet bij de kabinetsformatie in Nederland en de regeringsformatie in Belgi\u00eb\nDe informateurs zijn meestal afkomstig van de politieke partijen die de kern van het vermoedelijke nieuwe kabinet vormen of van de partij die het grootste is geworden of de meeste winst heeft behaald bij de verkiezingen. Vaak zijn het relatieve buitenstaanders, die tijdelijk in de schijnwerpers komen te staan. Hun aanstelling wordt vaak als eervol ervaren, hoewel ervaring, deskundigheid en keuze een belangrijke rol kunnen spelen in het hele traject.\nHet werk van een informateur kan voorafgegaan worden door dat van een verkenner (in Nederland vanaf 2012) of de koning(in) (in Nederland tot 2012 en in Belgi\u00eb).\nBelgi\u00eb.\nNergens staan er bepalingen betreffende de informateur. De Koning der Belgen kan naar eigen goeddunken iemand aanwijzen.\nMeestal is dit een politicus. Hierbij laat de Koning zich meestal leiden door de partij met het beste resultaat in de verkiezingen. Dikwijls is het ook een persoon van een ander taalgebied.\nDeze informateur brengt op regelmatige tijdstippen verslag uit aan de Koning en stelt na zijn opdracht ook een formateur voor aan de Koning, die deze dan kan benoemen.\nHij tast de mogelijke coalities af en start gesprekken met woordvoerders van politieke partijen om te polsen of er een akkoord mogelijk is tussen de desbetreffende partijen.\nNederland.\nStaatsrechtelijk gezien is nergens voorgeschreven hoe een informateur dient te opereren. De informateur speelt vaak een rol in de verkennende fase of informatiefase.\nVerkennende fase.\nSinds 2012 wordt de eerste verkennende fase gedaan door de verkenner. Deze inventariseert hoe de partijen in de formatie staan en welke combinaties mogelijk zijn. Na die inventarisatie vindt dan een debat plaats, waarna een informateur aangewezen wordt voor de informatiefase waarin onderhandeld wordt.\nAls de onderhandelingen mislukken, kan er behoefte zijn aan een nadere verkenning van de mogelijkheden. Hiervoor wordt dan een informateur aangewezen.\nInformatiefase.\nEen informateur krijgt alle aan de verkenner(s) uitgebrachte adviezen. Vervolgens voert hij of zij gesprekken met politici, deskundigen de fractievoorzitters van de partijen die wellicht samen een kabinet kunnen vormen. De informateur kijkt welke problemen er daarbij overwonnen moeten worden. Hoe ver deze opdracht reikt, hangt af van de verkiezingsuitslagen. Als twee partijen een duidelijke meerderheid hebben en het eens zijn, kan de informateur een beperkte opdracht krijgen. In een verslag adviseert hij of zij de Kamer welk nieuw kabinet een goede kans van slagen heeft. De Kamer kan de informateur verzoeken zijn of haar advies in een debat toe te lichten.\nAls regel spreekt de informatie-opdracht van een kabinet \"dat kan rekenen op een vruchtbare samenwerking met de Staten-Generaal\". In de praktijk betekent dit dat de mogelijkheden van een meerderheidskabinet moeten worden onderzocht. Vaak bestaat een dergelijk kabinet uit meerdere fracties in de Tweede Kamer welke een coalitie aangaan en vervolgens de ministers en staatssecretarissen leveren in het kabinet.\nDe opdracht kan ook zo ruim zijn dat de informateur het regeerakkoord opstelt. Ook kan hiervoor een nieuwe of extra informateur worden aangesteld. De informateur(s) onderhandelen met de beoogde coalitiepartijen over de gezamenlijke en tegenstrijdige belangen. Als men het eens is, worden de afspraken vastgelegd in het akkoord.\nAls een informateur geslaagd is in de onderhandelingen, kan deze een formateur aanbevelen. De formateur gaat vervolgens op zoek naar de bewindslieden voor het gevormde kabinet\nGemeentelijk en provinciaal niveau.\nZeker na de invoering van de Wet dualisering gemeentebestuur in 2002 en de Wet dualisering provinciebestuur in 2003, waarbij in gemeenten en provincie het dagelijks en algemeen bestuur uit elkaar zijn gehaald, hebben ook hier de verkenner, informateur en de formateur hun intrede gedaan. Inmiddels wordt er vaak van buiten een informateur aangesteld door de betrokken partijen om hen zo als een meer neutraal 'voorzitter' te ondersteunen in het formatieproces voor een nieuw college van burgemeester en wethouders c.q. College van Gedeputeerde Staten en de coalitie-onderhandelingen. Na de gemeenteraadsverkiezingen van 2018 was dit in een derde van de gemeenten het geval."}
{"id": "10585", "revid": "231402", "url": "https://nl.wikipedia.org/wiki?curid=10585", "title": "Berbertalen", "text": "De Berbertalen, ook bekend als het Berbers of Tamazight, is een taal of een groep verwante talen die een tak van de Afro-Aziatische taalfamilie vormen en worden gesproken in 10 landen in Noord-Afrika. Het taalgebied strekt zich uit van Marokko in het westen tot en met het Egyptische Siwa in het oosten, en van de Middellandse Zee in het noorden tot Niger in het zuiden. De meeste sprekers bevinden zich echter in Marokko, Algerije en Libi\u00eb.\nDe Noord-Afrikaanse taal wordt gesproken door ongeveer de helft van de Marokkanen, een derde van de Algerijnen en een vijfde van de Libi\u00ebrs. Het totaal aantal sprekers van de talen is moeilijk te bepalen omdat veel landen in de Maghreb geen gegevens over taal opnemen in hun volkstellingen. Het aantal wordt geschat tussen de dertig en veertig miljoen, exclusief de kleinere groepen die onder andere wonen in Tunesi\u00eb, Mali, maar ook in Spanje, Frankrijk, Nederland, Belgi\u00eb, Canada en de VS.\nNaam.\n\"Tamazight\" is de eigennaam voor de taal van de mensen die zichzelf \"Imazighen\" noemen, dat wil zeggen, 'vrije mensen'. Het mannelijk enkelvoud van \"Imazighen\" is \"Amazigh\", het vrouwelijk enkelvoud is \"Tamazight\"; omdat de taal als vrouwelijk wordt gezien, heet zij \"Tamazight\". De overeenkomstige term bij de Toeareg is, afhankelijk van het dialect, \"Tamasheq/Tamahaq/Tamajaq\".\nDe naam die de meeste Europese talen aan Imazighen geven is \"Berber\", meervoud \"Berbers\". In het Nederlands is de taalnaam \"Berbers\" of (minder gebruikelijk) \"Berber\"; de Nederlandse Taalunie erkent \"Amazigh\" als alternatieve Nederlandse taalnaam. Omdat er geen uniforme Berbertaal is, maar een groot aantal vari\u00ebteiten, is het beter om in het meervoud te spreken van \"Berbertalen\" (mag ook geschreven worden als \"Berber-talen\"). De term \"Berber\" is verwant aan het Nederlandse 'barbaar' en het Arabische woord \"barbry\" (\u0628\u0631\u0628\u0631\u064a): deze woorden gaan terug op het Griekse (\u03b2\u03ac\u03c1\u03b2\u03b1\u03c1\u03bf\u03c2), waarmee de oude Grieken alle volken aanduidden die geen Grieks spraken. Van de 16e tot in de 19e eeuw werden de kustgebieden van Noord-Afrika \"Barbarije\" genoemd in het Nederlands, door de associatie met de zogeheten Barbarijse zeerovers. Omdat het woord \"barbaar\" ook wel wordt geassocieerd met onbeschaafdheid, wordt het door sommige Imazighen ervaren als geringschattend en derhalve vermeden ten gunste van \"Tamazight\".\nClassificatie.\nDe talen worden algemeen geclassificeerd als een van de takken van de Afro-Aziatische taalfamilie (andere talengroepen in deze taalfamilie zijn bijvoorbeeld Semitisch, Koesjitisch, Oudegyptisch, Koptisch en Tsjadisch).\nAl in de negende eeuw zag de Hebreeuwse (Joodse) grammaticus Judah ibn Quraysh van Tiaret een verband tussen de Berbertalen en de Semitische talen (Arabisch, Hebreeuws, Aramees). In 1876 kwam Friedrich M\u00fcller met de hypothese van een Hamito-Semitische taalfamilie; de Berbertalen bevonden zich volgens hem in de Hamitische groep samen met bijvoorbeeld Egyptisch en Koesjitisch. Marcel Cohen (1950) verwierp de idee van een aparte 'Hamitische' groep en werd daarin bevestigd door Joseph Greenberg, die daarom in zijn boek \"The Languages of Africa\" (1963) een nieuwe naam voor de familie voorstelde: Afro-Aziatisch. Die naam wordt het meest gebruikt tot op heden.\nIn het verleden is door Arabisten weleens gesuggereerd dat de Berbers uit Jemen gemigreerde Arabieren zouden zijn, en dat de Berbertalen een verbasterde vorm van het Arabisch waren. Mustapha Ouachi beweerde daarentegen dat de Semitische talen mogelijk juist aftakkingen waren van deze talengroep. In de moderne taalkunde worden beide standpunten verworpen.\nSubclassificatie.\nIn de 19e eeuw, toen nog maar weinig Berbertalen gedetailleerd beschreven waren, werd soms gesproken van het Berbers alsof het om \u00e9\u00e9n taal zou gaan. De kolonisatie van delen van Noord-Afrika door Frankrijk bracht meer taalkundige interesse voor de Berbertalen met zich mee. Taalvergelijkend onderzoek heeft sindsdien uitgewezen dat de Berbertalen onderverdeeld kunnen worden in verschillende groepen. Het Berbers valt volgens Maarten Kossmann (1999) uiteen in twee dialectcontinua, \"noordelijk Berbers\" en \"Tamashek\" (de taal van de Toeareg-nomaden), en een aantal ge\u00efsoleerde talen:\nGuanche, een uitgestorven taal die voor de kolonisatie op de Canarische Eilanden gesproken werd, wordt op grond van de overgebleven inscripties en de weinige woorden die nog in gebruik zijn beschouwd als een Berbertaal. Tot welke tak van de Berbertalen het behoorde is niet meer met zekerheid vast te stellen.\nHet noordelijk Berbers is vooral op het gebied van de woordenschat behoorlijk be\u00efnvloed door het Arabisch, dat naar Noord-Afrika gebracht werd door de islamitische expansie in de zevende eeuw. De Toeareg-nomaden verzetten zich tegen de invloed van de Arabisering en dat verzet, samen met het feit dat ze een ge\u00efsoleerd leven leidden, had tot gevolg dat de verschillende Toeareg-dialecten aanmerkelijk minder invloed ondergingen van het Arabisch en andere talen. Wanneer Toeareg 'de meeste zuivere vorm van Berber' wordt genoemd, wordt dus bedoeld dat het waarschijnlijk de minste externe invloeden heeft ondergaan.\nMaarten Kossmann (1999) heeft een begin gemaakt met het reconstrueren van het Proto-Berbers op grond van historisch vergelijkend taalkundig onderzoek van een groot aantal varianten van het Berbers. Maarten Kossman spreekt het Riffijns-Berbers vloeiend en reisde door Marokko om daar Berbersprookjes op te nemen. De verhalen die de bevolking vertelde, zijn vertaald en verzameld in 'De menseneetster'.\nNoordelijk Berbers.\nOmdat de Noordelijke Berbertalen zo nauw aan elkaar verwant zijn, maar ook omdat het onderscheid tussen taal en dialect vaag en arbitrair is, zijn de meningen verdeeld over hoe het noordelijk Berbers onderverdeeld zou moeten worden. Eind jaren negentig begon de offici\u00eble Marokkaanse zender \"RTM\" met nieuwsuitzendingen in het Tarifit, Tassoussit en Tashalhiyt waarbij deze varianten werden aangeduid als dialecten. Stroomer (2002) onderscheidt daarentegen drie hoofdtalen in Marokko: Tarifit, Tamazight en Tashelhiyt (zie onder). De verwarring wordt vergroot door het feit dat 'Tamazight', traditioneel de naam voor het Midden-Atlas-Berbers, in toenemende mate wordt gebruikt als overkoepelende term voor de verschillende varianten.\nHet noordelijk Berbers (Marokko en Algerije) kan onderverdeeld worden in vier hoofdtalen (Sadiqi 1998, Kossmann 1999, Stroomer 2002). Binnen die talen is veel dialectale variatie door de geografische afstand tussen verschillende gemeenschappen; volgens sommige schattingen kunnen we tot meer dan driehonderd kleinere dialecten onderscheiden. De vier hoofdtalen zijn:\nGeschiedenis van de Berberse taal.\nDe Berbers worden door een aantal historici niet als etnische groep gezien, maar als een taalkundige eenheid, want er zijn blonde en donkere Berbers, en zogenoemde \"Joodse Berbers\".\nVolgens de taalkundigen kunnen de migratiepatronen van de oude volkeren ontdekt worden door de aftakkingen van de talen te onderzoeken. In overeenstemming met de indeling in de Afro-Aziatische talen waartoe Tamazight wordt gerekend wordt weleens gesteld dat de Imazighen uit de streek van Ethiopi\u00eb ge\u00efmmigreerd zouden zijn.\nVolgens archeologen bevond zich in Noord-Afrika in de periode tussen 20000 en 9000 v.Chr. de Iberomaurusische cultuur. De Berbertalen ontstonden waarschijnlijk tijdens de Capsische periode (genoemd naar Gafsa in Tunesi\u00eb) in de periode tussen 9000 en 6000 v.Chr. Volgens archeologische sporen zouden de Capsi\u00ebrs een cultuur hebben die deels terugging naar die van de Iberomaurusi\u00ebrs, zoals de godsdienstige rituelen. De Capsi\u00ebrs worden over het algemeen beschouwd als de verre voorouders van verschillende Berberstammen. Ten tijde van de Capsi\u00ebrs had de Sahara een vochtiger klimaat. Zo'n 6000 tot 4000 jaar geleden trad in de Sahara en Arabi\u00eb een abrupte verwoestijning op.\nNadat de klimatologische omstandigheden in de Sahara zich verbeterden trokken de Imazighen naar het zuiden (Kiffian cultuur), tot de omstandigheden zich daar weer verslechterden.\nTegenwoordige positie van Berbertalen.\nMarokko.\nIn Marokko werd de taal pas in 2011 als offici\u00eble taal van het land erkend. In 2003 besloot de Marokkaanse overheid dat het Berbers op een beperkt aantal basisscholen zou worden onderwezen. Daarvoor was de taal verboden op scholen en staatsmedia. Er moest toen beslist worden in welk schrift het geschreven zou worden. Er werden drie schriftsoorten voorgesteld om te gebruiken voor het schrijven van het Berbers:\nDe voorstanders van het Arabisch schrift stelden:\nDe voorstanders van het Latijns schrift brachten daar tegenin:\nDe islamitische partijen en de arabisten gaven de voorkeur aan het Arabische schrift, terwijl de Berberse organisaties de voorkeur aan het Latijnse schrift gaven, omdat die laatste schrijfwijze internationaal gebruikt werd. Uiteindelijk besloot men om het Berbers in het Tifinagh te onderwijzen.\nHet Koninklijk Instituut voor de Berberse Cultuur in Marokko koos het Tifinagh als het schrift voor de taal. Aanvankelijk gaven 14 leden hun stem voor Tifinagh, 13 voor het Latijnse schrift en 5 voor het Arabische schrift. Na deze stemming bleven het Tifinagh en het Latijnse schrift over als kandidaten. Uiteindelijk werd de voorkeur aan Tifinagh gegeven, mogelijk door een vrees voor politieke onrust mocht er het Latijnse alfabet gekozen worden.\nDe recente ontwikkelingen hebben ervoor gezorgd dat de positie van het Berbers in Marokko versterkt is. Het grondwetsreferendum van 1 juli 2011 voorzag in een offici\u00eble status van het Tamazight.\nAlgerije.\nIn Algerije is het Berbers een nationale taal, vanaf januari 2016 ook met een offici\u00eble status.\nGrammatica.\nIn 1929 legde Andr\u00e9 Basset de grondslagen voor vergelijkende taalkunde van het Berbers met zijn boek over het werkwoord in verschillende varianten van het Berbers. Sindsdien zijn er veel studies verschenen waarin verschillende Berbertalen op een bepaald onderdeel van de taal met elkaar vergeleken worden.\nVan de meeste Berbertalen is echter nog geen uitgebreide beschrijving of grammatica verschenen. Een paar van de uitzonderingen zijn:\nVan de wat betreft aantal sprekers belangrijke variant Tashelhyt is nog geen beschrijvende grammatica verschenen.\nHet gebrek aan taalbeschrijvingen maakt het moeilijk om taalvergelijkend onderzoek te doen en is een van de redenen waarom men nog niet tot een algemeen aanvaarde subclassificatie van de Berbertalen gekomen is.\nMannelijke en vrouwelijke woorden.\nVrouwelijke woorden hebben als kenmerk dat er zowel aan het begin van het woord als aan het eind een t wordt toegevoegd.\nVoorbeeld:\nMeervoud.\nHet meervoud kan als volgt worden gevormd:\nBij vrouwelijke woorden vervalt hierbij de t aan het eind van het woord. De t aan het begin van het woord blijft staan.\nVoorbeeld:\nEr zijn meerdere manieren om het meervoud te vormen en er zijn ook heel wat uitzonderingen, wat het voor anderstaligen moeilijk maakt de taal te leren."}
{"id": "10586", "revid": "143793", "url": "https://nl.wikipedia.org/wiki?curid=10586", "title": "Bloedarmoede", "text": "Bloedarmoede of anemie (van Oudgrieks \u1f00\u03bd\u03b1\u03b9\u03bc\u03af\u03b1: bloedloosheid) is een toestand waarbij er sprake is van een te laag gehalte aan rode bloedcellen (erytrocyten) in het bloed. Dit kan het gevolg zijn van een verstoorde aanmaak, verhoogde afbraak of verlies van rode bloedcellen. Hemoglobine is een belangrijk bestandsdeel van rode bloedcellen. Hemoglobine is het rode, zuurstof- en koolstofdioxidetransporterende eiwit in bloed, dat zich bevindt in de rode bloedcellen. Bloedarmoede is dus niet altijd het hebben van \"te weinig\" bloed, zoals de naam zou suggereren.\nHemoglobine (Hb) bevat ijzer. Een tekort aan ijzer kan het directe gevolg zijn van te weinig ijzer in de voeding, maar ook het gevolg van onvermogen het ijzer op te nemen of door een verhoogd verlies van reeds aanwezig ijzer. IJzertekort is echter niet de enige oorzaak van anemie, er zijn nog tientallen andere mogelijke oorzaken, merendeels zeldzaam tot zeer zeldzaam. In Nederland wordt er gesproken over anemie wanneer de molaire concentratie Hb lager is dan 7,5\u00a0mmol/l bij vrouwen, 6,8 bij zwangeren en lager dan 8,5\u00a0mmol/l bij mannen.\nDiagnostiek van anemie.\nWanneer er bij een pati\u00ebnt anemie is vastgesteld door middel van een Hb bepaling, wordt er aanvullende diagnostiek verricht om de oorzaak van deze anemie vast te stellen. Allereerst wordt er onderscheid gemaakt tussen de verschillende typen anemie. Dit onderscheid wordt gemaakt door het meten van het mean corpuscular volume (MCV) van de rode bloedcellen:\nHet beeld van een microcytaire anemie wordt gevonden bij een tekort aan ijzer, bij erfelijk afwijkende vormen van hemoglobine, bijvoorbeeld thalassemie of sikkelcelanemie, of bij chronische ziekte. Om een ijzergebreksanemie aan te tonen wordt de hoeveelheid ferritine bepaald in het bloed van de pati\u00ebnt, vaak in combinatie met serumijzer en transferrine. Is de ferritineconcentratie lager dan 15\u00a0\u00b5g/l en is er geen sprake van een ontstekingsproces, dan is een tekort aan ijzer zo goed als zeker de oorzaak van de microcytaire anemie.\nNormocytaire anemie kan ontstaan door beenmergziekte, nierproblemen of door hemolyse, afbraak van rode bloedcellen.\nMacrocytaire anemie kan ontstaan door een tekort aan vitamine B12 en foliumzuur, alcoholisme, medicatie, hypothyreo\u00efdie, leverfunctiestoornissen of door het myelodysplastisch syndroom (MDS).\nSystematische lijst van oorzaken.\nBloedarmoede kan ontstaan door:\nIJzertekort.\nBij mensen is ijzergebrek de meest voorkomende oorzaak van bloedarmoede. Bloedarmoede veroorzaakt door ijzergebrek heet ook ferriprieve anemie. Door het ijzertekort wordt de synthese van hemoglobine geremd. Het ijzertekort wordt veroorzaakt door te weinig ijzerhoudend voedsel te eten. Het kan ook worden veroorzaakt door bloedverlies, bijvoorbeeld bij de menstruatie. Deze vorm van bloedarmoede komt dan ook vaak voor bij vrouwen in de vruchtbare leeftijd. Dit is wel te behandelen door voedsel te nuttigen dat veel ijzer bevat, zoals rundvlees, lamsvlees, volkorenbrood, donkergroene bladgroenten, broccoli en sperziebonen. Bij langdurige sterke menstruaties zal ijzer in tabletvorm moeten worden bijgegeven als supplement (staalpillen). Door voedsel te eten (of supplementen te nemen) met veel Ascorbinezuur (vitamine C) wordt de opname van ijzer in het bloed bevorderd. Vitamine C komt vooral voor in groenten zoals paprika, vooral de rode, en broccoli en in fruit, vooral kiwi's.\nAls de oorzaak van een ijzergebreksanemie niet duidelijk is dient nader onderzoek gedaan te worden om bijvoorbeeld een darmtumor uit te sluiten. (Bij een darmtumor kan het voorkomen dat de pati\u00ebnt dagelijks ongemerkt een paar milliliter bloed verliest.) Bij mensen afkomstig uit Afrika en het gebied rond de Middellandse Zee komen hemoglobine-gerelateerde ziektes (hemoglobinopathie\u00ebn) veel meer voor dan bij mensen afkomstig uit noordelijker gebieden. Dit is waarschijnlijk een gevolg van selectiedruk door malaria die voorkomt in warmere klimaatgebieden: die verloopt vaak minder ernstig bij een hemoglobinopathie.\nInfecties.\nErnstige infecties en andere chronische ziekten die veel van de energie van het lichaam vergen kunnen leiden tot bloedarmoede. Door de bloedarmoede heeft men minder weerstand tegen infecties, waardoor er andere infecties kunnen ontstaan. Kans op chronische infecties is dan ook aanwezig.\nBloedverlies.\nBij (veel) bloedverlies, bijvoorbeeld bij een ongeval of grote operatie of menstruatie, kan ook bloedarmoede optreden. Dit kan, als de situatie zeer ernstig is, worden verholpen door een bloedtransfusie. Bij geringere bloedarmoede na een grote bloeding geeft men liever ijzer en laat het lichaam zelf de nodige nieuwe bloedcellen maken. Versterkt bloedverlies kan ook optreden als er een erfelijke stoornis is in de bloedstolling, bij hemofilie, waardoor men blijft bloeden, ook bij een relatief klein ongeval zoals een sneetje in de vinger, bloedneus. Ook het gebruik van anticoagulantia (antistollingsmiddelen) kan leiden tot meer bloedverlies.\nGebrek aan vitamine B12.\nDeze vorm van bloedarmoede wordt niet altijd ontdekt. Vooral ouderen kunnen last krijgen van een vitamine B12 gebrek als hun stofwisseling stoornissen gaat vertonen. Door het gebrek aan vitamine B12 wordt de vorming van rode bloedcellen verstoord. Hierdoor kan men erg vermoeid raken. Tekorten aan vitamine B12 kunnen ontstaan door defici\u00ebnte voeding, namelijk te weinig dierlijke producten, maar ook door een verworven defect in de opname van vitamine B12: bij pernicieuze anemie. Bij bloedarmoede door gebrek aan vitamine B12 of aan foliumzuur zijn de bloedcellen die men nog heeft meestal te groot; bij ijzergebrek juist meestal te klein.\nSymptomen.\nVeel voorkomende kenmerken en symptomen bij bloedarmoede zijn:\nbij ernstiger bloedarmoede ziet men soms:\nBij mensen met vernauwde kransslagaders kan het eerste symptoom van bloedarmoede weleens zijn dat ze sneller pijn op de borst krijgen.\nHet schatten van de bloedarmoede door naar de pati\u00ebnt te kijken is echter lastig en men kan zich heel makkelijk vergissen. Bovendien kan iemand een zeer forse bloedarmoede hebben zonder klachten of tekenen. Bloedarmoede kan objectief vastgesteld worden door bloedonderzoek. Afhankelijk van de oorzaak van de bloedarmoede zal de arts een geschikte medicatie voorschrijven. Sommige vormen zijn onbehandelbaar. Die zijn gelukkig meestal of zeldzaam, of niet ernstig."}
{"id": "10587", "revid": "1326343", "url": "https://nl.wikipedia.org/wiki?curid=10587", "title": "Diarree", "text": "Diarree of buikloop is een hoofdzakelijk dunne, brijige tot waterige, soms slijmerige, ontlasting die gepaard gaat met de nood om dringend naar het toilet te gaan. De ontlasting moet dus dunner zijn dan normaal, vaker komen dan normaal: 3 of meer keer per dag, en meer volume hebben: meer dan 200 ml/24 uur, dan normaal. Het woord diarree is afgeleid van het Grieks [\u03b4\u03b9\u03b1 [\"dia\"]= door, \u03c1\u03b5\u03c9 [\"reo\"] = stromen] en betekent 'doorstromen'. Diarree gaat meestal samen met een onaangenaam, drukkend gevoel in de buik en met plotselinge krampen of buikpijn. Men voelt zich vaak slapjes en verzwakt, door een te groot vocht- en voedselverlies.\nWanneer spreekt men van diarree.\nDe definitie van het Nederlands Huisartsen Genootschap luidt:\nAndere beroepsgroepen, zoals maag-, darm- en leverartsen, hanteren vaak wat andere definities waarin 'vaker' en 'meer dan gewoonlijk' in maat en getal worden gedefinieerd.\nDiarree gaat vaak gepaard met buikkrampen en soms ook met braken.\nChronische diarree.\nChronische diarree heeft dezelfde kenmerken als hierboven beschreven, alleen duurt chronische diarree per definitie langer, meer dan bijvoorbeeld 14 of 21 dagen.\nOorzaken.\nDiarree kan veroorzaakt worden door:\nBij jonge kinderen kan diarree ook worden veroorzaakt door het doorkomen van de tanden en kiezen.\nOorsprong.\nDiarree afkomstig uit de dunne darm veroorzaakt andere symptomen dan diarree afkomstig uit de dikke darm:\nVoorkomen.\nEr zijn verschillende manieren om diarree te voorkomen. Al deze manieren zijn er op gericht om de verspreiding van bacteri\u00ebn die diarree veroorzaken te minimaliseren. Dit kan door kruisbesmetting te voorkomen of door het doden van de bacteri\u00ebn. Voorbeelden zijn: goede handhygi\u00ebne bij toiletbezoek, het vermijden dat een persoon met diarree eten maakt voor anderen of persoonlijke spullen (zoals een tandenborstel of handdoek) deelt.\nBehandeling.\nSpecifieke behandeling is bij infectieuze diarree door bacteri\u00ebn en virussen zelden nodig of mogelijk. Uitdroging voorkomen en genezing afwachten is het belangrijkste. Bij diarree worden water en andere dranken niet goed door de darm opgenomen. Een ORS-preparaat kan dan helpen. Dit is een oplossing van glucose en zout in de juiste verhouding. Deze combinatie maakt opname van vocht wat gemakkelijker. Hierdoor wordt uitdroging voorkomen, wat bij de meeste vormen van diarree die vanzelf overgaan het grootste gevaar is. Treedt uitdroging in gevaarlijke mate op dan zal de pati\u00ebnt in principe worden opgenomen om intraveneus, per infuus, vloeistof toegediend te krijgen om uitdroging en sterke verstoring van het elektrolytenevenwicht tegen te gaan, terwijl hij zelf de infectie overwint.\nEr bestaan ook middelen om de darmbewegingen te remmen, zoals loperamide en code\u00efne, maar dat is uitsluitend symptoombestrijding en mag bij koorts en bij bloed in de ontlasting niet worden gebruikt. Bij bacteri\u00eble infecties is het meestal ook niet zinvol om antibiotica te geven, al bestaan hierop wel uitzonderingen. Bij parasieten als verwekkers is behandeling met antiparasitaire middelen juist weer wel zinvol, bijvoorbeeld het gebruik van auranofine.\nOm de oorzaak van besmettelijke diarree op te sporen is meestal een fecesonderzoek nodig, de resultaten van een kweek zullen echter vaak pas binnenkomen als de pati\u00ebnt al vanzelf beter is geworden. Dergelijk onderzoek wordt meestal pas verricht als er kennelijk sprake is van chronische diarree.\nVoor andere vormen van diarree, zoals bij de ziekte van Crohn, bestaan wel specifieke behandelingen."}
{"id": "10588", "revid": "79705", "url": "https://nl.wikipedia.org/wiki?curid=10588", "title": "WHO", "text": ""}
{"id": "10589", "revid": "1192998", "url": "https://nl.wikipedia.org/wiki?curid=10589", "title": "Ab Osterhaus", "text": "Albertus Dominicus Marcellinus Erasmus (Ab) Osterhaus (Amsterdam, 2 juni 1948) is een Nederlands viroloog en infectieziektendeskundige.\nOpleiding en carri\u00e8re.\nOsterhaus studeerde van 1967 tot 1974 aan de Universiteit Utrecht, Faculteit Diergeneeskunde, waar hij \"cum laude\" afstudeerde als dierenarts. Vervolgens promoveerde hij in 1978 aan diezelfde universiteit op het proefschrift \"Feline infectious peritonitis: identification, propagation and epidemiology\".\nOsterhaus werkte 16 jaar bij het Rijksinstituut voor Volksgezondheid en Milieu (RIVM) te Bilthoven, waar hij verschillende functies bekleedde. Zijn laatste positie was hoofd van het Laboratorium voor Immunobiologie. In die periode werd hij tevens benoemd tot deeltijdhoogleraar in de milieuvirologie aan het Instituut voor Virologie van de Universiteit Utrecht. In 1993 werd hij benoemd tot hoogleraar in de virologie aan de Medische Faculteit van de Erasmus Universiteit Rotterdam. Hij was in die hoedanigheid tevens hoofd van de Afdeling Virologie van het Erasmus MC tot 2013. Daarna werd hij de oprichter van een nieuw instituut aan de \"Tier\u00e4rztliche Hochschule\" (TiHo) te Hannover waar hij onderzoek verricht naar zo\u00f6nosen.\nHij was hoofd van een tweetal referentiecentra voor de Wereldgezondheidsorganisatie: het Nationaal Influenza Centrum en het Wereld Referentiecentrum voor Mazelen. Verder is hij lid van een aantal nationale en internationale beraadsgroepen en commissies die zich bezighouden met het voorkomen van infectieziekten bij mens en dier. Osterhaus speelde tevens een belangrijke rol bij de identificatie van het SARS-coronavirus, dat het \"Severe Acute Respiratory Syndrome\" (SARS) veroorzaakt. De Wereldgezondheidsorganisatie maakte op 16 april 2003 bekend dat definitief was vastgesteld dat het om een coronavirus ging.\nOnderscheidingen en prijzen.\nIn 1998 ontving Osterhaus de M.W. Beijerinck Virologie Prijs. Op 15 oktober 2003 werd hij benoemd tot Commandeur in de Orde van de Nederlandse Leeuw.\nIn februari 2004 heeft zijn laboratorium een bestaand medicijn gevonden dat tevens helpt tegen het SARS-virus. Het gaat om \"pegylated interferon alpha\" dat tegen het hepatitis C-virus gebruikt wordt. Het onderzoek is in maart 2004 gepubliceerd in het internationale medisch tijdschrift Nature.\nTevens ontving Osterhaus in 2004 de \"Saal van Zwanenberg Prijs\", toegekend aan wetenschappers die een uitzonderlijke prestatie hebben geleverd tot bevordering van wetenschappelijk onderzoek. Ook ontving hij de \"Reinier de Graaf Medaille\", uitgereikt door het Genootschap tot bevordering van Natuur-, Genees- en Heelkunde.\nAb Osterhaus heeft in Parijs de Grand Prix Scientifique 2007 van de Fondation Louis D. ontvangen. Osterhaus is met de wetenschapsprijs onderscheiden wegens zijn onderzoek op het gebied van infectieziekten die overdraagbaar zijn van dieren op mens. De prijs van 750.000 euro deelt hij met de Britse onderzoeker John J.Skehel.\nKritiek.\nHet NRC meldt op 3 januari 2008 dat op de dag ervoor in PLoS ONE een artikel verscheen dat het farmaceutisch bedrijf GSK onder het Rotterdamse bedrijf Viroclinics, dat gelieerd is aan de onderzoeksgroep van Ab Osterhaus, een vaccin tegen twee varianten van het vogelgriepvirus H5N1 heeft ontwikkeld. Het is daarmee de eerste brede bescherming die veilig op mensen kan worden gebruikt.\nIn 2009 was Osterhaus als adviseur van de overheid betrokken bij de bestrijding van de varkensgriep. Op 14 augustus 2009 schreef weblog Seven over een onderzoek naar de aandelenposities van Ab Osterhaus in Viroclinics B.V. en IscoNova A.B en zijn werk voor farmaceutische bedrijven waaronder GSK waar vaccins vandaan komen en de belangenverstrengeling die dat met zich meebracht. Op 26 september van dat jaar berichtte ook het Radio 1-programma Argos over zijn eventuele belangenverstrengeling. Osterhaus werd toen telefonisch geconfronteerd met zijn 9,8 of 9,9 procent van de aandelen in Viroclinics. Osterhaus en het Erasmus MC ontkenden beiden dat er sprake was van belangenverstrengeling: Osterhaus gaf aan er zelf niet beter van te worden en zijn werkgever benadrukte dat Osterhaus transparant en volgens de regels handelde.\nCoronacrisis.\nIn 2020 verscheen Osterhaus veelvuldig in de media als deskundige op het gebied van infectieziektenbestrijding naar aanleiding van de coronacrisis \u2013 de uitbraak in Nederland van het \"coronavirus\" SARS-CoV-2 dat de besmettelijke aandoening COVID-19 veroorzaakt. Hij liet zich daarbij kritisch uit over de maatregelen die het kabinet-Rutte nam om verspreiding van het virus tegen te gaan."}
{"id": "10590", "revid": "67068788", "url": "https://nl.wikipedia.org/wiki?curid=10590", "title": "SARS-coronavirus", "text": "Het SARS-virus is het virus dat de ziekte SARS veroorzaakt. Het behoort tot de coronavirussen. Het virus was v\u00f3\u00f3r de uitbraak van SARS in 2003 nog niet bekend. Voluit heet het \"Severe acute respiratory syndrome coronavirus\", ook afgekort tot SARS-coronavirus of SARS-CoV.\nSARS werd voor het eerst in de Vietnamese hoofdstad Hanoi herkend als infectieziekte door Carlo Urbani, een Italiaanse arts die niet lang daarna aan de aandoening stierf. Laboratoria in tien verschillende landen werkten daarna aan het vinden van de ziekteverwekker. Dit kostte iets meer dan een maand: op 16 april maakte de Wereldgezondheidsorganisatie (WHO) de identificatie van het SARS-virus bekend.\nDe naam \"SARS-virus\" werd bepaald door de WHO en de laboratoria die participeerden in het onderzoek. Aanvankelijk gold het als een afzonderlijke virussoort. Na 2003 werden verschillende verwante virustypen ontdekt met andere dieren, zoals vleermuizen, als gastheer. Daarom besloot de ICTV in 2009 om deze typen samen met het SARS-virus onder te brengen in de soort SARS-gerelateerd coronavirus (officieel: \"Severe acute respiratory syndrome-related coronavirus\", afgekort SARSr-CoV).\nOok het later ontdekte virus dat begin 2020 een pandemie veroorzaakte, is bij deze soort ingedeeld en is daarom SARS-CoV-2 genoemd.\nDe soort hoort volgens de sinds 2018 geldende indeling bij het geslacht Betacoronavirus van de onderfamilie Orthocoronavirinae. Het MERS-virus dat in september 2012 werd ontdekt en de ernstige ziekte MERS veroorzaakt, valt eveneens in het geslacht Betacoronavirus, maar is minder nauw verwant aan het SARS-virus."}
{"id": "10591", "revid": "67552011", "url": "https://nl.wikipedia.org/wiki?curid=10591", "title": "Opt-outsysteem", "text": "Een opt-outsysteem (van het Engels \"to opt out\") betekent in de reclame en marketing dat personen door derden (mogen) worden ingebonden in een regeling zonder dat hen vooraf is gevraagd of ze dat willen, en uit de regeling worden verwijderd als de geadresseerde heeft aangegeven dat men het niet wil. Zulke systemen zijn niet in alle landen ter wereld toegestaan. Er tegenover staat het opt-insysteem.\nSpam.\nHet opt-outsysteem is een systeem dat wordt gebruikt voor het op grote schaal verzenden van reclame en marketing berichten, op papier of digitaal (per e-mail, sociale media of op websites). Het houdt in dat de brochures, folders of berichten zonder toestemming worden toegestuurd, en dat wordt beeindigd wanneer de ontvanger naderhand heeft aangegeven het betreffende periodiek voortaan niet meer te willen ontvangen. Het ongevraagd toesturen van digitale berichten kreeg de naam \"spam\".\nHet systeem istaat ter discussie, De tegenstanders van het opt-outsysteem hanteren de volgende argumenten:\nDe voorstanders van het opt-outsysteem, voornamelijk directmarketingbedrijven, beroepen zich onder meer op de vrijheid van meningsuiting.\nHet opt-outsysteem wordt voornamelijk gebruikt voor het toesturen van commerci\u00eble reclame. Het opt-outsysteem wordt technisch ge\u00efmplementeerd door listserversoftware.\nDe tegenhanger van het opt-outsysteem is het opt-insysteem, waarbij de ontvanger vooraf toestemming moet geven voor het toesturen van de e-mail. In Nederland is wetgeving in de maak die die communicatie voor directmarketingdoeleinden via e-mail onderwerpt aan het opt-insysteem (zie het onderwerp spam).\nInternationale verdragen.\nHet begrip wordt ook gebruikt door partijen die (willen) onderhandelen over internationale verdragen. Dan wordt er mee bedoeld dat men een verdrag wil ondertekenen maar op een of meer onderdelen de mogelijkheid wenst in te bouwen, naderhand te kunnen besluiten aan dat onderdeel niet gebonden te zijn. Het is een manier om mee te kunnen doen bij belangrijke verdragen, ook als men niet achter het hele pakket staat. \nOpt-out Europese Unie.\nIn de Europese Unie hebben drie lidstaten op bepaalde beleidsterreinen een opt-out regeling afgesproken: Denemarken (twee opt-outs), Ierland (twee opt-outs) en Polen (\u00e9\u00e9n opt-out). Het Verenigd Koninkrijk had vier opt-outs voordat het de Unie verliet, bij het be\u00ebindigingsverdrag is geen opt-in regeling afgesproken."}
{"id": "10593", "revid": "80021", "url": "https://nl.wikipedia.org/wiki?curid=10593", "title": "Formatie", "text": ""}
{"id": "10595", "revid": "5548", "url": "https://nl.wikipedia.org/wiki?curid=10595", "title": "Geneve", "text": ""}
{"id": "10596", "revid": "1381456", "url": "https://nl.wikipedia.org/wiki?curid=10596", "title": "Queen", "text": "Queen is een Engelse rockgroep. De band is opgericht in 1970 in Londen door gitarist Brian May, zanger Freddie Mercury en drummer Roger Taylor, aangevuld met bassist John Deacon in 1971. Met tientallen hits in de jaren zeventig, tachtig en negentig, is Queen een van de succesvolste rockbands in de geschiedenis.\nDe band staat bekend om de muzikale veelzijdigheid, de gelaagde arrangementen, harmonie\u00ebn (zoals in \"Somebody to Love\" goed te horen is) en de krachtige liveoptredens. Het optreden tijdens Live Aid in 1985 werd 20 jaar later verkozen tot het beste liveoptreden aller tijden.\nQueens grote doorbraak begon in 1974 met de singles \"Killer Queen\" en \"Now I'm Here\" van het album \"Sheer Heart Attack\" en een jaar later met het album \"A Night at the Opera\" met de nummer 1-hit \"Bohemian Rhapsody\". Queen heeft in totaal vijftien studioalbums, zeven livealbums, twee ep's, tien dvd's, meerdere verzamelalbums en tientallen 7\u201d-, 12\u201d en cd-singles uitgebracht. Ook hebben alle bandleden solo-projecten ondernomen. Naar schatting heeft de band wereldwijd meer dan 300 miljoen albums verkocht, waardoor ze een van de meest succesvolle bands ter wereld is.\nNa Mercury's overlijden in 1991 heeft John Deacon zich, op enkele optredens na, teruggetrokken uit het publieke leven. De laatste keer dat John Deacon met Brian May en Roger Taylor optrad, was in 1997 voor het \u201cQueen + B\u00e9jart Ballet for Life\u201d concert. Elton John fungeerde als gastzanger voor dit eenmalige gelegenheidsoptreden. May en Taylor bleven samenwerken. Van 2005 tot 2008 deden ze dit met de Britse zanger Paul Rodgers. Onder de naam \"Queen + Paul Rodgers\" is een nieuw studioalbum opgenomen en zijn twee wereldtournees gehouden. Sinds 2011 tourt Queen rond met American Idol deelnemer, zanger Adam Lambert. May en Taylor brengen met enige regelmaat archiefmateriaal van Queen uit. Zo werd in 2014 een nieuw compilatiealbum uitgebracht: \"Queen Forever\". Op dit album staan twee niet eerder uitgebrachte nummers en een remake van Freddies eerste solo-single, \u201cLove Kills\u201d. E\u00e9n van de nieuwe tracks is een duet tussen Queen-zanger Freddie Mercury en de in 2009 overleden Amerikaanse zanger Michael Jackson. Verder bestaat het album vooral uit geremasterde versies van eerder uitgebrachte nummers.\nBezetting.\nVan februari 1971, vlak na de oprichting van de band, tot november 1991, het overlijden van zanger Mercury, is de bezetting van de band altijd hetzelfde geweest:\nIn tegenstelling tot veel andere bands, waar vaak een of twee bandleden de nummers schrijven, schreven bij Queen alle vier de leden nummers. Allemaal hebben ze nummer een-hits geschreven en de meeste albums bevatten nummers van alle leden. Zo is bassist John Deacon de schrijver van \"Another One Bites the Dust\", een nr. 1 cross-over hit in Amerika en mede daardoor Queens best verkochte single aller tijden, al is Bohemian Rhapsody, geschreven door Mercury, h\u00e9t nummer waarmee Queen blijvende wereldwijde bekendheid heeft vergaard. In de latere jaren werkten meerdere leden vaak gezamenlijk aan een nummer. Omdat de band dichter naar elkaar toegroeide toen Mercury ernstig ziek was, werd besloten om vanaf het album \"The Miracle\" uit 1989, als schrijver de gehele band \u201cQueen\u201d te noteren in plaats van een bepaald bandlid, ook voor een gelijke verdeling van de royalty's.\nGeschiedenis.\nJaren 60.\nIn 1968 besloten Brian May en Tim Staffell, beiden student op het Imperial College in Londen, een groep te vormen. May hing een advertentie op het collegeprikbord voor een type \"Ginger Baker/Mitch Mitchell\"-drummer. Een student tandheelkunde, genaamd Roger Taylor, deed auditie en kreeg de plaats achter de drums. Ze noemden de groep Smile. In 1969 tekenden ze een contract bij platenmaatschappij Mercury Records. Hier deden ze hun eerste ervaring op in een opnamestudio (Trident Studios). Tim Staffell was student aan het Ealing College of Art waar ook Farrokh Bulsara zijn studie volgde. Staffell en Bulsara waren bevriend met elkaar. Staffell introduceerde Bulsara bij de band, waarop Bulsara al snel een fan van de band werd. Smile leek aanvankelijk succesvol te worden. Ze speelden in het clubcircuit van Engeland en kregen van platenlabel Mercury, de kans een 7\u201d single uit te brengen. Deze werd alleen in Amerika uitgebracht en door de platenmaatschappij niet gepromoot. De gewenste doorbraak bleef uit.\nJaren 70.\nIn 1970 besloot \"Smile\" er de brui aan te geven want er scheen niets te gebeuren voor de band. Staffell vertrok en sloot zich aan bij een band genaamd \"Humpy Bong\". Farrokh Bulsara vertrok bij zijn band \"Wreckage\" en sloot zich aan bij May en Taylor en het begin was daar. Via audities werd ene Mike Grose de eerste basgitarist van Queen die een maand bleef. Farrokh Bulsara veranderde zijn naam in Freddie Mercury en stelde voor de naam van de band te veranderen in \"Queen\", mede omdat dit mooi paste bij de nummers \"White Queen\" en \"The March of the Black Queen\" waar May en Mercury respectievelijk mee bezig waren. John Deacon werd gevraagd om auditie te doen als bassist na vier tijdelijke bassisten (onder andere Barry Mitchell). In februari 1971 kwam Deacon als vierde bandlid bij Queen en in deze bezetting bleef Queen bestaan tot aan de dood van Mercury in 1991. De band repeteerde onvermoeibaar en had verschillende kleine optredens in het Imperial College, waar ze repeteerden voor goede vrienden.\nToen werd Queen aangeboden om een nieuwe opnamestudio te testen, genaamd \"De Lane Lea\". Hiervoor in ruil mocht de band gratis demotapes maken. Ze hadden een opname-, uitgave- en managerscontract getekend in 1972 bij Trident en gedurende dat jaar kregen ze 60 pond per week betaald. Queen kreeg de zogenaamde \"down time\" van Trident Studios, waar ze begonnen te werken aan hun eerste album.\nSuccesvol.\nIn 1973 werd door Trident en EMI een opnamecontract getekend voor Queen en in juli van dat jaar werd het eerste album \"Queen\" uitgebracht. Dit album leverde bescheiden chart succes op en bevatte de eerste Queen single: \"Keep Yourself Alive\". Vervolgens kreeg de band een aanbod om in het voorprogramma van Mott the Hoople te spelen. Dat begon in november 1973 en veel mensen zeiden dat Queen tijdens die tournee meer was dan alleen maar een \"supporting act\". Ook dook Queen meteen de studio in om een tweede album op te nemen, genaamd \"Queen II\". Dit album uit 1974 bevat de eerste echte hit van Queen, de single \"Seven Seas of Rhye\". Mede vanwege een optreden in het Engelse Top of the Pops, belandde de single op nr. 10 in de Engelse hitlijsten. Queen was bovendien in Japan doorgebroken en ze ondernamen een Japanse tour. Op het vliegveld werden ze door honderden Japanse fans onthaald. De Europese doorbraak volgde pas bij het nummer \"Killer Queen\", dat in 1974 werd uitgebracht als eerste single van het album \"Sheer Heart Attack\". Het bereikte de derde plaats in de Nederlandse Top 40 en nr. 2 in de UK.\nWereldsucces: Bohemian Rhapsody.\nDe meest met Queen geassocieerde hit is het nummer \"Bohemian Rhapsody\", van het album \"A Night At The Opera\", dat voor het eerst werd uitgebracht in 1975. Het nummer werd gepromoot met een van de eerste videoclips, omdat Queen de uitnodiging van het Britse muziekprogramma \"Top of the Pops\" niet kon aanvaarden in verband met een tournee, zo luidde de offici\u00eble lezing. Queen had een hekel aan het TV- programma vanwege de playback setting. Voordat Queen deze clip opnam, was het fenomeen 'promotiefilmpje' al wel bekend, maar een videoclip ter promotie van een single was nog amper gemaakt. Sindsdien wordt nagenoeg elke single uitgebracht met een bijbehorende videoclip. \"Bohemian Rhapsody\" staat al jaren nagenoeg onafgebroken bovenaan de prominente 'allertijdenlijsten' in Nederland en Belgi\u00eb, zoals die van Radio 2 en Radio Donna. Al in 1977 werd het nummer in Engeland door de Brit Awards verkozen tot beste nummer van de afgelopen 25 jaar. Sindsdien is het nummer altijd ongekend en onge\u00ebvenaard populair gebleven. Zo is de single in 1999 zelfs uitgeroepen tot single van het millennium. Het nummer heeft in Engeland in vier verschillende jaren op nr. \u00e9\u00e9n gestaan (1975, 1976, 1991 en 1992) waarmee het het enige nummer is, dat dit ooit is gelukt. De 7\u201d single is miljoenen keren verkocht wereldwijd en blijft ook in het digitale tijdperk onverminderd populair. Zo is de offici\u00eble videoclip inmiddels meer dan 1 miljard keer bekeken op YouTube. Daarmee is het het eerste nummer van v\u00f3\u00f3r de jaren \u201890 dat dat heeft bereikt. In 2023 stond het nummer voor de twintigste keer op nummer \u00e9\u00e9n in de Radio 2 Top 2000.\nEclectische stijl.\nTijdens de jaren zeventig hanteerde Queen een strikte geen-synthesizer-regel, zoals ook duidelijk wordt uit de opmerking \"No Synthesizers were used on this Album\" op de hoes van hun vroege lp's. Het eerste album waar wel een synthesizer op werd gebruikt was \"The Game\". Queen scoorde zeer veel pop en rock hits in de jaren \u201870 maar de muziekstijl van Queen was in de jaren \u201870 zeer eclectisch. Kenmerkend was vaak de samenzang en gelaagde orkestrale gitaarsound. Queen nam op haar albums nummers op die varieerden van hardrock (bijvoorbeeld: Sweet Lady, Stone Cold Crazy), rockabilly (Crazy Little Thing Called Love), dixieland (Seaside Rendezvous) opera (Bohemian Rhapsody), waltz (Millionaire Waltz), folk ('39) en zelfs punk (Sheer Heart Attack). Ook werd er een nummer deels in het Japans opgenomen om de fans van het land waar Queen als eerste doorbrak te bedanken (Teo Torriatte). Queen werd door haar fans geliefd vanwege haar enorme muzikaliteit en veelzijdigheid.\nWaardering.\nDoor de \u201cserieuze\u201d popbladen zoals Oor in Nederland, werden ze vaak niet begrepen en werden ze niet altijd gewaardeerd. Inmiddels hebben talloze verschillende generaties muzikanten (Guns N' Roses, Katy Perry, Lady Gaga, Robbie Williams, Foo Fighters, Kurt Cobain, Muse, Smashing Pumpkins, Frank Zappa, Paul McCartney, Status Quo, Phil Collins, Noel Gallagher, The Killers) in interviews verklaard Queen te waarderen of be\u00efnvloed te zijn door Queen en is het algemene beeld in de muziekbladen bijgesteld. Queen (en dan met name hun muziek uit de jaren \u201870) wordt inmiddels beschouwd tot een van de meest vernieuwende en invloedrijke bands uit de historie van de popmuziek. In tegenstelling tot veel grote rockbands uit de jaren \u201870 beleefde Queen ook in de jaren \u201880, wederom met zeer diverse stijlen, wereldwijd succes.\nJaren 80.\nIn 1980 werd de band gevraagd de filmmuziek te schrijven voor de film \"Flash Gordon\". Dit resulteerde in het album \"Flash Gordon\". De film was niet erg succesvol, maar de titelsong werd wel een hit die de 18de plaats in de Nederlandse Top 40 haalde.\nZe verloren veel fans met het album \"Hot Space\", dat meer funk en dancemuziek bevatte dan glam of hardrock van de eerdere albums. Niettemin werd het lied \"Under Pressure\", dat tijdens een jamsessie met David Bowie werd geschreven, een grote hit waaronder een nummer 1-hit in Engeland en Nederland. Ook verscheen in 1981 het eerste Greatest Hits-album. Dit album werd in 2007 uitgeroepen tot best verkochte album in Engeland.\nVan arena\u2019s naar stadions\nQueen toerde veel en was een van de eerste bands die buiten Europa en Amerika in een stadion optraden. In 1981 trad Queen in Zuid-Amerika op in grote voetbalstadions en later halverwege de jaren \u201880 ook in Europese stadions, zoals in het Londense Wembley Stadium. Queen groeide in deze jaren uit van arena band naar stadion act. Zanger Freddie Mercury werd een echte frontman en wist vaak moeiteloos de aandacht van een heel stadion vast te houden.\nIn 1984 werd het album \"The Works\" uitgebracht. Dit album betekende na het matig ontvangen Hot Space, hernieuwd succes. Het succesvolle \"Radio Ga Ga\" haalde de nummer 1-positie in de hitlijsten. De opvolgende nummer \u00e9\u00e9n-hitsingle \"I Want to Break Free\" werd vergezeld van een bijzonder opvallende videoclip, waarin alle bandleden als vrouw verkleed te zien zijn. De clip was een parodie op de in Engeland bekende soapserie \"Coronation Street\", maar het puriteinse Amerika zag de grap er niet van in en de band scoorde hierna geen grote hits meer in Amerika. Het werd Queens zesde en laatste nummer 1-hit in Nederland. Ook de nummers It's a Hard Life en Hammer to Fall werden beide als single uitgebracht. Hammer to Fall was ook het onderwerp van een populaire videoclip, waarin een livevertoning van het lied in Brussel werd getoond tijdens de The Works tour, waarover de singleversie werd geplakt.\nNa dit album werkten Taylor, May en Mercury aan soloprojecten maar geen daarvan was zo succesvol als hetgeen ze met Queen uitbrachten.\nLive Aid en verder\nNa geruchten dat de band uit elkaar zou gaan (mede door de kritiek die ze kregen op de videoclip van I Want to Break Free), kregen de vier heren nieuwe energie, met name nadat zij de show stalen op het Live Aid-concert in 1985, wat later als het beste liveoptreden ooit werd bestempeld. Na dit grote evenement kreeg Queen hernieuwde energie en doken ze de studio in. De single \"One Vision\" kwam uit en Queen scoorde een Europese hit. Een nieuw album (\"A kind of magic\") en weer een Europese tournee (\"The Magic Tour\") volgden. The Magic Tour was Queens grootste Europese tour en de locaties betroffen vooral stadions. Het album \"A Kind Of Magic\" kreeg veel aandacht doordat het oorspronkelijk geschreven was voor de film \"Highlander\" met Christopher Lambert en Sean Connery. Tijdens de Magic-tournee trad Queen als eerste westerse groep op in een stadion in het Oostblok, in Boedapest. De tournee begon in Stockholm en eindigde in het Knebworth-park in augustus 1986. Queen zou eigenlijk nog \u00e9\u00e9n extra concert geven in het Wembley Stadium, maar dit was niet mogelijk, reden waarom er werd uitgeweken naar Knebworth-park, waar 350.000 fans aanwezig waren. Het was Queens grootste concert in Europa qua bezoekersaantallen en zou Queens laatste concert met Freddie Mercury zijn. Tijdens de Magic Tour trad Queen drie keer op in Nederland (Groenoordhallen in Leiden) en \u00e9\u00e9n keer in Belgi\u00eb (Brussel). Van de Magic Tour zijn drie livealbums, \"Live Magic\" en \"Live at Wembley '86 en Hungarian Rhapsody\" alsmede live dvd/blu-rays (\"Queen Live At Wembley Stadium en Hungarian Rhapsody\") uitgebracht.\nIn 1987 ging de band het wat rustiger aan doen en er gingen veel geruchten over de gezondheid van zanger Mercury. De heren gingen ieder hun eigen weg gedurende de jaren 1987 en 1988. Mercury wilde graag een keer een cover opnemen, iets wat Queen nooit heeft gedaan, en scoorde een Europese hit in 1987 met een cover van The Platters\u2019 \"The Great Pretender\". Daarna werkte hij in 1988 met de Spaanse operazangeres Montserrat Caball\u00e9 aan zijn laatste soloalbum \"Barcelona \". Roger Taylor richtte, met matig succes overigens, een nieuwe band, The Cross, op. Brian May produceerde albums van andere artiesten waaronder die van zijn nieuwe vriendin, de EastEnders actrice Anita Dobson. In 1989 dook Queen de studio in om te werken aan hun volgende album (\"The Miracle\"). Ten tijde van het opnemen van dit album, vertelde Mercury de overige leden dat hij ziek was. De band dacht dat dit album het laatste album zou zijn. De titel \u201cThe Miracle\u201d is een verwijzing naar het moeizame (wegens de ziekte van Freddie) opnameproces. De clips \"I Want It All\" en \"Scandal\" behoorden tot de weinige clips die een liveachtig optreden gaven. Daarna werden er meer rustige clips gemaakt. Vanaf dit album heeft Queen niet meer live opgetreden met Freddie Mercury. Mercury beweerde destijds dat ze te oud waren om te toeren, de bandleden waren inmiddels al begin veertig en John Deacon was 38. Volgens Mercury zat niemand meer te wachten op oude mannen die optreden voor een relatief jong publiek. De werkelijke reden was echter niet dat ze te oud waren, maar dat Mercury toen al problemen had met zijn ziekte. Dat wilde hij toen nog niet bekendmaken. De teksten op het album zijn reflecterend van aard (\"Was It All Worth It\", \"Party\", B-kant \"My Life Has Been Saved\"). Het album werd een Europees succes en behaalde ook Goud in Amerika.\nJaren 90.\nIn 1991 werd \"Innuendo\" gelanceerd, het laatste studioalbum dat werd uitgebracht toen Mercury nog leefde. Dit album verkocht beter dan de voorgangers. De titeltrack kwam als single op nr. 1 binnen in Engeland en het album behaalde ook de toppositie. Het album wordt beschouwd als een teruggreep op de hoogtijdagen van de band uit de jaren \u201870 en bevat wederom veel verschillende muziekstijlen van hardrock (bijvoorbeeld: The Hitman), tot ballads (These Are the Days of Our Lives, Bijou), en zelfs gospel (All God\u2019s People). Het bevat tevens een nummer dat Freddie schreef voor zijn lievelingskat (Delilah) waarin het gemiauw van een kat wordt nagebootst met een gitaar. Brian May gaf na het overlijden van Mercury aan, dit nummer te hebben ingespeeld omdat Mercury het zo graag wilde. Zelf vond hij het kattengeluid maar niks.\nToen er videoclips verschenen van dit album, werden de geruchten over Mercury's gezondheid steeds heviger. In veel videoclips werd namelijk geen nieuw videomateriaal van de band gebruikt, maar animaties (\"Innuendo\") of oud materiaal (\"The Show Must Go On\"). In de videoclips van het album waarin Mercury werkelijk verscheen (\"Headlong\", \"I'm Going Slightly Mad\" en \"These Are the Days of Our Lives\"), zag hij er zeer vermagerd en ziek uit.\nIn een officieel persbericht dat op 23 november van dat jaar werd uitgebracht, verklaarde de zanger dat hij leed aan aids. Ongeveer 28 uur later, op 24 november 1991 rond 19.00 uur, overleed Mercury aan een longontsteking ten gevolge van aids.\nOp de crematie speelde Brian May nog het door hem geschreven nummer \"Dear Friends\", dat op het album \"Sheer Heart Attack\" staat. Queens grootste hit, \"Bohemian Rhapsody\", werd opnieuw op single uitgebracht. In het Verenigd Koninkrijk bereikte het voor de tweede keer de eerste plaats. In Nederland bleef de single op twee steken en werd van de eerste plaats gehouden door George Michael en Elton John, die beiden later aan het herdenkingsconcert zouden meewerken.\nAan het Freddie Mercury Tribute Concert op 20 april 1992 deden veel internationaal bekende artiesten mee, waaronder Elton John, Metallica, Seal, George Michael, David Bowie, Liza Minnelli en Guns N' Roses. Zij zongen de hits op het wereldwijd uitgezonden concert. De overgebleven leden van Queen speelden ook op dit emotionele afscheid. Eind 1992 scoorde Brian May een nummer 1-hit met zijn versie van het door hem geschreven \"Too Much Love Will Kill You\". Zijn versie was in eerste instantie niet bedoeld als ode aan Mercury, maar door diens dood werd dat het uiteindelijk wel.\nNa het concert werd er gewerkt aan hun allerlaatste album, dat onder andere materiaal bevatte wat tijdens de laatste levensmaanden van Mercury werd opgenomen. Het werd in 1995 uitgebracht. \"Made in Heaven\" was een ode aan Mercury en bevat \"A winter's tale\" (het laatste lied dat Mercury nog heeft geschreven), \"Mother Love\" (het laatste wat Mercury nog ingezongen heeft vlak voor zijn dood) en andere nummers.\nTevens werd er in 1997 nog een nummer uitgebracht, namelijk \"No-One But You (Only The Good Die Young)\", wat een ode was aan Mercury en aan prinses Diana, die in dat jaar net overleden was.\nIn 1997 was ook het laatste optreden waar alle overgebleven leden van Queen met elkaar op het podium stonden. Het was de premi\u00e8re van een voorstelling van B\u00e9jart Ballet, waar ook de muziek van Queen in centraal stond. Samen met Elton John brachten ze \"The Show Must Go On\" ten gehore. Na dit optreden, heeft bassist John Deacon zichzelf veelal teruggetrokken uit het openbare leven en heeft sindsdien nog maar sporadisch contact met Brian May, Roger Taylor en manager Jim Beach. Hij stapte in 1997 uit de band omdat hij vond dat Queen herinnerd moest worden zoals de band in haar hoogtijdagen was.\n2000 en verder.\nHoewel Queen langdurig verleden tijd leek te zijn, bleef de vraag naar de muziek bestaan. Van May en Taylor kwamen er een paar singles uit met andere artiesten. Samen met Five kwamen ze met een versie van \"We Will Rock You\" in 2000 en met Robbie Williams deden ze \"We Are The Champions\" in 2001. Die laatste was voor de film A Knight's Tale.\nBrian May en Roger Taylor werkten als producenten samen met Robert De Niro aan een musical getiteld \"We will rock you\". Ter promotie hiervan, traden ze in 2002 op Koninginnedag (Queensday) in Amsterdam op. Dit was een 45 minuten durend concert met Patti Russo (vooral bekend van Meat Loaf) en Trijntje Oosterhuis als gastzangeressen. Naast trouwe tour-toetsenist Spike Edney, speelden drummer Eric Singer (van KISS) en gitarist Jamie Moses mee op deze dag. Zoals te verwachten, leverde dit promo concert een hoop geruchten op over een re\u00fcnie. George Michael en Robbie Williams zijn hierbij het meest genoemd. Echter de heren voelden niet veel voor een tour.\nDe wereldpremi\u00e8re van de musical vond plaats in het Dominion Theatre in Londen en heeft sindsdien in vele landen gelopen, waaronder Australi\u00eb, Spanje, Rusland, Duitsland, Belgi\u00eb, Nederland en de Verenigde Staten. Deze succesvolle musical brak op 17 augustus 2005 zelfs het record van langstlopende musical in het Dominion Theatre, wat voorheen op naam stond van Grease. De musical werd geschreven door de Britse komiek/schrijver Ben Elton en draait om het behoud van de muziek. Er werkten een vijftigtal acteurs en een grote band aan mee.\nTer gelegenheid van het in 2003 gehouden 46664 Concert, mede georganiseerd door Nelson Mandela, schreven Brian May en Roger Taylor nieuwe Queen-nummers: \"The Call\", \"Invincible Hope\", \"Say It's Not True\" en \"Amandla\" (met David A. Stewart en Anastacia).\nQueen + Paul Rodgers.\nIn september 2004 trad Brian May op in Wembley op het Stratpack-concert, een concert om de 50ste verjaardag van de Fender Stratocaster-gitaar te vieren. E\u00e9n van de hoogtepunten van dit concert was het nummer \"All Right Now\" waar May zanger Paul Rodgers (van Free- en Bad Company) bijstond op zijn eigen Red Special. May stuurde een opname van het optreden naar zijn vriend Roger Taylor die ook zeer onder de indruk was van de chemie tussen May en Rodgers.\nIn november was er de Music Hall of Fame, waarbij Queen tot beste band uit de jaren zeventig was verkozen. Het toeval wilde dat zowel Queen als Rodgers daar die avond een optreden zou gaan verzorgen. Vlak ervoor had May Rodgers aan de lijn en vroeg hem of hij wilde zingen bij het optreden van Queen. Rodgers was enthousiast en wilde het doen op voorwaarde dat zij hem zouden ondersteunen bij zijn optreden. Na \"We Will Rock You\", \"We Are The Champions\" en \"All Right Now\" werden al bijna direct de eerste plannen besproken voor een eenmalig concert.\nIn december 2004 maakt Roger Taylor bekend dat in het voorjaar van 2005 een \"Queen + Paul Rodgers\"-tournee door Europa zou komen, onder de naam \"Return of the Champions\". De tournee begon als finale-act op het tweede 46664 Concert. Deze keer dus met Paul Rodgers als de nieuwe frontman. De tournee deed ook Nederland en Belgi\u00eb aan; er werd opgetreden in het Rotterdamse Ahoy, het GelreDome en het Sportpaleis in Antwerpen. Van de Europese tournee verscheen op 12 september een live-cd van het op 9 mei in Sheffield gegeven concert. Op 30 oktober werd hier tevens een dvd van uitgebracht. Zowel de cd als de dvd heeft de titel \"Return of the Champions\".\nNa de Europese tournee werd de rest van de wereld aangedaan. Voor het eerst in 20 jaar gaf Queen weer concerten in Japan en voor het eerst sinds 1982 stond de band met ruim 20 concerten weer in de Verenigde Staten op het podium.\nNa een jaar van geruchten werd tegen het einde van 2007 duidelijk dat May, Taylor en Rodgers werkten aan het eerste nieuwe Queen-album in 12 jaar. In september 2008 verscheen dit album, \"The Cosmos Rocks\". Hierop staat onder andere het een jaar eerder uitgebrachte nummer \"Say It's Not True\". Aansluitend op het album volgde een tournee door Europa en Zuid-Amerika. Het laatste concert was op 29 november 2009 in Rio de Janeiro. In mei 2009 werden de geruchten bevestigd dat dit de laatste samenwerking van Queen met Paul Rodgers was.\nIn 2008 werd een viertal boxsets met alle singles uit de periode 1973-1978 uitgebracht.\nQueen na Paul Rodgers.\nIn 2009 werd een nieuw compilatie-album, \"Absolute Greatest\", uitgebracht. Het was voor het eerst dat hits van uit de gehele Queenperiode op \u00e9\u00e9n cd worden uitgebracht op de westerse markt.\nNa de breuk met Rodgers richtte Brian May zich grotendeels op andere zaken. Zo schreef hij samen met Elena Vidal een boek, \"A Village Lost and Found\", over stereoscopie.\nRoger Taylor dook in 2009 de studio in om nieuw materiaal op te nemen. Op 23 november werd de single \"The Unblinking Eye (Everything Is Broken)\" uitgebracht. In interviews hintte Taylor er op dat er meer nieuw materiaal aan zat te komen. Daarnaast overwoog hij om samen met Foo Fighter Taylor Hawkins op tournee te gaan.\nIn 2011 werd ten gevolge van het 40-jarig bestaan een begin gemaakt met de heruitgave van de studioalbums. De compilatie-cd \"Deep Cuts Vol. 1 (1973-1976)\" bevat een aantal tracks van de eerste vijf albums die als eerste opnieuw gemasterd in maart 2011 op de Europese markt verschenen. Op 27 juni 2011 werden ook de volgende vijf studioalbums opnieuw uitgebracht.\nOok werd er in Londen een expositie geopend onder de naam \"Stormtrooper In Stiletto's\". Deze beslaat de eerste vijf jaar van de band.\nOp 2 december 2013 opende Brian May het museum in het Zwitserse Montreux. Hier was voorheen hun Mountain Studios gevestigd. Via een aankondiging van May werd in 2014 duidelijk dat de band een nieuw album wilde gaan uitbrengen. Op 10 november van dat jaar kwam \"Queen Forever\" uit. Dit album is een mix van nooit eerder uitgebrachte \"vergeten\" nummers, eerder uitgebrachte nummers die opnieuw zijn geremasterd en een duet tussen Freddie Mercury en de in 2009 overleden Amerikaanse artiest Michael Jackson.\nIn november 2018 verscheen er een bioscoopfilm over de geschiedenis van Queen, Bohemian Rhapsody, vernoemd naar hun gelijknamige hit. De film werd genomineerd voor 5 Oscars, waarvan hij er 4 won.\nQueen + Adam Lambert.\nTijdens de finale van het achtste seizoen van American Idol waren de leden van Queen te gast, om op te treden met de finalisten Adam Lambert en Kris Allen (de uiteindelijke winnaar). Dit was het eerste optreden samen van Queen en Adam Lambert. Kort na de finale gaf Brian May tijdens een interview aan Rolling Stone aan dat hij Adam Lambert als een frontman voor Queen overwoog, dit als vervanger van Paul Rodgers. De interesse was gewekt nadat hij een video had gezien van Lamberts auditie bij American Idol waar hij \"Bohemian Rhapsody\" zong en een later optreden waar hij \"Whole Lotta Love\" zong van Led Zeppelin. Ook klikte het na het gezamenlijke optreden bij American Idol.\nIn november 2011 trad Adam Lambert op met Queen voor een optreden tijdens de MTV Europe Music Awards in Belfast. Op 30 juni 2012 gaf Queen samen met Adam Lambert hun eerste concert op het Onafhankelijkheidsplein in Kiev. Dit concert was onderdeel van hun eerste gezamenlijke tournee. Dit was een mini tournee. Deze tournee werd gevolgd door een grote wereldtournee in 2014 en 2015. Queen en Lambert gingen verder met elkaar, ondanks dat Lambert in juni 2015 zijn eigen album uitbracht. Een hit van zijn album \"The Original High\" Ghost Town werd ook live gespeeld door de band in september 2015 in Zuid-Amerika. Na een korte rustperiode volgde een tournee door Europa en Azi\u00eb in 2016. In de zomer van 2017 begon de band aan een nieuwe wereldtournee. Deze startte in Noord-Amerika en deed vervolgens Europa, Nieuw-Zeeland en Australi\u00eb aan. Na het succes van de film Bohemian Rhapsody, kondigde Queen de Rhapsody Tour aan. In de zomer van 2019 toerde de band door Noord-Amerika en in het begin van 2020 deed Queen Zuid-Korea, Japan, Nieuw-Zeeland en Australi\u00eb aan. Het Europese gedeelte van de tournee was gepland voor de lente, maar werd vanwege de uitbraak van het coronavirus uitgesteld naar 2022.\nOp 2 oktober 2020 werd het album \"Live Around the World\" uitgebracht, een compilatiealbum met opnames van een greep uit de 218 concerten die Queen + Adam Lambert tot die tijd samen gegeven hebben. Dit album bereikte de eerste plaats in het Verenigd Koninkrijk en Australi\u00eb en haalde de top 10 in meerdere andere landen.\nOp 4 juni 2022 openden Queen + Adam Lambert de Platinum Party at the Palace buiten Buckingham Palace ter gelegenheid van het Platinum Jubileum van de Queen. Ze voerden een set van drie nummers uit en openden met \"We Will Rock You\", dat was ge\u00efntroduceerd in een komisch segment waarin Queen Elizabeth II en Beertje Paddington op de maat van het nummer met hun theekopjes tikten.\nEen niet eerder beluisterd Queen-nummer met Mercury's zang, \"Face It Alone\", meer dan dertig jaar geleden opgenomen en oorspronkelijk door May en Taylor als \"unsalvageable\" beschouwd, werd uitgebracht op 13 oktober 2022, met nog vijf nummers - \"When Love Breaks Up\", \"You Know You Belong to Me\", \"Dog With a Bone\", \"Water\", en \"I Guess We're Falling Out\" - die op 18 november 2022 worden uitgebracht als onderdeel van The Miracle Collector's Edition box set.\nInvloed op andere artiesten.\nQueen staat bekend als de eerste band die de standaardoptredens van alleen maar muziek spelen omvormde in grootse shows met veel licht, theater en natuurlijk muziek. Deze elementen hebben de manier van optreden van vele bands be\u00efnvloed. Bands en artiesten die aangeven be\u00efnvloed door Queen te zijn, zijn onder andere: AC/DC, Adele, Tori Amos, Anthrax, Backstreet Boys, Blind Guardian, Boston, David Bowie, Jeff Buckley, Kurt Cobain, Coldplay, Daft Punk, The Darkness, Def Leppard, C\u00e9line Dion, DI-RECT, Dream Theater, Eminem, Europe, Extreme, Faith No More, Foo Fighters, Green Day, Guns N' Roses, INXS, Iron Maiden, Michael Jackson, Kansas, Keane, Kesha, The Killers, John Lennon, Journey, Kid Rock, Lady Gaga, Linkin Park, Marilyn Manson, Adam Lambert, Manic Street Preachers, Meat Loaf, Megadeth, Shawn Mendes, Metallica, George Michael, Mika, Jason Mraz, Muse, Judas Priest, My Chemical Romance, Nirvana, Katy Perry, Radiohead, Rage Against the Machine, Red Hot Chili Peppers, Joe Satriani, Savatage, Scissor Sisters, Seal, Lynyrd Skynyrd, Slayer, Slipknot, The Smashing Pumpkins, The Struts, Styx, Trivium, U2, Steve Vai, Valensia, Robby Valentine, Van Halen, Velvet Revolver, VanVelzen, Waylon, Robbie Williams en X-Japan.\nLogo.\nHet logo is in 1972 ontworpen door Freddie Mercury. Het bestaat uit een Q (wat staat voor Queen) met een kroon erin wat staat voor Royalty. Aan beide zijden van de Q staat een leeuw, de sterrenbeelden van Roger Taylor (26 juli 1949) en John Deacon (19 augustus 1951). Boven op de Q staat een kreeft, het sterrenbeeld van Brian May (19 juli 1947). De twee engelen, of elfjes, onderaan de Q stellen maagden voor, het sterrenbeeld van Freddie Mercury (5 september 1946).\nDit alles wordt beschermd door een feniks wat staat voor eeuwige wedergeboorte, de feniks herrijst weer uit zijn eigen as. Overigens kan het ook om een adelaar gaan, deze zou de leeuwen beschermen, zoals de leeuwen de elfjes beschermen.\nRestauraties.\nBehalve optreden en produceren, houden Brian May en Roger Taylor zich met nog meer bezig. Zo wordt er onder hun supervisie veel beeld- en geluidsmateriaal uit de Queen-collectie gerestaureerd. Bij deze restauraties wordt, indien mogelijk, teruggegrepen naar de originele ongemonteerde opnames. Deze worden opnieuw gemonteerd en als resultaat komt er dan een nieuwe DTS 5.1-surroundmix. Het resultaat van dit restauratiewerk is al te horen op de dvd-uitgaves van het bekende Wembleyconcert (1986), het Milton Keynesconcert (1982, getiteld \"Queen on Fire - Live at the Bowl\") en \"Greatest Video Hits 1\" en \"2\". Verder zijn de albums \"A Night At The Opera\" en \"The Game\" ook al in een 5.1-mix op dvd-audio uitgegeven. Brian May heeft aangegeven dat het de bedoeling is om uiteindelijk al het Queen-werk op deze manier te restaureren. In oktober 2007 is de dvd \"We Will Rock You\" heruitgebracht onder de titel \"Queen Rock Montreal &amp; Live Aid\". In 2011 brengt Queen al haar albums opnieuw uit, digitaal geremasterd. Ieder album bevat bonustracks in de vorm van nooit eerder uitgebracht materiaal en nieuwe remixen.\nOok is het Wembleyconcert opnieuw op dvd verschenen, het bevat naast het concert van 12 juli 1986 en wat bonusmateriaal ook nog het complete concert dat men op 11 juli 1986 gaf.\nDiscografie.\nSolodiscografie\u00ebn.\nZie"}
{"id": "10600", "revid": "231402", "url": "https://nl.wikipedia.org/wiki?curid=10600", "title": "1369", "text": "Het jaar 1369 is het 69e jaar in de 14e eeuw volgens de christelijke jaartelling."}
{"id": "10601", "revid": "231402", "url": "https://nl.wikipedia.org/wiki?curid=10601", "title": "1378", "text": "Het jaar 1378 is het 78e jaar in de 14e eeuw volgens de christelijke jaartelling."}
{"id": "10604", "revid": "363097", "url": "https://nl.wikipedia.org/wiki?curid=10604", "title": "Spaanse euromunten", "text": "De Spaanse euromunten hebben drie verschillende ontwerpen voor de drie series munten. De serie van 1, 2 en 5 cent is ontworpen door Garcilaso Roll\u00e1n, de serie van 10, 20 en 50 cent door Bego\u00f1a Castellanos en de twee grootste munten door Luis Jos\u00e9 Diaz. Alle munten vertonen de twaalf sterren van de EU en het jaartal dat de munt geslagen is.\nOntwerp.\nSpaanse euromunten (2010 - 2014).\nIn 2010 heeft Spanje zijn muntontwerp aangepast, om te kunnen voldoen aan de richtlijnen voor de nationale zijde.\nSpaanse euromunten (2015 - heden).\nIn 2015 heeft Spanje zijn muntontwerp aangepast, omdat koning Felipe VI aan de macht kwam. Dit geldt echter alleen voor de \u20ac1- en \u20ac2-munten die het portret van koning Felipe VI dragen.\nDe munten van \u20ac\u00a00,01 t/m \u20ac\u00a00,50 zijn onveranderd gebleven.\nHerdenkingsmunten van \u20ac 2.\nSpanje heeft vanaf 2010 de gewoonte om elk jaar een munt te slaan met als afbeelding een Spaans werelderfgoed, welke op de Werelderfgoedlijst van de UNESCO staat."}
{"id": "10607", "revid": "231402", "url": "https://nl.wikipedia.org/wiki?curid=10607", "title": "68", "text": "Het jaar 68 is het 68e jaar in de 1e eeuw volgens de christelijke jaartelling."}
{"id": "10609", "revid": "1747", "url": "https://nl.wikipedia.org/wiki?curid=10609", "title": "Kaval", "text": "Een kaval is een blaasinstrument dat op de Balkan en op het Turkse platteland veel gebruikt wordt, vooral door herders. Het bestaat uit een cilindrische rechte open buis met zeven toongaten, en een voor de duim. Het wordt bespeeld door het instrument onder een hoek van ca. 45 graden aan de lippen te zetten, en zelf de luchtstroom op de scherpe rand te mikken. Het kost wat moeite om voor het eerst geluid hieruit te krijgen.\nDe meeste kavals staan in D, maar er zijn ook andere stemmingen.\nZoals meer blaasinstrumenten heeft ook de kaval naast de toongaten aan het uiteinde nog een aantal extra gaten waarmee de akoestische impedantie geleidelijker verloopt van het instrument naar de omringende lucht.\nDe klankkleur van een kaval is een beetje vergelijkbaar met een dwarsfluit, zij het dat de kaval nog wat 'heser' is.\nHet dorpje Erikbelen, in de Turkse provincie Tokat, dicht bij de stad Ba\u015f\u00e7iftlik, is beroemd om de daar gemaakte kavals."}
{"id": "10610", "revid": "86479", "url": "https://nl.wikipedia.org/wiki?curid=10610", "title": "Gdulka", "text": "Een gdulka of gadoelka (Bulgaars: \u0413\u044a\u0434\u0443\u043b\u043a\u0430) is een Bulgaarse knieviool. Drie snaren worden als melodiesnaar gebruikt; de overige 10 zijn resonantiesnaren en worden in de toonladder(s) gestemd. Een gdulka heeft hierdoor een ingebouwde nagalm. De gdulka wordt doorgaans als melodie-instrument in Bulgaarse volksmuziek toegepast.\nIn tegenstelling tot een viool worden de snaren niet tegen de toets gedrukt om de snaar te verkorten (en dus een hogere toon te krijgen), maar worden de nagels tegen de snaar gedrukt.\nOp de kam liggen de drie melodiesnaren A, E, a terwijl de resonantiesnaren b, cis, d, e, fis, g, gis, a, b', cis' daaronder door gaatjes in die kam lopen. De kam rust aan een kant op het bovenblad, aan de andere kant via een houten steun, vergelijkbaar met een stapel in een viool, op het achterblad.\nDe stemming van het instrument maakt dat vooral in toonsoorten met kruisen gespeeld zal worden: D, A en E grote terts, b, fis en cis kleine terts plus een aantal zigeunertoonladders.\nDe strijkstok is wat primitiever dan bij de moderne strijkinstrumenten en wordt onderhands vastgehouden."}
{"id": "10611", "revid": "1092212", "url": "https://nl.wikipedia.org/wiki?curid=10611", "title": "Banjo", "text": "Een banjo is een instrument uit een reeks snaarinstrumenten met doorgaans stalen snaren en fretten waarbij de kam rust op een strak gespannen vel (tegenwoordig meestal van kunststof). Deze constructie bezorgt de banjo zijn karakteristieke geluid; het zorgt ervoor dat de energie die bij het bespelen van de snaren wordt toegevoerd zeer snel weg kan en derhalve een kort maar hard geluid produceert.\nHet instrument en de naam is afgeleid van de \"banjar\", een Afrikaans snaarinstrument, dat met de Afrikaanse slaven vanuit West-Afrika naar de Cara\u00efben kwam.\nBanjo's zijn er in soorten en maten en allerlei stemmingen.\nEr bestaan een aantal hybride instrumenten waarbij de banjo is 'gekruist' met een ander snaarinstrument. Meestal betreft het hier een combinatie van de klankkast van een banjo (vaak met resonator) met de hals van een ander instrument. Deze waren vooral populair in de eerste decennia van de twintigste eeuw en ontstonden waarschijnlijk om het bespelers van andere instrumenten mogelijk te maken gebruik te maken van het penetrante banjogeluid toen elektrische versterking nog niet beschikbaar was.\nBanjo's hebben een tamboerijn-achtige romp die bestaat uit een ronde klankkast die aan de voorkant bespannen is met plastic of kalfsleer. De meeste banjo's worden bespeeld met een plectrum, maar bespelen met de vingers (gitaarbanjo, bluegrassbanjo) gebeurt ook wel. Banjo's worden vaak gebruikt in ragtime, bluegrass, old-time music,muziek van Appalachia en traditionele jazzmuziek.\nSommige banjo's hebben een resonator op de achterkant van de cilinder of een slagplaat aan de voorkant.\nHoofdzakelijk in de Verenigde Staten is er nog een stroming van spelers die nylon-, of soms zelfs darmsnaren prefereert. De instrumenten worden in dat geval ook zonder fretten gemaakt.\nIn Nederland wordt eenmaal per jaar het Jazz Banjo Festival gehouden. Dit festival promoot de tenor (4 snarige banjo) die hoofdzakelijk in jazz- en dixielandorkesten wordt gebruikt."}
{"id": "10612", "revid": "146462", "url": "https://nl.wikipedia.org/wiki?curid=10612", "title": "Dubbelkorig snaarinstrument", "text": "Een dubbelkorig snaarinstrument is een snaarinstrument waarvan de snaren dubbel uitgevoerd zijn. Dat wil zeggen, dat er naast elke snaar een snaar met een gelijke lengte, dikte en spanning is geplaatst. Die twee snaren worden bespeeld als \u00e9\u00e9n snaar. In plaats van twee snaren met een gelijke toonhoogte, kan er ook een octaaf verschil tussen zitten, dan is \u00e9\u00e9n of meer van de factoren lengte, dikte of spanning anders. Door de dubbele snaren ontstaat een gewenste zweving.\nVeel met plectrum bespeelde snaarinstrumenten zijn dubbelkorig, of zelfs tripelkorig zoals de laagste snaren van de saz. Dit betekent dat met het plectrum twee snaren die gelijk of in octaven gestemd zijn tegelijk worden aangeslagen.\nViersnarige dubbelkorige instrumenten hebben dus 8 snaren.\nMet \u00e9\u00e9n op- of neergaande beweging over alle snaren worden 4 verschillende tonen geproduceerd. Een snelle, herhalende op- en neergaande beweging geeft een tremolo.\nOok de twaalfsnarige gitaar is een dubbelkorig snaarinstrument.\nDe Amerikaanse noiserockband Sonic Youth speelt hoofdzakelijk met omgestemde dubbel- of tripelkorige gitaren. Tevens stemmen ze deze duo's of trio's vaak niet compleet zuiver, waardoor er door interferentie een snelle zwevingstrilling ontstaat die lijkt op een chorus. Dit verschijnsel wordt beating genoemd."}
{"id": "10613", "revid": "286724", "url": "https://nl.wikipedia.org/wiki?curid=10613", "title": "Plectrum", "text": "Een plectrum (meervoud: \"plectrums\" of \"plectra\") is een plat stukje plastic, been of ander materiaal dat tussen duim en wijsvinger wordt gehouden en waarmee de snaren van een tokkelinstrument zoals een banjo, mandoline of gitaar kunnen worden aangeslagen. De tiende-eeuwse Byzantijnse encyclopedie \"Suda\" stelt dat het plectrum in de 6e eeuw v.Chr. is uitgevonden door de Griekse lierdichteres Sappho.\nPlectrums worden gemaakt in allerlei vormen, kleuren en diktes. Het langwerpige plectrum hiernaast wordt gebruikt voor een saz. Tegenwoordig is een plectrum meestal van kunststof, maar ook houten en stenen plectrums worden gebruikt. Vroeger werden zij onder andere van schildpadschild vervaardigd. De dikte varieert tussen de 0,38 en 3 millimeter; een specifieke grootte is niet te geven. De keuze voor een plectrum zal mede afhangen van de manier van spelen.\nGeluid van een plectrum.\nSpelen met een plectrum geeft een ander geluid dan met de vingertoppen. Met een plectrum is het contrast in de tonen groter en het geluid is helderder. \nDe dikte, het materiaal en de stijfheid van een plectrum heeft invloed op de de klank van het instrument. Zo klinkt een 3mm dikke plexiglas-achtige Dunlop Stubby Jazz voller en ronder dan een 1,4 mm dikke nylon Dunlop Jazz III, die op zijn beurt een stuk helderder klinkt. Plecttums van Tortoise een kunstof dat op schildpaddenschild lijkt dikken het licht schrapende geluid bij de aanzet van een noot aan. U2-Gitarist The Edge vergroot dat schrapende geluid nog eens door niet met de punt, maar met de ronde kant van een plectrum te spelen. Het oppervlak van die ronde kant is ook nog eens geribbeld. Brian May van Queen gebruikt 6 pence muntjes als plectrum. Op ukuleles is het niet ongebruikelijk om met plectra van hard geperst vilt te spelen die geen blikkerige \"klik\" bij de aanzet van een noot veroorzaken."}
{"id": "10614", "revid": "286724", "url": "https://nl.wikipedia.org/wiki?curid=10614", "title": "Basgitaar", "text": "De basgitaar is een (doorgaans viersnarig) snaarinstrument dat in vele vormen van moderne niet-klassieke muziek wordt gebruikt. De stemming is standaard ; zoals een contrabas en gelijk aan de laagste vier snaren van een gitaar, maar dan een octaaf lager. Meestal wordt een basgitaar uitgevoerd met frets, hoewel fretloze basgitaren ook bestaan.\nDe ontwikkeling van de basgitaar heeft een grote invloed gehad op het ontstaan van rock- en popmuziek, en op de ontwikkeling van met name de jazz. De basgitaar is een deel van de ritmesectie en vormt een brug tussen ritmiek (drums) en harmonie (akkoordinstrumenten zoals piano en gitaar). De relatie tussen en samensmelting van bas enerzijds en bassdrum, snaredrum en hihat anderzijds maakt wat een partij doet 'grooven'.\nDe meeste basgitaren zijn elektrisch of semi-akoestisch, maar er bestaan ook akoestische basgitaren. Die zijn zonder versterking echter niet bruikbaar in ensembles. In mariachi-orkesten wordt wel een gitarron (mexicano) gebruikt, een zessnarige akoestische basgitaar met een zeer grote klankkast. De klank lijkt op die van een pizzicato bespeelde contrabas.\nOntstaan.\nDe basgitaar werd ontwikkeld in de jaren dertig. Tot die tijd was het belangrijkste basinstrument de contrabas, die echter wegens zijn grootte slecht transportabel was. De eerste elektrische basgitaar werd in 1936 gebouwd door Audiovox Manufacturing Company uit Seattle, maar was geen succes.\nLeo Fender ontwikkelde vervolgens een basgitaar die hij afleidde van zijn elektrische gitaar de Fender Telecaster. Fender bedoelde het instrument als vervanging van de contrabas, die hij spottend 'hondenhok' noemde. Anders dan bij de contrabas het geval is, was het nieuwe instrument voorzien van frets. Die maken het gemakkelijker om de precieze toonhoogte te treffen en daarom noemde Leo Fender zijn basgitaar \"Precision Bass\" (precisiebas).\nDe Fender Precision Bass kwam 1951 op de markt en was de eerste in serie geproduceerde elektrische basgitaar ter wereld. Onder jazzmusici sloeg hij aanvankelijk niet aan, maar de popmuziek, die in opkomst was, omarmde het instrument en maakte het tot een enorm commercieel succes. Fabrikant Fender had in de jaren vijftig en zestig zo'n dominante marktpositie, dat de basgitaar in die periode op menig platenhoes werd vermeld als \"Fender bass\". De Fender Precision Bass wordt nog steeds gebouwd en is in feite de grootvader van de huidige basgitaren.\nDe traditionele basgitaar.\nDe basgitaar is afgeleid van de gitaar, en bestaat derhalve uit een corpus (doorgaans massief, maar akoestisch of semi-akoestisch komt ook voor), een hals en een kop met stemmechanieken. De vorm van het corpus wordt bepaald door eisen van comfort en door de wens een goede balans te bereiken. Een basgitarist speelt doorgaans staand, waarbij de basgitaar aan een schouderriem hangt. Door de lange hals en de zware stemmechanieken treedt een groot hefboomeffect op, wat doorgaans wordt tegengegaan door de draagriem aan een lange uitloper van het corpus te bevestigen. Constructies waarbij de mechanieken in het corpus zijn gebouwd ('headless') kennen dit probleem niet en kunnen zonder zo'n uitloper worden uitgevoerd.\nNet als een gitaar is de traditionele basgitaar voorzien van frets. Sommige basgitaren zijn echter fretloos uitgevoerd.\nDe vier snaren zijn standaard in E-A-D-G gestemd, een octaaf lager dan de laagste vier snaren van een gitaar. Deze stemming komt overeen met die van de contrabas, waarvan de rol in de lichte muziek door de basgitaar is overgenomen. Ook de \"drop-D\"-stemming komt voor, waarbij de E-snaar omlaag is gestemd naar een D.\nAndere typen.\nNaast de traditionele viersnarige basgitaren bestaan ook vijf-, zes- en negensnarige basgitaren. Vijfsnarige basgitaren zijn doorgaans in B-E-A-D-G of in E-A-D-G-C gestemd. Zessnarige basgitaren zijn in B-E-A-D-G-C of als gitaar E-A-D-G-B-E gestemd. Die laatste wordt ook wel aangeduid als gitaarbas. Fender ontwierp een van de eerste basgitaren van dit type, de Fender Bass VI, als aantrekkelijk model voor gitaristen. De Bass VI heeft een hals die meer als die van een gitaar aanvoelt; de mensuur is korter en de gebruikte snaren zijn dunner dan bij andere bassen.\nEr bestaan ook basgitaren met meerdere snaren (zoals acht-, tien- en twaalfsnarige gitaren), maar dit zijn dan meestal gewoon vier- (of meersnarige) basgitaren met voor elke snaar een snaar er vlak naast die een octaaf hoger is gestemd. Dit type basgitaar is zeldzaam en wordt meestal alleen op bestelling gebouwd. Andere vormen zijn de baritongitaar, die qua toonhoogte tussen de elektrische gitaar en de basgitaar in zit. Deze is doorgaans gestemd als B-E-A-D-F#-B.\nHet gebruik van de basgitaar.\nNet als de elektrische gitaar en het drumstel bestaat de basgitaar feitelijk nog maar kort. De techniek op de basgitaar heeft zich de afgelopen decennia op stormachtige wijze ontwikkeld en de basgitaar is onmisbaar in allerlei genres. De eerste basgitaren hadden frets, net als de gitaar en men kon een plectrum gebruiken bij het bespelen ervan, wat een contrabassist niet snel zal doen. Leo Fender was er bij het ontwerpen van de Precision Bass echter van uitgegaan dat bassisten de snaren met hun duim zouden gaan plukken en had daarom een vingersteun gemonteerd (\"tug bar\") waar de bassist zijn wijs- en middelvinger achter kon plaatsen. Op veel oude Fenderbassen zijn de schroefgaten daarvoor nog terug te vinden. De vingersteun zat bij andere speelstijlen in de weg en werd dus vaak verwijderd. Al gauw ontstond de meest gebruikte speelstijl, die met de vingers, waarbij de duim vaak op een element, een duimsteun of het einde van de toets rust. Dit nodigde uit tot veel meer experimenten met de klank van het instrument. Het plukken aan en hameren op de snaren, waarbij de snaren bij de aanzet van de noot hard tegen de frets klappen, het zogenaamde \"slappen\", geven een percussief geluid, dat veel gebruikt wordt in stijlen als funk, soul en fusion. Enkele \"slappers\" zijn Fieldy, Mark King, Victor Wooten, Marcus Miller, Flea en de uitvinder van het \"slappen\", Larry Graham.\nVictor Wooten wordt wel beschouwd als de uitvinder van de zgn. dubbeleduimtechniek. Hierbij wordt de duim op een vergelijkbare manier gebruikt als het plectrum. Afgewisseld met het plukken van de snaren door de vingers kunnen hiermee virtuoze effecten worden bereikt. Ook het gedempt spelen (door de handpalm bij de brug tegen de snaren te drukken) met de duim geeft een specifiek, introvert geluid. Een bekend bassist die deze techniek gebruikt is Sting. Veel bassisten maken ook graag gebruik van de mogelijkheden van boventonen (flageolet) op de bas, door een snaar op een bepaald punt gedeeltelijk af te dempen.\nDe jazzscene, waar de contrabas decennialang een zelden ontbrekend instrument was, begon in de jaren zestig te experimenteren met het gebruik van de elektrische basgitaar. Dit leidde mede tot baanbrekende opnamen, waarin een nieuw geluid werd gezocht, zoals in Miles Davis' album \"Bitches Brew\" (1970). Een van de gevolgen van het gebruik van de elektrische basgitaar onder jazzmuzikanten was dat ook contrabassisten, die gewend zijn aan het ontbreken van frets, de basgitaar oppakten. Een aantal spelers ging ertoe over om te frets uit de hals te verwijderen. Een voorbeeld hiervan is de zeer invloedrijke bassist Jaco Pastorius, vooral bekend door zijn lidmaatschap van de toonaangevende formatie Weather Report. Zonder frets kan het voor de contrabas kenmerkende zingende geluid worden bereikt. Sindsdien brengen fabrikanten ook fretloze bassen uit. De basgitaar kan nu in de jazz zelfs worden waargenomen in traditionele ensembles als de bigband.\nVersterking en klank.\nAkoestische basgitaren kunnen onversterkt gebruikt worden, mits de klankkast groot genoeg is. Ze zijn meestal wel uitgerust met een pi\u00ebzo-elektrisch versterkingselement. Voor de elektrische basgitaar is versterking noodzakelijk, omdat het instrument zelf nauwelijks volume geeft.\nDe klank van de basgitaar wordt voor een groot deel bepaald door de gebruikte snaren, elementen en elektronica, en door de wijze waarop de snaren worden bespeeld met vingers, dan wel de duim of het plectrum. Bij akoestische basgitaren hebben daarnaast de constructie en gebruikte houtsoorten invloed; bij elektrische basgitaren nauwelijks. Uiteraard speelt ook de manier van aanslaan (\"strummen\", \"plukken\", \"slappen\") en afdempen een grote rol in de klankopbouw.\nOok het type versterker en luidspreker hebben invloed op het geluid. Globaal zijn er drie typen versterkers: buizenversterkers met buizen in voor- \u00e9n eindversterker, hybride versterkers met een buizenvoorversterker en een transistoreindversterker, en volledige transistorversterkers. Luidsprekers vari\u00ebren in maat van 4\u00a0inch (PJB) tot 18\u00a0inch en worden met een of meer exemplaren in een kast gebouwd. Gangbare samenstellingen zijn 2\u00d710, 4\u00d710, 6\u00d710, 8\u00d710, 2\u00d712, 1\u00d715 en 1\u00d718. De meeste luidsprekerkasten voor basgitaar zijn ook voorzien van een hogetonenluidspreker, dikwijls met regelbare verzwakking. In sommige basversterkers zijn de luidsprekers en (voor- en eind)versterker in \u00e9\u00e9n kast gebouwd; men spreekt in dat geval van een 'combo'.\nSnaren.\nBasgitaarsnaren kunnen van verschillende materialen gemaakt zijn. Voor elektrische basgitaren met magnetische elementen moeten ze van een magnetiseerbaar metaal zijn. Vooral roestvrij staal en nikkel worden veel gebruikt. De snaren bestaan uit een kern waaromheen een draad is gewikkeld. Is deze draad plat, dan wordt gesproken van een \"flatwound\" snaar. Is de wikkeldraad rond, dan gaat het om een \"roundwound\" snaar. Voor akoestische basgitaren kunnen eventueel ook nylon snaren gebruikt worden.\nAls de snaren nieuw zijn, hebben ze een rijke en gelijkmatige klank. Doordat de dikte en dus het gewicht van elk deel van de snaar even groot is, heeft de snaar veel boventonen en klinkt hij helder. Naarmate de snaar ouder wordt, wordt de klank doffer. Dit komt doordat enerzijds de frets inkepingen in de snaar maken en dus de homogeniteit aantasten, en anderzijds door vuil uit vingers en stof. Het eerste zal niet ongedaan gemaakt kunnen worden en dus uiteindelijk het einde van de snaar inluiden. De vervuiling kan tegengegaan worden door de snaren na het spelen goed te reinigen. Ook zijn snaren te koop met een speciale coating waardoor ze langer meegaan.\nEffectapparatuur.\nManipulatie van het geluid door middel van effectapparatuur is onder basgitaristen minder gangbaar dan onder gitaristen. Gebruikte baseffecten zijn effecten met invloed op\nOok hier heeft het digitale tijdperk zijn intrede gedaan met multifunctionele pods en borden.\nEen opmerkelijke evolutie was de komst in 2006 van de Line 6 Variax-serie basgitaren. Het signaal van een pi\u00ebzo-opnemer per snaar wordt via digitale modelingtechniek omgezet naar de klank van het gekozen model basgitaar.\nPi\u00ebzo-opnemers per snaar worden in sommige basgitaren optioneel aangeboden voor het aansturen van effectapparatuur en gitaarsynthesizers van Roland Corporation.\nFrequenties.\nBij de westerse stemtoonhoogte van 440\u00a0Hz zijn de grondfrequenties van de afzonderlijke snaren:\nBasgitaarmerken.\nDe meeste merken maken zowel elektrische gitaren als basgitaren."}
{"id": "10615", "revid": "139751", "url": "https://nl.wikipedia.org/wiki?curid=10615", "title": "Blaasinstrument", "text": "Een blaasinstrument is een muziekinstrument waarmee geluid voortgebracht wordt door lucht te blazen in of over het instrument. De toon ontstaat doordat de lucht die geblazen wordt in of over het mondstuk aan het ene uiteinde van een resonator, meestal een klankbuis, de luchtkolom in de resonator in trilling brengt. De effectieve lengte van de resonator bepaalt, samen met de blaastechniek, de toonhoogte van de voortgebrachte toon. Bij de meeste blaasinstrumenten kan de effectieve lengte van de resonator door de speler be\u00efnvloed worden door middel van gaten, een uitschuifbare buis, kleppen of ventielen, of een combinatie hiervan. \nVeruit de meeste blaasinstrumenten worden gerekend tot de aerofonen, uitzondering is bijvoorbeeld de kazoo. Lang niet alle aerofonen zijn echter blaasinstrumenten, zoals de accordeon of het pijporgel. Bij de blaasinstrumenten horen ook de meeste doedelzakken, behalve de uilleann pipes.\nHet op de juiste manier aanblazen van een blaasinstrument is essentieel voor een goede toon en klank. Voor het blazen is vaak een zekere druk nodig, de ademsteun genoemd, en het op de juiste manier gebruiken van de lippen om de luchtstroom te sturen of tot trilling te brengen, de embouchure genoemd. Er zijn verschillende ademhalingstechnieken, maar de techniek die geadviseerd wordt is de middenrifademhaling. Er zijn ook bespelers van blaasinstrumenten die gebruikmaken van circulaire ademhaling. Hierbij is het mogelijk om tegelijkertijd door te spelen en adem te halen.\nIn de westerse cultuurmuziek zijn er specifiek orkesten, die hoofdzakelijk uit blaasinstrumenten bestaan, zoals het harmonieorkest, de fanfare en de brassband, naast slagwerk en soms een snaarinstrument (harp, contrabas).\nHout- en koperblazers.\nIn de westerse klassieke muziek worden blaasinstrumenten traditioneel onderverdeeld in de houtblaasinstrumenten en de koperblaasinstrumenten, vaak aangegeven met 'het hout' en 'het koper'. Deze namen duiden niet op het materiaal waarvan de instrumenten zijn gemaakt, maar op de wijze waarop de toon wordt voortgebracht. Er zijn bovendien veel blaasinstrumenten die niet in westerse symfonie- of harmonieorkesten voorkomen en niet volgens deze traditionele indeling in hout en koper in zijn te delen. De indeling hout/koper is dus een onvolledige indeling, waar niet alle blaasinstrumenten in kunnen worden ondergebracht. \nIndeling op basis van de wijze waarop de toon wordt gevormd.\nDe verschillende manieren waarop de toon wordt voortgebracht staan hieronder opgesomd. In deze opsomming zijn ook aerofonen anders dan blaasinstrumenten opgenomen.\nLabium.\nDe meeste instrumenten die in het Nederlands met fluit aangeduid worden zijn instrumenten waarbij de luchtstroom op een scherpe rand, het labium wordt gericht.\nEnkel riet.\nInstrumenten waarbij het geluid met een enkel riet wordt veroorzaakt. &lt;br&gt;\nRiet tussen lip en mondstuk:\nRiet in afgesloten ruimte (mond/zak/ kap)\nDubbelriet.\nInstrumenten waarbij het geluid met een dubbelriet wordt veroorzaakt. &lt;br&gt;\nRiet tussen beide lippen:\nRiet in afgesloten ruimte (mond/ zak/ kap):\nDe uilleann pipes is weliswaar aerofoon, maar geen blaasinstrument. Het instrument is wel weer zeer verwant aan de enkel- en dubbelrietblaasinstrumenten.\nDoorslaande tong.\nNaast de hout- en koperblaasinstrumenten zijn er aerofonen waarbij de toon wordt voortgebracht door een doorslaande metalen tong. Een, meestal metalen, strook materiaal, een tong, kan heen en weer bewegen door een nauwsluitende opening in een plaat. De toonhoogte die de tong veroorzaakt kan worden veranderd, gestemd door de tong aan zijn tip te verzwaren of wat lichter te maken.\nHieraan nauw verwante instrumenten (wel aerofonen, maar geen blaasinstrument) zijn:\nLippen.\nDoor een luchtstroom tussen de lippen door in een mondstuk te persen worden de lippen zelf in trilling gebracht. De meeste bespelers van instrumenten die geluid op deze manier produceren worden koperblazers genoemd. Er wordt ook nog onderscheid gemaakt tussen 'scherp koper' en 'zacht koper':\nOverige.\nSommige instrumenten zijn niet zo gemakkelijk in te delen\nHet orgel, geen blaasinstrument, wel een aerofoon, is uit de doedelzak ontstaan, maar het heeft vaak een verzameling registers, die soms op riet, labium of doorslaande tong kan zijn gebaseerd."}
{"id": "10616", "revid": "91822", "url": "https://nl.wikipedia.org/wiki?curid=10616", "title": "Snaarinstrument", "text": "Een snaarinstrument of chordofoon is een muziekinstrument waarbij het geluid veroorzaakt wordt door het trillen van een of meer snaren. In het algemeen wordt het geluid van de trillende snaar ondersteund door een klankkast of resonator. De snaarinstrumenten vormen een van de groepen muziekinstrumenten in de Hornbostel-Sachs indeling.\nSnaarinstrumenten kunnen ingedeeld worden op basis van de constructie en de speelwijze. Verder is er een onderverdeling te maken in akoestische instrumenten en elektrische instrumenten die gebruikmaken van elektrische pick-ups.\nIndeling op basis van speelwijze.\nSnaarinstrumenten kunnen worden onderverdeeld aan de hand van de manier waarop de snaren in trilling worden gebracht. Bij luitachtigen kan dat zijn door middel van strijken (bijvoorbeeld een viool) of tokkelen (bijvoorbeeld een gitaar). Bij de citers worden de snaren tot klinken gebracht door ze aan te slaan (bijvoorbeeld een piano).\nGestreken luitachtigen: strijkinstrumenten.\nDe meeste strijkinstrumenten worden bespeeld met een strijkstok (zoals de naam al doet verwachten), maar niet alle strijkinstrumenten zijn ook snaarinstrumenten (zingende zaag, glasharmonica)\nGetokkelde luitachtigen: tokkelinstrumenten.\nTokkelinstrumenten worden bespeeld met behulp van een plectrum of de vingernagels of 'geplukt' met de hand/vingers\nOok de contrabas wordt in niet-klassieke muziek meestal geplukt.\nCiters.\nDeze worden vaak met behulp van mallets of hamertjes of anderszins gemechaniseerd bespeeld, maar vaak ook met de vingers.\nEr zijn ook gestreken varianten, waarbij (enkele) snaren via een mechaniek met knoppen ingekort worden:\nBij de draailier worden de snaren gestreken door een ronddraaiende houten schijf die met hars is ingewreven, bij de nyckelharpa met een strijkstok."}
{"id": "10617", "revid": "379", "url": "https://nl.wikipedia.org/wiki?curid=10617", "title": "Idiofoon", "text": "Een idiofoon ('zelfklinkend', van het Oud-Griekse \u1f34\u03b4\u03b9\u03bf\u03c2, \"\u00eddios\"\u201a zelf, en \u03c6\u03c9\u03bd\u03ae, \"ph\u014dn\u1e17\", klank, toon) is een muziekinstrument dat bestaat uit een of meer elementen die gemaakt zijn van materiaal dat van nature klankrijk is, en die door de eigen trilling de klank voortbrengen, zonder gebruik van luchtstroming (zoals bij de aerofonen), snaren (chordofonen), membranen (membranofonen), of elektronica (elektrofonen).\nEen deel van de idiofonen is geschikt voor melodiespel; ze hebben een benoembare duidelijke toonhoogte. De trillingspatronen van een toonzuivere idiofoon zijn chladni-patronen.\nDe idiofonen vormen een van de vijf hoofdgroepen voor de indeling van muziekinstrumenten gebaseerd op de manier waarop het geluid wordt voortgebracht. \nIdiofonen met een benoembare toonhoogte:\nIdiofonen zonder vastgelegde toonhoogte:\nIdiofone voorwerpen:"}
{"id": "10618", "revid": "744554", "url": "https://nl.wikipedia.org/wiki?curid=10618", "title": "Membranofoon", "text": "Een membranofoon is een muziekinstrument waarbij het geluid wordt geproduceerd door een gespannen vel (membraan) in trilling te brengen. Membranofonen vormen een van de vier oorspronkelijke groepen in de classificatie van muziekinstrumenten door Sachs-Hornbostel.\nDe trilling kan worden veroorzaakt door:\nDe trillingspatronen in een membraan zijn Chladni-patronen"}
{"id": "10619", "revid": "1089969", "url": "https://nl.wikipedia.org/wiki?curid=10619", "title": "Elektrofoon", "text": "Elektrofonen zijn muziekinstrumenten die hun geluidopwekking danken aan elektronica. Veel moderne elektrofonen worden bespeeld met een klavier dat informatie over de te spelen toon levert aan een computer.\nGeschiedenis.\nEind 19e, begin 20e eeuw.\nDiverse instrumenten worden genoemd als \"eerste\" elektronisch instrument, de waarheid is dat men afhankelijk van de visie en definitie, telkens een ander instrument kan aanduiden. Een belangrijk vroeg elektronisch instrument was het Teleharmonium of Telharmonium, ontwikkeld door Thaddeus Cahill in 1897. Het gebruik van het Teleharmonium werd echter om eenvoudige redenen gehinderd: het instrument woog zeven ton en was zo groot als een goederenwagon. In 1913 ontwierp de futurist Luigi Russolo elektronische machines. Als een van de eerste praktische elektronische instrumenten wordt de Theremin genoemd, uitgevonden door professor L\u00e9on Theremin omstreeks 1919-1920. Een ander vroeg elektronisch instrument was het Ondes-Martenot, dat door onder anderen Olivier Messiaen werd gebruikt in de \"Turangal\u00eela-Symfonie\", en ook door andere vooral Franse componisten, zoals Andr\u00e9 Jolivet.\nIn Nederland ontwierp Dani\u00ebl Ruyneman een \"electrophoon\" met het geluid van belletjes, die hij gebruikte in zijn composities \"Hieroglyphen\" (1918) en \"Symphonie br\u00e8ve\" (1929). Doordat het instrument in 1940 verloren ging bij het bombardement op Rotterdam, is de constructie onbekend. Ruyneman gaf zelf aan dat zijn electrophoon vervangen kon worden door een vibrafoon."}
{"id": "10620", "revid": "107", "url": "https://nl.wikipedia.org/wiki?curid=10620", "title": "Bas gitaar", "text": ""}
{"id": "10621", "revid": "64157339", "url": "https://nl.wikipedia.org/wiki?curid=10621", "title": "Balalaika", "text": "Een balalaika (Russisch: \u0431\u0430\u043b\u0430\u043b\u0430\u0439\u043a\u0430) is een typisch Russisch snaarinstrument met een driehoekige klankkast en drie snaren. De balalaika werd in Rusland al eeuwen bespeeld en dook rond 1700 reeds op, maar werd door Vassili Andrejev, een Russische muzikant-musicoloog, aan het eind van de 19e eeuw 'herontdekt.'\nAndrejev ontwikkelde de balalaika en, minstens even belangrijk, modificeerde het naar een wat toegankelijker instrument en ontwikkelde nieuwe speelstijlen. Daarnaast ontwierp hij een complete familie van balalaika's, waarvan op dit moment vier leden gebruikt worden. De balalaikafamilie bestaat uit:\nMinder gebruikelijk zijn de piccolobalalaika (boven de prime) en de secundbalalaika, die tussen prime- en altbalalaika in zit.\nDe tenorbalalaika zit weer lager dan de alt, en hoger dan de bas. Het experimenteren met stemmingen leidt tot extra namen.\nBalalaika's werden in onderstaande afmetingen gemaakt:\nDe normale stemming is dat twee van de drie snaren hetzelfde gestemd zijn, en de derde een kwart hoger, bijvoorbeeld de prime-balalaika: e1-e1-a1 of de balalaika wordt in drie verschillende tonen gestemd als opstapeling van kwarten, bijvoorbeeld de piccolo-balalaika: b1-e2-a2.\nAlle balalaika's worden met een plectrum bespeeld, behalve de prime, die wordt met de blote vingers bespeeld. De speler heeft hier een vari\u00ebteit aan rechterhandtechnieken tot zijn beschikking, waarmee hij aan zijn instrument een scala aan klanken kan ontlokken. Leden van de Noorse pop/folk band Katzenjammer bespelen de contrabasbalalaika met de blote vingers.\nIn het westen wordt de balalaika in de eerste plaats als een volksinstrument gezien. In Rusland en Oekra\u00efne denkt men daar anders over: men ziet het daar als een volwaardig instrument dat de concurrentie met de viool aan zou moeten kunnen. Eduard Tubin (Zweeds, maar afkomstig uit Estland) componeerde een concert voor balalaika en orkest (1963/64)."}
{"id": "10622", "revid": "1325434", "url": "https://nl.wikipedia.org/wiki?curid=10622", "title": "Herodes", "text": "De naam Herodes is Grieks voor \"heldenkind.\"\nHet is een veelvoorkomende naam binnen de Herodiaanse dynastie, die in de Romeinse tijd heerste over het Joodse land:\nAnderen met de naam Herodes:"}
{"id": "10625", "revid": "46715", "url": "https://nl.wikipedia.org/wiki?curid=10625", "title": "Ionsterkte", "text": "De ionsterkte van een oplossing van zouten is een gewogen som van de concentraties van alle ionen die aanwezig zijn, gewogen met het kwadraat van de ionlading: \nHierbij zijn de formula_2 de lading en de formula_3 de molaire concentratie van de ionen, van de verschillende zouten.\nDe ionsterkte is een maat die in de fysische chemie gebruikt wordt om aan te geven hoe sterk een oplossing afwijkt van een ideaal verdunde oplossing.\nDe aanwezigheid van geladen opgeloste deeltjes heeft sterk de neiging het thermodynamisch gedrag van het oplosmiddel, bijvoorbeeld water, te veranderen. Hoe hoger de lading formula_2 van een ion, hoe sterker deze neiging. Opgeloste moleculen of ionen worden in een oplossing met een hoge ionsterkte sterk van elkaar afgeschermd. Hierdoor is de effectieve concentratie van de oplossing bij hoge ionsterkte lager. Dit kan de kinetiek van een reactie be\u00efnvloeden, maar het evenwicht ervan kan hierdoor ook verschuiven. Dit maakt het lastig om de snelheid van de reactie stelselmatig te onderzoeken afhankelijk van de concentratie van een van de reactanten, omdat de ionsterkte ook verandert als de concentratie daarvan wordt veranderd. Het is wel vaak mogelijk om door het ene ion door een ander van gelijke lading te veranderen de ionsterkte op peil te houden.\nVoor veel eigenschappen van oplossingen zoals evenwichtsconstanten van chemische reacties, worden de waarden gegeven ge\u00ebxtrapoleerd naar een ionsterkte van nul, dat wil zeggen dat de waarden worden gegeven zoals ze gelden in een ideaal verdunde oplossing. Voor sommige eigenschappen kan worden afgeleid hoe ze zich als functie van de ionsterkte gedragen, voor andere eigenschappen moet dit proefondervindelijk worden vastgesteld."}
{"id": "10626", "revid": "45745", "url": "https://nl.wikipedia.org/wiki?curid=10626", "title": "Molaliteit", "text": "De molaliteit is een maat voor de concentratie van een oplossing. Zij is gedefinieerd als het aantal mol opgeloste stof per kilogram oplosmiddel. De eenheid van molaliteit is de molail of de molal () . Hierbij geldt: 1 = 1 mol/kg, een afgeleide eenheid van het SI-stelsel.\nDikwijls ontstaat er verwarring met de molariteit ([A]), het aantal mol opgeloste stof per liter oplossing.\nVerband tussen molaliteit en andere concentraties.\nHet verband tussen molariteit (\"[A]\") en molaliteit (\"b\") is, bij lage concentraties, dus:\nwaarbij \u03c1 de massadichtheid van het oplosmiddel voorstelt.\nBij hogere concentraties moeten we informatie bezitten over de dichtheid van de oplossing zelf om de conversie te kunnen maken, omdat molariteit op het volume van de oplossing (niet: het oplosmiddel) gebaseerd is.\nHet rekenen met de molaliteit in plaats van met de molariteit heeft als voordeel dat de molaliteit niet verandert bij verandering van temperatuur en druk. De molariteit verandert wel, omdat het volume temperatuur- en drukafhankelijk is. Als met de molaliteit gerekend wordt, hoeft met deze verandering geen rekening gehouden te worden. De massa van het oplosmiddel blijft immers constant.\nMassaconcentratie.\n\"\u03c1\" is massadichtheid van oplossing, \"b\" molaliteit, en \"M\" is molaire massa van oplosmiddel."}
{"id": "10627", "revid": "3", "url": "https://nl.wikipedia.org/wiki?curid=10627", "title": "Gadoelka", "text": ""}
{"id": "10628", "revid": "83710", "url": "https://nl.wikipedia.org/wiki?curid=10628", "title": "Molariteit", "text": ""}
{"id": "10629", "revid": "379", "url": "https://nl.wikipedia.org/wiki?curid=10629", "title": "Aerofoon", "text": "Een aerofoon is een muziekinstrument dat voor zijn geluidsvoortbrenging een luchtstroom nodig heeft. \nAerofonen vormen een van de vier oorspronkelijke groepen in de classificatie van Sachs-Hornbostel. \nIn dit systeem worden aerofonen als volgt ingedeeld:\nVeruit de meeste aerofonen zijn blaasinstrumenten. Een pijporgel en een windorgel zijn wel een \"aerofoon\" maar geen blaasinstrument. Een snorrebot geeft geluid doordat het wordt rondgeslingerd in de lucht, terwijl er van blazen geen sprake is. "}
{"id": "10630", "revid": "19", "url": "https://nl.wikipedia.org/wiki?curid=10630", "title": "Ideofonen", "text": ""}
{"id": "10631", "revid": "529", "url": "https://nl.wikipedia.org/wiki?curid=10631", "title": "Membranofonen", "text": ""}
{"id": "10632", "revid": "3", "url": "https://nl.wikipedia.org/wiki?curid=10632", "title": "Elektrofonen", "text": ""}
{"id": "10634", "revid": "529", "url": "https://nl.wikipedia.org/wiki?curid=10634", "title": "Chordofonen", "text": ""}
{"id": "10635", "revid": "868029", "url": "https://nl.wikipedia.org/wiki?curid=10635", "title": "Concentratie (oplossing)", "text": "De concentratie of sterkte van een oplossing geeft aan hoeveel stof er is opgelost per hoeveelheid oplossing (of oplosmiddel). Het symbool voor concentratie is \"c\". Concentratie kan uitgedrukt worden als de hoeveelheid opgeloste stof per \"volume\", maar zeker voor meer geconcentreerde oplossingen of bij grote temperatuurverschillen zijn andere definities beter. De sterkte van een suikeroplossing (in een kopje koffie) kan op twee manieren veranderd worden. Toevoeging van meer suiker verhoogt de concentratie, toevoeging van meer koffie verlaagt de sterkte door \"verdunning\". Het is daarbij niet van belang hoe sterk de koffie is in die zin dat de andere stoffen in het mengsel ieder hun eigen, onafhankelijke concentratie hebben. \nRelatief begrip.\nEen concentratie is dus altijd een \"relatief\" begrip dat is samengesteld uit twee hoeveelheden, namelijk de hoeveelheid opgeloste stof en de hoeveelheid oplosmiddel. Concentraties kunnen worden uitgedrukt in verschillende grootheden (met bijbehorende eenheden): in massa (kilogram), hoeveelheid stof (mol) en in volume (m3). Ook gemengde vormen komen voor, bijvoorbeeld de opgeloste stof in mol en het oplosmiddel in kilogram. \nVerschillende grootheden die concentratie uitdrukken, zijn:\nNormaliteit is een verouderde grootheid.\nOmdat bij hoge concentraties de beschikbaarheid afneemt, gebruikt men in formules soms de chemische activiteit van een stof; bij lage concentraties is deze grootheid getalsmatig gelijk aan de concentratie, behalve dat de activiteit in tegenstelling tot molariteit of molaliteit \"dimensieloos\" is.\nDimensieloze concentraties.\nDe keuze van een concentratiemaat houdt impliciet de keuze van een willekeurig (niet-nul) aftelpunt in. Bijvoorbeeld bij de molariteit is dat een oplossing van 1 mol opgeloste stof in 1 liter oplossing. In de thermodynamica is dat belangrijk omdat concentratie-effecten daar bij voorkeur dimensieloos gemaakt worden door de concentratie uit te drukken als een fractie van deze afteltoestand."}
{"id": "10636", "revid": "231402", "url": "https://nl.wikipedia.org/wiki?curid=10636", "title": "1374", "text": "Het jaar 1374 is het 74e jaar in de 14e eeuw volgens de christelijke jaartelling."}
{"id": "10637", "revid": "250420", "url": "https://nl.wikipedia.org/wiki?curid=10637", "title": "Batikken", "text": "Batikken (van: \"veel puntjes\" in het Javaans) is een manier om een geweven stof met verf van een decoratie te voorzien. Gebatikte stoffen worden meestal verwerkt tot kleding, maar kunnen ook toegepast worden in het interieur, voor boekbanden of wandkleden. Batikken is een heel oude kunstvorm. Er zijn gebatikte stoffen gevonden in het Midden-Oosten, in India en Centraal-Azi\u00eb van meer dan 2000 jaar geleden.\nTechniek.\nOm te batikken wordt de stof eerst gedeeltelijk met was beschilderd. De behandelde delen kunnen geen verf opnemen. Na het verven wordt de was verwijderd. Geavanceerde batik bestaat uit verschillende kleurgangen, waarbij tussen de verfbaden door de was (deels) wordt verwijderd of opnieuw wordt aangebracht. Doordat er kleine barstjes in de was komen, treedt er vaak een soort craquel\u00e9-effect op.\nHerkomst.\nHet batikken werd en wordt vooral gedaan in het voormalige Nederlands-Indi\u00eb, het huidige Indonesi\u00eb, met name op Java. Er bestaan aanzienlijke regionale verschillen in de batikpatronen. Sinds 2009 staat batik vermeld op de representatieve lijst van het immaterieel cultureel erfgoed van de mensheid.\nNederlandse textielindustrie.\nDe prachtige gebatikte stoffen hebben vervolgens de Nederlandse katoenindustrie ge\u00efnspireerd tot innovatieve en kleurrijke druktechnieken. Deze stoffen werden vervolgens ge\u00ebxporteerd naar Nederlands-Indi\u00eb. Na de onafhankelijkheid van Indonesi\u00eb en de teloorgang van de Nederlandse textielindustrie is deze productiewijze in Nederland verloren gegaan. In 1993 werd door Vlisco het laatste handbestempelde doek afgeleverd. Het bedrijf levert nog wel op batik gelijkende, machinaal bedrukte doeken af, die vooral in West-Afrika worden verkocht.\nIndo-Europese batik.\nIndo-Europese Batik, in Indonesi\u00eb bekend als \"Batik pengaruh Eropa\" (batik met Europese invloed), was een Batik-stijl die tussen 1840 en 1940 hoofdzakelijk door Indo-Europese vrouwen werd ontwikkeld voor Europese vrouwen in het toenmalige Nederlands-Indi\u00eb (het tegenwoordige Indonesi\u00eb). De vrouw die de stijl begon was Carolina Josephina David von Franqemont. Zij was van Indo-Europese afkomst en slaagde er als eerste in Nederlands-Indi\u00eb in om in haar atelier in Oengaran rijk gekleurde batiks te maken met plantaardige verf, met onder andere een zelf ontwikkelde speciale groene kleur, waarvan nooit is achterhaald hoe die tot stand is gekomen. Ook het geel dat zij gebruikte was kenmerkend voor haar werk.\nTypische afbeeldingen op Indo-Europese batiksarongs zijn boeketten, illustraties van Europese sprookjes en illustraties afkomstig van Europees behang.\nDe Indo-Europese vrouwen waren de eersten de op industri\u00eble schaal batiks produceerden en zo de verspreiding van batik naar andere gebieden bevorderden en de eersten die moderne batikstijlen ontwikkelden.\nBekende namen.\nBekende batiksters zijn Carolina Josephina David von Franquemont, Catharina Carolina van Oostrom (geboren Philips), B. Fisfer, S.W. Ferns (geboren Gregory), Scharff van Dop, J. Toorop, Dunhuyzen, C.M. Meyer (geboren de Bats), J.A. de Witt (geboren Meyer), A.J.F. Jans (geboren Veenstra), A. Wollweber, L. Metzelaar (geboren de Stroop), W. Beer (geboren de Stroop), Eliza Charlotta van Zuylen (geboren Niessen), Simonet, Maria Paulina Carp (geboren Rapilla), Raden mas Padmo Soediro, S.B. Feunem, C. Croes, L. Fredericks, S. Haighton en J. Williams.\nDe stijlen van deze batiksters zijn bekend onder de namen \"batik Prankemon\" (Franquemont) en \"batik Pansellen\" (van Zuylen). Tijdens de Tweede Wereldoorlog werden de fabrieken door inheemse nationalistische opstandelingen geplunderd. Van de patronen van Eliza Charlotta van Zuylen is bekend dat ze in Chinese handen vielen die zestigduizend gulden boden om de handtekening van mevrouw van Zuylen te mogen gebruiken.\nBinnen het batikken is een aparte kunststroom ontstaan door kunstenaars die er panelen van maken speciaal voor wanddecoratie.\nCollecties.\nHet Kunstmuseum Den Haag heeft een fraaie collectie stoffen. In het Amsterdamse Wereldmuseum bevindt zich de grootste collectie Indonesische batiks in Nederland."}
{"id": "10640", "revid": "264532", "url": "https://nl.wikipedia.org/wiki?curid=10640", "title": "Algol", "text": ""}
{"id": "10641", "revid": "774022", "url": "https://nl.wikipedia.org/wiki?curid=10641", "title": "Spindoctor", "text": "Een spindoctor is een adviseur of voorlichter van een politieke partij of een ambtsdrager die de opdracht heeft het beleid van zijn politieke opdrachtgever zo positief mogelijk te presenteren en te verdedigen of hem of haar daarin te coachen. Het doel is het gunstig stemmen van de publieke opinie.\nSpindoctors worden door sommigen wel beschuldigd van het 'cre\u00ebren van de waarheid'. Anders dan bij het uitoefenen van traditionele public relations-activiteiten, heeft de term spindoctor doorgaans een negatieve connotatie. De oorzaak hiervoor ligt in het gebruik van onware, misleidende of manipulatieve technieken die bij het cre\u00ebren van 'spin' soms gebruikt worden. Ook het gegeven dat de nadruk ligt op het bewerkstelligen van het gewenste beeld, en niet het verschaffen van transparantie en eerlijke informatie, is debet aan het negatieve beeld omtrent spindoctors.\nEnkele gebruikte methoden.\nSommige van de gebruikte technieken bij het cre\u00ebren van 'spin' zijn afkomstig uit de reclamewereld. Andere veel gehanteerde methoden om een draai aan de gebeurtenissen te geven en de publieke opinie te be\u00efnvloeden zijn onder andere:\nGeschiedenis.\nDe praktijk van het 'spinnen' is zeker 2500 jaar oud. Zo'n 500 jaar voor Christus lieten de sofisten in de opkomende democratie van Athene zien dat zij vrijwel elk standpunt met sluwe welsprekendheid konden verdedigen. De waarheid is datgene wat succes heeft, was hun opvatting. Plato noemde ze manipulators van de waarheid en bedriegers door taal.\nEen van de beruchtste \"spindoctors\" van de 20e eeuw was Joseph Goebbels (1897-1945). Hij bekleedde onder meer de functie van Rijksminister van Propaganda onder Adolf Hitler en was vanaf 1929 parlementslid en later Reichsleiter f\u00fcr Propaganda.\nHet woord spindoctor.\n\"Spindoctor\" is de Nederlandse schrijfwijze van het Engelse \"spin doctor\". In de politiek en public relations betekent het Engelse \"spin\" het weergeven van een gebeurtenis of feit op een manier die gunstig is voor jezelf en ongunstig voor je opponenten. In het Nederlands zeggen we: ergens een draai aan geven en ook verdraaien. De term is zowel in het Engels als in het Nederlands een pejoratief."}
{"id": "10642", "revid": "347", "url": "https://nl.wikipedia.org/wiki?curid=10642", "title": "Spindokter", "text": ""}
{"id": "10645", "revid": "215265", "url": "https://nl.wikipedia.org/wiki?curid=10645", "title": "45 v.Chr.", "text": "Het jaar 45 v.Chr. is een jaartal in de 1e eeuw v.Chr. volgens de christelijke jaartelling."}
{"id": "10646", "revid": "75723", "url": "https://nl.wikipedia.org/wiki?curid=10646", "title": "Hormoon", "text": "Hormonen zijn signaalstoffen die in meercellige organismen diverse lichamelijke processen reguleren. In gewervelde dieren worden hormonen meestal door klieren afgescheiden en via de bloedsomloop naar de cellen van een doelwitorgaan gevoerd. Veelal hebben ze een stimulerend, soms een remmend effect op deze doelcellen. Kenmerkend voor hormonen is dat de plaats van uitwerking relatief ver weg ligt van de plaats van afgifte. De wetenschap die zich bezighoudt met de bestudering van hormonen heet endocrinologie, een tak van de fysiologie. \nHet woord hormoon is afgeleid van het Griekse \"horm\u00e1o\" dat 'in beweging zetten' betekent.\nEr zijn zeer uiteenlopende verbindingen die als hormoon kunnen worden geclassificeerd. Bekende groepen hormonen zijn onder meer stero\u00efden (zoals oestrogeen), aminozuurderivaten (zoals adrenaline of auxine), eicosano\u00efden, peptiden (zoals insuline) en gassen als ethyleen. Deze verbindingen zijn bij dieren verantwoordelijk voor de interne regulatie van processen als stofwisseling, spijsvertering, zintuiglijke waarneming, slaap, beweging en gedrag. In planten zijn hormonen voornamelijk van belang bij de groei en ontwikkeling. \nOp moleculair niveau zijn hormonen signaalmoleculen die op doelcellen inwerken door te binden aan een specifieke hormoonreceptor. Binnen de cel wordt vervolgens een signaalmechanisme in gang gezet, dat uiteindelijk een biologische respons tot gevolg heeft \u2013 zoals stijging van de bloedsuikerspiegel. Feedbackmechanismen zorgen voor evenwicht. Stoornissen van het endocriene systeem kunnen ten grondslag liggen aan uiteenlopende aandoeningen, zoals diabetes of hyperthyreo\u00efdie. Sommige hormonen worden als farmaceutisch middel geformuleerd.\nTerugkoppeling en evenwicht.\nHormonen hebben een regelfunctie in het lichaam en maken deel uit van min of meer complexe regelsystemen. De hoeveelheid hormoon wordt via negatieve terugkoppeling gereguleerd. Bij dit proces is de hypothalamus betrokken. Deze reageert op hormoonspiegels met eigen hormonen of via het zenuwstelsel om de hypofyse of andere endocriene klieren te reguleren. \nHet hormoon T4 (tetrajoodthyronine of thyroxine) wordt in de schildklier geproduceerd als reactie op het hormoon TSH (thyreo\u00efdstimulerend hormoon) dat door de hypofyse wordt afgegeven. Het hormoon TSH wordt op zijn beurt weer geproduceerd als reactie op TRH (\"TSH-releasing hormone\") dat door de hypothalamus wordt afgescheiden. Deze meet tegelijk de concentratie T4 in het bloed. Gaat deze concentratie over een bepaalde (drempel)waarde heen, dan wordt de productie van TRH (en daarmee van TSH en T4) geremd.\nHormonen als medicijnen.\nOmdat hormonen lichaamseigen stoffen zijn die bij de werking van de meeste lichaamsfuncties een zeer belangrijke rol spelen, zijn ze een dankbaar object van studie voor de farmaceutische industrie, die de meeste hormonen in zuivere vorm heeft kunnen extraheren of synthetiseren, er (vaak nog sterker werkende) analoga van heeft gemaakt of geneesmiddelen die het effect van een hormoon juist blokkeren. \nEen voorbeeld van een hormoon-afgeleid geneesmiddel is levothyroxine (Thyrax). Thyrax is de synthetisch geproduceerde variant van thyroxine en wordt gebruikt bij een te weinig actieve schildklier. Thiamazol heeft het tegenovergestelde effect, omdat het juist de activiteit van de schildklier vermindert.\nOok in de natuur zijn bij planten of dieren vaak stoffen te vinden die een sterk effect op de mens hebben omdat ze het effect van een hormoon nabootsen (\"agonisten\") of blokkeren (\"antagonisten\").\nVoorbeelden van hormonen of hormoonagonisten die als medicijn gebruikt worden:\nVoorbeelden van hormoon-antagonisten die als medicijn gebruikt worden:"}
{"id": "10647", "revid": "705686", "url": "https://nl.wikipedia.org/wiki?curid=10647", "title": "Waddenzee", "text": "De Waddenzee (Fries: Waadsee, Duits: Wattenmeer, Deens: Vadehavet) is een randzee tussen de Waddeneilanden en de Noordzee aan de ene kant, en het vasteland van Nederland, Duitsland en Denemarken aan de andere kant.\nHet gebied strekt zich uit tussen Den Helder in Nederland en Esbjerg in Denemarken, heeft een lengte van 500\u00a0km en een breedte van gemiddeld 20\u00a0km. De oppervlakte bedraagt ongeveer 10.000\u00a0km\u00b2, waarvan ongeveer 7500\u00a0km\u00b2 getijdengebied (slikken en zandbanken), 1100\u00a0km\u00b2 eilanden en 350\u00a0km\u00b2 kwelders en zomerpolders. De rest bestaat uit vaargeulen.\nIn de Waddenzee mondden een aantal rivieren uit. De monding verwijdde tot een estuarium zoals de Dollard, de Lauwerszee, de Middelzee en de Zuiderzee. De laatste drie zijn inmiddels afgesloten. De in 1932 voltooide Afsluitdijk is sinds dat jaar onderdeel van de zuidgrens van de Waddenzee. De Waddenzee wordt onderbroken door de Hindenburgdamm van het eiland Sylt en de \"R\u00f8m\u00f8d\u00e6ming\", de dam naar R\u00f8m\u00f8.\nHet Waddengebied heeft een grote natuurwaarde en staat op de UNESCO-Werelderfgoedlijst. Het werelderfgoed omvat ruim 12.000\u00a0km\u00b2, waartoe ook het overgangsgebied naar de Noordzee (zo'n 4000\u00a0km\u00b2) wordt gerekend. De Waddeneilanden van Nederland en Sleeswijk-Holstein (bijna 700\u00a0km\u00b2) en de mondingen van de Eems, Au\u00dfenjade, Wezer en Elbe vallen er grotendeels buiten. Deze gebieden vallen echter wel voor een belangrijk deel onder het regime van Natura 2000. De beschermingsmaatregelen worden geco\u00f6rdineerd door het Internationale Waddenzeesecretariaat (CWSS) te Wilhelmshaven, waarin Nederland, Duitsland en Denemarken samenwerken. Besluiten worden genomen tijdens driejaarlijkse ministersconferenties, waar de betrokken bewindslieden overleg plegen. Daarnaast zijn er periodieke wetenschappelijke conferenties en bestond er tussen 2002 en 2023 een Waddenzeeforum, waarin maatschappelijke organisaties en belangengroepen hun stem konden laten horen.\u2190\nHoe kwetsbaar dit Waddenzeegebied is bleek met de ramp met \"MSC Zo\u00eb\" in de nacht van 1 op 2 januari 2019, waarbij heel veel plastic(korrel)s en consumentenproducten in zee terecht kwamen. Duizenden vrijwilligers hielpen de kustlijn schoon te maken. Wat precies de gevolgen voor het gebied zijn wordt nog onderzocht.\nBehalve als natuurgebied is de Waddenzee ook belangrijk voor de visserij, recreatie, delfstofwinning en andere economische bedrijvigheid. In het Nederlandse deel wint de Nederlandse Aardolie Maatschappij aardgas.\nHet Nederlandse grondgebied van de Waddenzee is in 1981 tot staatseigendom verklaard en toegevoegd aan de provincies Noord-Holland, Friesland en Groningen. In 1986 werd de Waddenzee ook gemeentelijk ingedeeld. Voor die tijd gebeurde het wel eens dat een kind werd geboren op de boot, op weg van een eiland naar een ziekenhuis: voorheen moest zo'n kind, dat wel in Nederland maar niet in een gemeente geboren was, bij de burgerlijke stand in 's-Gravenhage aangegeven worden.\nAlgemeen.\nDe Waddenzee is onderdeel van de waddenkust van de Noordzee. Typerend zijn de tijdens eb droogvallende zandplaten, gescheiden door meer of minder diepe geulen. Langs de kust vinden we meestal een modderige strook slik. Met iedere vloed wordt het zoute water van de Noordzee door de zeegaten tussen de Waddeneilanden de wadden opgestuwd. Een aantal rivieren mondt in de Waddenzee uit. In Duitsland de Eems, de Wezer en de Elbe, in Nederland (via de sluizen in de Afsluitdijk) de IJssel en andere in het IJsselmeer afwaterende rivieren en kanalen.\nWaddengebied.\nHet gebied rond de Waddenzee, met inbegrip van de eilanden en het vasteland, wordt ook wel Waddenkust genoemd. Ook deze laatste term is ontleend aan het Duits. In Duitsland spreekt men meestal van Noordzeekust (\"Nordseek\u00fcste\"). De oude zeekleipolders in het Waddengebied (met inbegrip van de ) worden in Duitsland als \"Nordseemarschen\" betiteld. \nRecenter zijn termen als \"Waddenland\", \"Waddengebied\" en \"Waddenregio\". Onder de laatste term verstaat men doorgaans het geheel van alle kuststreken rond de Waddenzee die deelnemen aan de trilaterale samenwerking tussen Denemarken, Duitsland en Nederland. Het hele gebied staat bekend om zijn rijke culturele erfgoed, daterend uit de Romeinse IJzertijd en de middeleeuwen, en valt grotendeels samen met het gebied dat internationaal als Friesland wordt betiteld.\nNamen.\nHet woord \"wad\" is verwant aan het Latijnse woord \"vadum\", dat \"doorwaadbare plaats\" betekent. Het gebied dat nu bekend staat als Waddenzee wordt sinds de 16e eeuw aangeduid als \"\u2019t Wad\", de \"Watten\" of \"Wadden\". Daarbij maakte men in de regel een onderscheid per streek, bijvoorbeeld het Friese Wad, het Groningse Wad of het Uithuizer Wad. Het toponiem \"Waddenzee\" duikt in Nederland pas op in jaren zestig van de 19e eeuw. De huidige naam Waddenzee is waarschijnlijk ontleend aan de Duitse woorden \"Wattensee\" (1848) en \"Wattenmeer\" (1859)\".\" De laatste term werd voor het eerst werd gebruikt door de bekende folklorist Christian Peter Hansen, leraar op het eiland Sylt.\nHet woord Waddenzee is vanaf het begin van de 20e eeuw in gebruik om het noordelijke deel van de toenmalige Zuiderzee aan te duiden. Die naam komt voor het eerst officieel voor in de visserijwet van 1908. Een begrenzing ervan ontbrak en er waren meer zaken onduidelijk. Toen de wet in werking trad stond daarin als grens tussen Zuiderzee en Waddenzee de lijn van vuurtoren De Ven naar de molen op het Rode Klif bij Laaxum.\nDe staatscommissie Lorentz bepaalde in 1926 de omvang van de Zuiderzee op basis van hydrografische verschijnselen. Als noordelijke grens nam men de lijn van het wantij tussen Terschelling en de Friese kust. In deze vergrote Zuiderzee, vermeerderd met de Friese Wadden, onderscheidde de staatscommissie drie verschillende gebieden: het zuidelijke deel de Kom, het noordelijke deel de Waddenzee en het overgangsgebied tussen Kom en Waddenzee. De Waddenzee is in dit rapport dus een onderdeel van de Zuiderzee. De Kom was het deel ten zuiden van de lijn Enkhuizen-Lemmer. De zuidelijke begrenzing van de Waddenzee liep van Zurich over het Kornwerderzand naar de kop van Noord-Holland, drie kilometer ten zuiden van het Nieuwediep bij Den Helder. Na voltooiing van de Afsluitdijk in 1932 kreeg het niet afgesloten deel van de Zuiderzee officieel de naam Waddenzee. In de jaren daarna ging men ook het Friese en Groninger wad hiertoe rekenen.\nGeschiedenis.\nOntstaan.\nTijdens de koudste periode aan het eind van de laatste ijstijd, ongeveer 18.000 jaar geleden, lag de zeespiegel ruim honderd meter onder het huidige zeeniveau. De Noordzeebodem lag toen grotendeels droog. Na deze periode smolten de ijskappen waardoor de zeespiegel steeg, en er water in de Noordzee kon lopen. Grofweg 7000 jaar geleden lag de kustlijn ongeveer in de buurt van de huidige kust. Door golfwerking en getijbewegingen werd er sediment vanuit zee naar de kust getransporteerd. Dit sediment werd afgezet langs de kust en in het nabije achterland, dat daardoor telkens iets hoger kwamen te liggen en zo niet verdronk door de nog snel stijgende zeespiegel. In de Duitse Bocht en langs grote delen van de Nederlandse en Vlaamse kust ontstonden zo wadden met getijgeulen (zeegaten) en kwelders. Aan de Noordzeekant lagen lokaal zandige strandwallen.\nHierna zwakte de zeespiegelstijging af en vanaf ongeveer 5000 jaar geleden konden de eerste aaneengesloten strandwallen in West-Nederland bewaard blijven. De getijgeulen in het achterland slibden veelal dicht en de voormalige wadden en kwelders raakten bedekt met een veenmoeras. In Noord-Nederland (grofweg ten oosten van Vlieland) was de situatie anders. Hier waren de strandwallen niet aaneengesloten, ze zijn altijd onderbroken geweest door getijgeulen die uitkwamen op het achterliggende wadden- en kweldergebied. Deze onderbroken strandwallen vormen de kern van de meeste Waddeneilanden.\nDe afgelopen 7000 jaar is het waddengebied altijd dynamisch geweest. Getijgeulen hebben zich regelmatig verlegd, en ook de grenzen van het wadden- en kweldergebied en de locatie van de Waddeneilanden schoven regelmatig op.\nDe zeespiegelstijging, in combinatie met de klimaatverandering, die hoofdzakelijk door de in de 20e eeuw ingezette Opwarming van de Aarde wordt veroorzaakt en in dit gebied o.a. de hevigheid van en het aantal stormen doet toenemen, vormen in de 21e eeuw een serieuze bedreiging van het voortbestaan van het Waddenzeegebied.\nVisserij.\nOp de Waddenzee is eeuwenlang veel gevist. Om niet weg te zakken in de zachte wadbodems maakten de vissers veel gebruik van slikslee\u00ebn. Tot in het begin van de 20e eeuw werd er ook op oesters gevist, met name vanuit Oosterend en Oudeschild. Vermoedelijk door overbevissing is de oester in de Waddenzee sindsdien geheel verdwenen. Wel werden er nadien op de Waddenzee steeds meer mossels gekweekt.\nAfsluiten van de Zuiderzee.\nToen de Afsluitdijk in 1932 voltooid was, konden de haring en de ansjovis hun paaiplaats in de kom van de Zuiderzee niet meer bereiken. Het kuit dat ze schoten op de Waddenzee bleef drijven en bij laag water lag er langs de Afsluitdijk en aan de Waddenkust een laag haringkuit die op sommige plaatsen wel 10 tot 15 centimeter dik was. Na enkele jaren met enorme haringvangsten verdween de haring na 1937 ook uit de Waddenzee. Tot ongeveer 1955 kwamen met tussenpozen nog scholen ansjovis naar de Waddenzee. \nOok het zeegras verdween, in eerste instantie als gevolg van een ziekte. Het kwam, waarschijnlijk door de veranderde omstandigheden, niet meer terug in het Waddenzeegebied terwijl dat elders in Europa wel gebeurde. Het verdwijnen van het zeegras had tot gevolg dat vissoorten als de zeestekelbaars en de trompetterzeenaald nagenoeg uitstierven. Het afsluiten van de Zuiderzee had mede tot gevolg dat in het westelijke deel van de Waddenzee het hoogwaterniveau toenam.\nFauna.\nVogels.\nDe Waddenzee vormt een belangrijk leefgebied voor vele vogelsoorten. Meeuwen, sterns, steltlopers, lepelaars, eenden en ganzen vinden er hun voedsel als ze doortrekken, overwinteren of broeden op de Waddeneilanden. Droogvallende wadplaten herbergen een rijk bodemleven, dat voor deze vogels een belangrijke voedselbron is. Volgens een onderzoek in 2005 van het NIOZ, loopt het aantal wadvogels ernstig terug. Soorten zoals de zilverplevier, bonte strandloper, tureluur en rosse grutto hebben het erg moeilijk.\nZeehonden.\nIn de Waddenzee komen twee soorten zeehonden voor: de gewone zeehond en de grijze zeehond. In het verleden werd er op deze zoogdieren gejaagd, maar tegenwoordig zijn ze bij wet beschermd. Dat dat geen garantie is voor het voortbestaan van een soort bleek wel toen in 1988 het Phocine distemper virus de populatie in de Waddenzee decimeerde. Ook vervuiling van de zee door met name chloorkoolwaterstoffen en zware metalen vormen een ernstige bedreiging, hoewel de situatie sinds de jaren tachtig sterk verbeterd is.\nVissen.\nDe visstand in het Nederlandse deel van de Waddenzee is sinds 1965 sterk gedaald. Op 11 april 2014 publiceerde het NIOZ meetgegevens over vijftig jaar waaruit bleek, dat zalm en rog in het gebied niet meer voorkomen, en dat de palingstand sterk is teruggelopen. Wel komt er meer zeebaars voor.\nBescherming.\nWaarde.\nHet ondiepe, relatief warme water van de Waddenzee met zijn rijke bodemleven voorziet in de levensvoorwaarden van grote aantallen planten en dieren. Ongeveer 250 plantensoorten komen alleen in de Waddenzee voor. Zeehonden krijgen er hun jongen, vis zet er zijn kuit af, en vogels foerageren op de wormen en schelpdieren als voorbereiding op hun jaarlijkse trek. Door deze rol als kraamkamer en pleisterplaats heeft de Waddenzee niet alleen lokaal een grote ecologische waarde.\nOoit was de Waddenzee vol zeegras: in 1932 was het oppervlak meer dan 150\u00a0km\u00b2. De zeegrasvelden zijn goeddeels verdwenen. Maar nu er tekenen van herstel zijn, wordt zeegras uitgezaaid in de hoop dat dit biotoop met de daarbij horende organismen zich kan herstellen.\nBeschermingsregime.\nHet grootste deel van de Nederlandse Waddenzee is beschermd natuurmonument en is door de UNESCO aangewezen als Biosfeerreservaat. Het eiland Schiermonnikoog, het Lauwersmeergebied en de Duinen van Texel zijn Nederlandse Nationale parken. Ook grote delen van het het Duitse deel van de Waddenzee zijn beschermd als nationaal park: het Nationaal Park Hamburgse Waddenzee, het Nationaal Park Nedersaksische Waddenzee en het Nationaal Park Sleeswijk-Holsteinse Waddenzee. Binnen deze drie parken zijn drie zones waarin verschillende beschermingsregimes gelden. Denemarken heeft het Nationaal Park Vadehavet.\nOp een in november 2005 gehouden internationale Waddenconferentie is besloten om het Nederlandse en het Duitse deel aan te melden voor de lijst van Werelderfgoed. Op 26 juni 2009 werd de Nederlands-Duitse Waddenzee Unesco Werelderfgoed. Op 23 juni 2014 is ook het Deense deel op de Werelderfgoedlijst geplaatst. De deelstaat Bremen, die een deel van de Wezermonding beheert, neemt niet deel aan de internationale samenwerking.\nGebruik.\nVisserij.\nTot 2005 was het in het Nederlandse deel van de Waddenzee toegestaan mechanisch op kokkels te vissen. Met zuigpijpen werden de schelpdieren uit de bodem gezeefd. Milieuorganisaties waren van mening dat deze vorm van visserij schade toebracht aan de bodem van de Waddenzee en dat het de voedselketen voor wadvogels bedreigde. Onder grote maatschappelijke druk van met name deze milieu- en natuurorganisaties is in 2005 besloten om de mechanische kokkelvisserij op het Wad te verbieden. Ook boomkorvisserij is in het gebied verboden. Wel wordt er nog handmatig op kokkels gevist.\nMomenteel wordt er nog gevist op mosselen. Daarbij worden kleine mosseltjes (mosselzaad) in het sublitoraal opgevist en vervolgens elders uitgezet op mosselpercelen in de (westelijke) Waddenzee waar ze beter kunnen uitgroeien. Deze vorm van visserij is alleen toegestaan in instabiele gebieden waar het mosselzaad weinig tot geen kans op vestiging heeft. Stabiele gebieden, waar de kans op overleving groter is, mogen volgens de vergunningvoorwaarden niet bevist worden. Mosselzaad dat anders waarschijnlijk verloren zou zijn gegaan blijft op deze wijze bewaard voor mens en dier totdat het uiteindelijk permanent geoogst wordt. Droogvallende wadplaten mogen al een geruim aantal jaren niet meer bevist worden. Bij het oogsten van het mosselzaad gebruiken de mosselkwekers mosselkorren die het bodemslib kunnen verstoren. Daarmee verdwijnt een belangrijke voedselbron voor de eidereenden en scholeksters, de typische wadvogels.\nVanwege dit risico is in het oostelijke deel van de Waddenzee de mosselvangst en -teelt verboden. De ontwikkeling in de gebieden met en zonder mosselvisserij wordt nu vergeleken om de omvang van de natuurschade vast te stellen. In februari 2008 oordeelde de Afdeling bestuursrechtspraak van de Raad van State dat de vergunning voor het oogsten van mosselzaad in de Waddenzee is verleend terwijl de minister onvoldoende heeft onderbouwd dat de natuurschade aanvaardbaar is.\nToerisme.\nEen andere vorm van exploitatie is het toerisme. De eilanden trekken veel gasten, er vindt veel watersport plaats op het Wad en vanuit diverse plaatsen kan men wadlopen. Dit leidt regelmatig tot verstoring van de overal aanwezige dieren. Aan de andere kant draagt de recreatie in het gebied bij aan de bewustwording van het belang van het Wad.\nGasboringen.\nOp een termijn van 50 jaar wordt een verlaging van de bodem van de Waddenzee gevreesd als gevolg van de aardgaswinning in het Nederlandse deel. In combinatie met de verwachte verhoging van de zeespiegel zou dit kunnen leiden tot een verandering van het milieu met ernstige gevolgen voor de waddenfauna.\nEen beroep tegen het toestaan van gaswinning is in 2007 echter door de Raad van State afgewezen. De Raad was van mening dat op basis van wetenschappelijk onderzoek geen ernstige milieueffecten te verwachten waren. De Nederlandse regering heeft ca. 800 miljoen euro uit de verwachte baten toegezegd voor investeringen in het milieu.\nScheepvaart.\nDe Waddenzee wordt al sinds mensenheugenis door schepen bevaren. Voordat het Noordzeekanaal gegraven werd, was de enige manier om Amsterdam (en andere belangrijke Nederlandse havens) vanaf de Noordzee te bereiken via de Waddenzee en de Zuiderzee. Het bevaren van de Waddenzee was in die tijd moeilijk, door de steeds verplaatsende geulen en banken en de spaarzame bebakening. Menig schip verging. Voor duikverenigingen levert dit vandaag de dag veel interessante plekken op. Hoewel de bebakening en navigatietechnologie sindsdien enorm verbeterd zijn, vereist het bevaren van de Waddenzee nog steeds speciale kennis en ervaring.\nVoor het ondiepe water van de Waddenzee en de Zuiderzee zijn aparte scheepstypen ontwikkeld, met platte bodems en zijzwaarden. Vandaag de dag wordt de Waddenzee bevaren door veerboten naar de Waddeneilanden, de visserij, de pleziervaart en traditionele zeilende vrachtvaarders als klippers, tjalken, aken enz. Bekende havens zijn Oudeschild, Harlingen,Holwerd, Oost-Vlieland, West-Terschelling, Nes, Schiermonnikoog, Lauwersoog en Noordpolderzijl.\nOm overlast door de recreatievaart te voorkomen is een Erecode voor Wadliefhebbers opgesteld. De bedoeling is dat hiermee het bewustzijn voor de ecologische waarde wordt verhoogd en zelfregulering het instellen van regelgeving door de overheid overbodig maakt. Het Nederlandse deel van de Waddenzee behoort tot de binnenwateren, de scheepvaart is er dus gehouden aan het Binnenvaartpolitiereglement. Voor de Eemsmonding geldt een apart reglement. In Duitsland geldt de Waddenzee als open zee, en dus zijn de Internationale Bepalingen ter Voorkoming van Aanvaringen op Zee van kracht.\nDe scheepvaart van en naar het IJsselmeer geschiedt via de Lorentzsluizen bij Kornwerderzand of de Stevinsluizen bij Den Oever. Andere veel gebruikte routes van en naar de Waddenzee zijn het Van Harinxmakanaal, dat bij Harlingen in zee uitmondt, de Robbengatsluis bij Lauwersmeer en het Eemskanaal tussen Groningen en Delfzijl. In Duitsland zijn de rivieren Eems, Wezer, Elbe en Eider de belangrijkste verbindingen tussen de Waddenzee en het achterland.\nGrenzen.\nTussen Nederland en Duitsland ligt in de Waddenzee een al eeuwen betwist gebied. Het beheer wordt door Duitsland en Nederland samen uitgevoerd. Bij geplande activiteiten van een van de landen in dit deel van de Waddenzee die nadelige of voordelige effecten hebben voor het andere land, kunnen problemen ontstaan, zoals bij aanspraken op bodemschatten. Bij de plannen voor de Dollarthafen bij Emden, in en nabij dit grensgebied, lukte het niet om tot overeenstemming te komen. Ook later waren er bij het beheer problemen, zoals bij mosselvisserij.\nIn dit gebied, ongeveer een kilometer buiten de Eemshaven, in de Eemsmonding, ligt de zandbank Hond en Paap die bij eb droogvalt. Op het deel de Hond is een ligplaats voor gewone zeehonden. Er worden daar veel jongen geboren."}
{"id": "10648", "revid": "303564", "url": "https://nl.wikipedia.org/wiki?curid=10648", "title": "Rhythm-and-blues", "text": "Rhythm-and-blues is een muziekgenre met invloeden uit jazz, gospel en blues dat ontstond in de Afro-Amerikaanse cultuur in de jaren veertig van de 20e eeuw. Op zijn beurt leidde rhythm-and-blues mede tot het ontstaan van onder meer rock-'n-roll en soul, en be\u00efnvloedde ook Europese rockgroepen. In bredere zin wordt de term rhythm-and-blues ook wel gebruikt als benaming voor Afro-Amerikaanse popmuziek in het algemeen.\nBenaming.\nDe term werd in 1949 bedacht door Jerry Wexler van het Amerikaanse muziektijdschrift \"Billboard\". Daarop voerde het tijdschrift de term in als vervanging van eerdere benamingen voor de muziekstroming die door de zwarte gemeenschap in de Verenigde Staten als beledigend werden opgevat, zoals \"race music\", \"race records\", \"sepia music\" en \"Harlem hits parade\". Tegelijkertijd benoemde Paul Ackerman, ook van \"Billboard\", overigens \"folk\" en \"hillbilly music\" als \"country and western\".\nGeschiedenis.\nIn de jaren veertig werden verschillende vormen van dansbare blues populair, waaronder jump blues en Chicago blues. Jump blues was een swingende stijl die met een combo (klein jazzensemble) gespeeld werd. De zangstijl was uitbundig en ruw, met een hoog volume en een krakend stemgeluid. Populaire vertolkers waren Louis Jordan, Big Joe Turner, Sister Rosetta en Roy Brown.\nChicago blues werd gespeeld met elektrische gitaar, mondharmonica, basgitaar, elektrische piano of orgel en drums. Belangrijke namen waren Washboard Sam, Howlin' Wolf, Big Joe Turner, Muddy Waters en Bo Diddley.\nOok zanger-gitarist John Lee Hooker was een van de grondleggers van rhythm-and-blues. Uit de oudere delta blues en talking blues ontwikkelde hij een eigenzinnige stijl.\nVeel jazzmuzikanten speelden rhythm-and-blues, zoals de swingbands van Jay McShann, Tiny Bradshaw and Johnny Otis. Count Basie had wekelijks een rhythm-and-blues-live-uitzending vanuit Harlem. Het icoon van de bebop, Tadd Dameron, maakte muziek voor Bull Moose Jackson en was twee jaar lang diens pianist, nadat hij zichzelf aan de bebop toegewijd had. De meeste rhythm-and-blues-muzikanten waren jazzmuzikanten en veel muzikanten op Charles Mingus' jazzopnames waren rhythm-and-bluesprofessionals.\nOverlappend met andere genres ontwikkelde rhythm-and-blues regionale specialisaties. Een sterke stroming langs de blueskant kwam van New Orleans en was gebaseerd op een vloeiend pianospel, gelanceerd door Professor Longhair. Andere artiesten die een Louisiana-touch gaven aan de rhythm-and-blues waren onder meer Clarence 'Frogman' Henry, Frankie Ford en Irma Thomas.\nFats Domino en Jimmy Preston waren wegbereiders van de rock-'n-roll, een stijl die in de jaren vijftig uit onder andere de rhythm-and-blues ontstond. Andere zwarte rock-and-rollzangers waren Chuck Berry en Little Richard. In de vroege jaren zestig maakte Chubby Checker de hucklebuck en de twist populair, twee dansstijlen die dicht aanleunden bij rhythm-and-blues en rock-'n-roll.\nIn de jaren vijftig en zestig nam rhythm-and-blues invloeden over van gospel met artiesten als Ray Charles, Sam Cooke, Jackie Wilson, James Brown en Aretha Franklin. Om deze stijl aan te duiden gebruikten de zwarte artiesten zelf de benaming soul.\nIn de jaren zestig raakten sommige Europese groepen be\u00efnvloed door rhythm-and-blues. The Rolling Stones noemden zichzelf naar het liedje \"Rollin' Stone\" van Muddy Waters, ze bewonderden John Lee Hooker en Bo Diddley, en ze coverden \"Harlem Shuffle\" van het rhythm-and-bluesduo Bob and Earl. Andere voorbeelden zijn The Yardbirds, The Pretty Things, Small Faces, The Animals, The Spencer Davis Group en The Who.\nIn 1969 verving \"Billboard\" de benaming \"Hot Rhythm and Blues Singles\" door \"Best Selling Soul Singles\". Na 1970 was rhythm-and-blues in de strikte zin over zijn hoogtepunt, maar de benaming bleef bestaan in de ruimere zin van popmuziek met Afro-Amerikaanse wortels in het algemeen. Moderne r&amp;b, een muziekstijl die ontstond na het discotijdperk in de jaren tachtig, wordt ook wel het \"hedendaagse r&amp;b\" genoemd."}
{"id": "10649", "revid": "42678", "url": "https://nl.wikipedia.org/wiki?curid=10649", "title": "Giotto di Bondone", "text": "Giotto di Bondone, die gewoonlijk Giotto (geboren Vicchio) wordt genoemd, was een Italiaans kunstschilder en architect, die leefde van 1266 of 1267 tot 1337, hoewel als geboortejaar ook wel 1276 wordt genoemd.\nBiografie.\nHij werd geboren op het platteland nabij Florence, in het dorpje Vespignano. Zijn vader Bondone was een arme keuterboer; hijzelf was op jonge leeftijd herder. Er wordt veelal aangenomen dat Giotto zijn echte naam was, in plaats van een afkorting van Ambrogio (Ambrogiotto) of Angelo (Angiolotto). Hij was gehuwd en had zes kinderen. Door de vele opdrachten werkte hij zich op tot een rijk man.\nIn het beroemde boek \"Le Vite\" van de 16e-eeuwse Giorgio Vasari staat het van Lorenzo Ghiberti's \"Commentarii\" afgeleide verhaal, dat Giotto al op tienjarige leeftijd tijdens het schaapshoeden krijttekeningen maakte op rotsen. Op een dag zag de schilder Cimabue hem een schaap tekenen op een zo natuurlijke en volmaakte manier dat hij Giotto's vader vroeg of de jongen zijn leerling mocht worden. Ook gaat het verhaal dat Giotto zonder verdere hulpmiddelen in \u00e9\u00e9n keer een perfect ronde cirkel kon tekenen.\nTot zijn vroegste werk wordt gerekend de cyclus van 28 fresco's, die het leven van Franciscus afbeeldt, in de Bovenkerk in Assisi, de \"Basilica di San Francesco\". Hij maakte deze waarschijnlijk in de periode 1290-1295. Een aantal kunsthistorici meent evenwel dat, om stilistische redenen, dit geen werk van Giotto is. Dit is een controversieel thema in de kunstgeschiedenis geworden.\nVermoedelijk kort na 1300 maakte Giotto in het Atrium van de oude Sint Pieter in Rome (nu Vaticaanstad) de \"Navicella\", een enorm moza\u00efek dat het Schip van de Kerk voorstelt. Als gevolg van latere bewerkingen is dat echter nauwelijks nog herkenbaar als een Giotto.\nZeer bekend zijn ook de fresco's in de Cappella degli Scrovegni in Padua, die vermoedelijk dateren van rond 1306; in ieder geval zijn ze geschilderd v\u00f3\u00f3r 1313. Ze beelden het leven en de lijdensweg van Jezus, het leven van Maria, de zeven deugden, de zeven hoofdzonden uit. Ze werden in 2001-2002 gerestaureerd. Hierbij kwam een opvallende kleurenpracht aan het licht.\nTerzijde kan vermeld worden dat deze fresco's een belangrijke rol speelden in het werk van Proust: \"Op zoek naar de verloren tijd\".\nVermoedelijk in de jaren 1320 werkte Giotto aan de decoratie van vier kapellen in de Santa Croce in Florence. Veel hiervan is verloren gegaan, maar er blijft een fresco over dat de dood van Franciscus voorstelt.\nVan 1329 tot 1333 werkte Giotto in Napels voor koning Robert van Anjou met wie hij bevriend raakte, maar van het daar gemaakte werk is niets meer over.\nWerken en invloed.\nGiotto's fresco's en moza\u00efeken werden hierboven reeds vermeld. Er zijn enkele schilderijen op panelen aan hem toegeschreven maar bij nader toezien bleken deze van zijn leerlingen te zijn. Op sommige staat zijn handtekening, maar dat moet als een soort \"merk\" gezien worden, niet als een indicatie van zijn auteurschap. Een voorbeeld hiervan is de \"Stefaneschi\"-triptiek, dat zich nu in de Pinacoteca van de Vaticaanse musea bevindt. De term \"Giotteschi\" duidt een groep 14e-eeuwse schilders aan, veelal anoniem gebleven, die onder Giotto werkten.\nEr is evenwel geen twijfel dat het ongesigneerde altaarstuk \"Ognissanti Madonna\" thans in het Uffizi in Florence van zijn hand is.\nIn 1334, drie jaar voor zijn dood, werd Giotto op grond van zijn grote bekendheid benoemd tot bouwmeester van de kathedraal Santa Maria del Fiore in Florence. Hij ontwierp de campanile, nu ook wel \"de toren van Giotto\" genoemd. De uiteindelijke versie, voltooid in 1359, wijkt evenwel af van zijn ontwerp. De campanile heeft een plat dak in plaats van de door Giotto getekende spits en is slechts 85 m hoog in plaats van de voorziene 122 m.\nGiotto's werk geldt als een enorme doorbraak en hij wordt wel gezien als de vader van de moderne schilderkunst en de belangrijkste schilder van zijn tijd. Het is moeilijk om precies het begin van de Italiaanse Rinascimento (Renaissance) aan te duiden, maar sommigen menen dat deze met Giotto aanving. In de Italiaans-Byzantijnse kunst v\u00f3\u00f3r Giotto waren zowel menselijke figuren als achtergronden erg \"plat\" (weinig dieptedimensie) en onrealistisch weergegeven. De gezichten waren uitdrukkingsloos. Giotto stelde de mensen \"massief\" voor en slaagde erin emoties weer te geven. Velen vinden de dramatiek in zijn werk dan ook zijn belangrijkste innovatie. Giotto betrok de achtergrond beter bij het geheel: gebouwen en natuur schilderde hij op een manier die - hoewel nog niet perfect - veel beter overeenkomt met de regels van het perspectief. Dit alles wordt gedeeltelijk toegeschreven aan veranderingen in de kerk; onder invloed van Franciscus van Assisi (1182-1226) waren emoties en natuur belangrijker geworden. Giotto had echter nog niet de technische anatomische kennis die bijvoorbeeld Leonardo da Vinci wel had.\nOndanks zijn innovaties werd zoals gebruikelijk in die tijd vrijwel al zijn werk in opdracht uitgevoerd en had het een religieus onderwerp als thema.\nIn zijn eigen tijd had Giotto's werk een zeer grote invloed, maar met de doorbraak van de Internationale gotiek verminderde dat. De latere schilders Masaccio en Michelangelo gelden als zijn erfgenamen.\nGiotto wordt genoemd in het werk van zijn vriend Dante (net als Cimabue), en tevens in het werk van Boccaccio.\nRuimtesonde.\nOmdat op een van Giotto's schilderijen duidelijk een komeet afgebeeld is, gaf de Europese Ruimtevaartorganisatie ESA de naam Giotto aan een ruimtemissie die tot doel had in juli 1985 de komeet van Halley te onderzoeken."}
{"id": "10650", "revid": "247399", "url": "https://nl.wikipedia.org/wiki?curid=10650", "title": "Eigen vuur", "text": "Eigen vuur (ook vriendelijk vuur of vriendschappelijk vuur) is de munitie die op de eigen partij wordt afgevuurd in een oorlog. De laatste twee termen zijn eufemismen, net als het Engelse friendly fire, hetgeen \"vuur van bevrienden\" betekent.\nDe term \"eigen vuur\" wordt meestal gebruikt wanneer personen onder vuur van de eigen partij zijn, maar kan ook gebruikt worden wanneer men passief is, bijvoorbeeld wanneer men de artillerie in de verte hoort. Ook de term \"fratricide\" wordt voor \"eigen vuur\" gebruikt (Latijn: \"fratricidium\": letterlijk en oorspronkelijk \"broedermoord\").\nOorzaken van eigen-vuur-incidenten kunnen zijn:"}
{"id": "10651", "revid": "66235716", "url": "https://nl.wikipedia.org/wiki?curid=10651", "title": "Sandro Botticelli", "text": "Alessandro Filipepi, beter bekend als Sandro Botticelli (Florence, rond 1445 \u2013 aldaar, 17 mei 1510), was een kunstschilder uit de Italiaanse renaissance.\nBiografie.\nZoals met vele Italiaanse kunstenaars uit zijn tijd het geval is, wordt zijn leven beschreven in het beroemde boek \"Le Vite\" van de 16e-eeuwse Giorgio Vasari. Zijn bijnaam kreeg hij vanwege zijn broer, die zo dik was dat hij \"Botticelli\" oftewel \"het tonnetje\" werd genoemd.\nBotticelli werd geboren in de rione (wijk) Ognissanti in Florence. Hij zou kort in de leer geweest zijn bij \"het vaatje\", een goudsmid. Bij wie hij daarna in de leer ging is onduidelijk; het vermoeden bestaat dat dit bij Fra Filippo Lippi was, maar ook Andrea del Verrocchio wordt wel genoemd in dit verband. In het laatste geval zou Botticelli Leonardo da Vinci als medeleerling hebben gehad.\nIn 1470 opende hij zijn eigen studio. In 1481 en 1482 verbleef hij in Rome, waar hij fresco's schilderde in de Sixtijnse Kapel, net als toen onder meer Cosimo Rosselli en Perugino deden. Michelangelo werkte er pas jaren later. Omdat er daar maar drie fresco's van zijn hand zijn, wordt vermoed dat de opdrachtgevers ze niet waardeerden. Daar staat tegenover dat op 17 februari 1482 zijn contract werd verlengd. Maar na het overlijden van zijn vader op 20 februari 1482 ging hij terug naar Florence, om niet meer in Rome terug te keren.\nSandro Botticelli is niet eenvoudig in een categorie onder te brengen - deels kan hij gerekend worden tot de late Middeleeuwen en deels tot de vroege renaissance. Aan het begin van zijn carri\u00e8re schilderde hij enkele kleine schilderijen die allemaal de elegante en lyrische kleurenpracht hebben van de Boheemse werken van de internationale gotiek. Daarna produceerde hij triomfantelijke werken die gesitueerd zijn in fantasiewerelden, zoals zijn vermaarde \"La Primavera\" (ca. 1478) en \"De Geboorte van Venus\" (ca. 1485). Tot deze periode behoren ook de portretten waarin geportretteerden en profil worden weergegeven en daardoor doen denken aan ingekleurde Romeinse munten.\nLeerlingen.\nNa 1500 kon Botticelli, mogelijk wegens een handicap, zelf niet meer schilderen, terwijl zijn leerlingen en medewerkers in het atelier verder bleven werken. Vasari beschrijft de kunstenaar als een verarmde man, die op krukken door de stad strompelde.\nFilippino Lippi, zoon van de bovengenoemde Lippi, was een van zijn leerlingen. \nOmdat het gevarieerd is, is het werk van Botticelli in het algemeen moeilijk te dateren. Van sommige werken is zelfs niet duidelijk of hij ze aan het begin of aan het einde van zijn carri\u00e8re heeft gemaakt.\nWerken.\n\"La Fortezza\" en ander werk.\nRond 1470 schilderde Botticelli het allegorische en realistische \"La Fortezza\" (\"De standvastigheid\"), een van de zeven Deugden. De andere zes werden gemaakt door de gebroeders Antonio\nen Piero Pollaiuolo. Alle zeven bevinden zich nu in het Uffizi-museum in Florence.\nIn een werk uit 1475, dat de \"Aanbidding van Jezus door de drie Koningen\" uitbeeldt, beeldde Botticelli zichzelf af.\nGrote werken.\nDe bekendste twee schilderijen van Botticelli zijn:\nDeze twee schilderijen werden gemaakt in opdracht van leden van de familie De Medici, die in het quattrocento (de 15e eeuw) Florence domineerden en de schone kunsten en de klassieke filosofie zeer genereus ondersteunden.\nIn Botticelli's tijd was Lorenzo de' Medici de baas in Florence, maar van de precieze relatie tussen hem en zijn familie enerzijds en Botticelli anderzijds is weinig bekend. In het humanistische milieu rond deze familie had men een ruime blik op religie, zodat een heidense voorstelling zoals de \"Geboorte van Venus\" kon doorgaan voor een verwijzing naar de \"goddelijke liefde\".\nBeide werken hangen in het Uffizi en zijn wellicht ge\u00efnspireerd door het werk van de 15e-eeuwse dichter Angelo Poliziano. Deze schilderijen zijn een duidelijk voorbeeld van Botticelli's meest gewaardeerde stijl, die zich kenmerkt door helderheid, scherpe contouren en sierlijke vormen. Twee werken uit dezelfde tijd, \"Venus en Mars\" en \"Pallas en de Centaur\", zijn ook onder deze stijl te plaatsen. In latere werken, zoals \"La Callunia di Apelle\" en de \"Annunciatie\" zijn ook elementen van deze stijl terug te vinden.\n\"La Primavera\".\n\"La Primavera\" (\"De Lente\") is een allegorie op het begin van de lente en toont negen figuren, onder wie de godin Venus, haar geliefde, Hermes, en de lentegodin Flora. Het schilderij is waarschijnlijk gemaakt voor de bruiloft van een neef van Lorenzo de' Medici en heeft vervolgens in zijn slaapkamer gehangen. Daarna is het honderden jaren in de vergetelheid geraakt, om pas halverwege de 19e eeuw door het grote publiek ontdekt te worden. Sindsdien spreekt het schilderij tot de verbeelding, vooral omdat niet helemaal duidelijk is wat de schilder ermee bedoelde. Zo speelt zich aan de rechterkant mogelijk seksueel geweld af en staat het figuur links (Mercurius) mogelijk voor homoseksualiteit. Immers: hij plukt vruchten (die lust symboliseren), maar keert zich af van de vrouwen rechts van hem. Die vrouwen, waarvan er \u00e9\u00e9n (met verlangen?) naar Mercurius kijkt, zijn sinds de Romeinse tijd de eerste vrouwen die sensueel worden afgebeeld, hetgeen ervoor zorgt dat het schilderij als een keerpunt in de kunstgeschiedenis wordt gezien. Zeer opmerkelijk aan het schilderij zijn de bloemen: er zijn meer dan vijfhonderd verschillende soorten afgebeeld, vaak tot in het kleinste detail. Deze bloemen bloeien overigens niet allemaal in de lente; wat dat betreft heeft Botticelli enige artistieke vrijheid genomen.\n\"De Geboorte van Venus\".\n\"De Geboorte van Venus\" beeldt ondanks de naam waaronder het bekend werd niet de eigenlijke geboorte van Venus af, maar haar aankomst, op een grote drijvende schelp, op het eiland Cyprus. Een van de Italiaanse euromunten (10 cent) toont een detail van dit werk, namelijk het hoofd van de godin.\nIllustraties bij Dante.\nRond 1480 maakte Botticelli voor het eerst tekeningen bij Dantes \"Hel\", de basis voor negentien gravures voor een editie van \"De goddelijke komedie\" met commentaar van de humanist Cristoforo Landino, die in 1481 verscheen. De afdrukken zijn klein en de tekeningen niet overgeleverd. Kunsthistorici menen dat alle bewaarde Dante-tekeningen van Botticelli voor een ander, later Dante-project waren.\nRond 1490 begon Botticelli aan een boek zoals er nog geen bestond. Waarschijnlijk voor opdrachtgever Lorenzo di Pierfrancesco de' Medici (1463-1503), die ook de \"Primavera\" besteld had, begon hij aan wat de eerste volledig ge\u00efllustreerde editie van \"De goddelijke komedie\" moest worden. Hij volbracht dit project niet; 92 perkamenten vellen met tekeningen in pen en bruine inkt voor het boek zijn bewaard gebleven, alle zo'n 32 \u00d7 48\u00a0cm in omvang, met de illustraties in de breedte (landschapformaat). Op de achterzijde van elk vel staat de tekst van een canto, zodat kunsthistorici ervan overtuigd zijn dat de opzet was om een boek te maken met de rug aan de bovenzijde, als een kalender, waarop opengeklapt boven de illustratie te zien was en onder de tekst van het bijbehorende canto. Was in alle eerdere ge\u00efllustreerde edities de tekst duidelijk het belangrijkste onderdeel, met de illustraties meestal klein daartussen gefrommeld of onderaan geplaatst, bij Botticelli kregen de illustraties en de tekst evenveel ruimte, met de afbeeldingen boven de tekst. Volgens kunsthistoricus Andrew Butterfield kende dit formaat in de geschiedenis van het Italiaanse boekontwerp geen voorganger.\nDrie van de illustraties zijn - soms gedeeltelijk - ingekleurd, waardoor kunsthistorici denken dat Botticelli van plan was alle illustraties te schilderen. Hij voltooide de tekeningen echter niet en kwam tot Canto 32 van het Paradijs, naar Butterfield meent omdat de taak de hemel gestalte te geven boven zijn macht was. De tekeningen vormen een opvallende uitzondering op Botticelli's gewoonte om weinig expressieve gelaatsuitdrukkingen aan zijn personages te geven; meestal is sprake van afstandelijke, ge\u00efdealiseerde gezichten. In contrast daarmee vormen deze tekeningen een volgehouden poging om het interne leven van de hoofdfiguren, hun gedachten en gevoelens, weer te geven en te onderzoeken. Concentratie, angst, liefde, en vooral de affectie tussen Dante en zijn gids Vergilius heeft Botticelli volgens Butterfield met veel gevoel en verbeeldingskracht weergegeven.\nIn boek 10 van de \"Louteringsberg\" beschrijft Dante drie verhalende reli\u00ebfs, onder meer voorstellende de \"Annunciatie\", uit wit marmer vervaardigd door God zelf. Het gaat dan ook om ideale kunstwerken met een uitdrukkingsvermogen dat de krachten van stervelingen verre te boven gaat. Dantes beschrijving hiervan moet Botticelli zeer geprikkeld hebben, meent Butterfield: 'Zeker is de tekening van Dante en Vergilius terwijl ze deze reli\u00ebfs bestuderen bij mijn weten de grootste voorstelling uit de Renaissance van iemand die naar een kunstwerk kijkt.'\nDe latere werken van Botticelli.\nAan het einde van de 15e eeuw kwam de stad echter onder de invloed van de fanatieke boeteprediker Girolamo Savonarola. Botticelli stond op zich tweeslachtig tegenover Savonarola, maar psychisch had de crisis een erg negatieve invloed op hem. Gedurende de laatste twintig jaar van de 15e eeuw maakten hij en zijn medewerkers niettemin grote aantallen madonna's, die in die vrome tijd zeer goed verkochten en Botticelli erg veel geld opleverden.\nUit 1501 dateert zijn onconventionele \"Geboorte van Christus\", dat ge\u00efnspireerd schijnt te zijn door Savonarola's gedachtegoed. Rond die tijd kwam Botticelli's gemoedstoestand tot uitdrukking in het reactionair en mani\u00ebristisch worden van zijn stijl. Ten opzichte van de vernieuwingen van Da Vinci en Michelangelo gold Botticelli rond 1500 als zo ouderwets dat zijn populariteit eronder leed. Er is dan ook weinig bekend van de tien jaar tot zijn dood in 1510. Vermoedelijk maakte hij toen minder geslaagde werken zoals een aantal pi\u00ebta's.\nMusea.\nDe schilderijen van Sandro Botticelli bevinden zich in diverse musea, onder andere in:\nTrivia.\nOp 28 januari 2021 werd in New York het werk \"Portret van een jonge man die een medaillon vasthoudt\" geveild voor het recordbedrag van 92,2 miljoen US dollar (~ 76 miljoen euro)."}
{"id": "10652", "revid": "380516", "url": "https://nl.wikipedia.org/wiki?curid=10652", "title": "Ecosysteem", "text": "Een ecosysteem of oecosysteem is een natuurlijk systeem, dat bestaat uit de biologische interacties tussen alle organismen die in een bepaald gebied voorkomen, en de wisselwerking tussen deze organismen en hun abiotische omgeving. \nDe biologische interacties zijn de biotische factoren, de invloeden die planten, dieren en micro-organismen in een ecosysteem op elkaar uitoefenen: ze vormen samen een levensgemeenschap. Voorbeelden zijn de ecologische relaties tussen prooi en predator, en die tussen gastheer en symbiont. \nVoorbeelden van abiotische invloeden zijn de hoeveelheid neerslag, de temperatuur en de bodem-gesteldheid, zoals de bodemvruchtbaarheid en de bodemstructuur. \nHet concept \"ecosysteem\" werd in 1935 door de Engelse botanicus Arthur Tansley ge\u00efntroduceerd en verder ontwikkeld door de Amerikaanse ecoloog Eugene Odum.\nVoorbeelden van ecosystemen.\nWat als ecosysteem wordt beschouwd, hangt af van de interesse van de onderzoeker en de vraagstelling bij het onderzoek. Voorbeelden van ecosystemen zijn een bepaald stuk bos, koraalrif, grasland of woestijn. Voorbeelden van kleinere ecosystemen zijn een dobbe, een knotwilg of een boomholte: een individuele boom kan als ecosysteem benaderd worden. De aarde kan als geheel ook als een systeem gezien worden, de biosfeer of het systeem Aarde - dit bestaat dan uit alle ecosystemen samen.\nAlle organismen van dezelfde soort binnen een gegeven levensgemeenschap vormen samen een populatie. Ecosystemen be\u00efnvloeden elkaar, bijvoorbeeld door uitwisseling van organismen, door de uitwisseling van materie (zoals in de vorm van water, bodem) en energie, of door het geven van beschutting of regenschaduw door gebergtes.\nHet concept.\nEcosystemen worden bestudeerd in de ecologie, de leer (logos) van de huishouding (oikos) van de natuur. Ecologen gaan ervan uit dat de natuur uit min of meer samenhangende systemen bestaat. Ecosystemen kunnen op verschillende niveaus worden bestudeerd. Zo vormen bekende natuurgebieden als de Veluwe en de Waddenzee ieder een ecosysteem, maar specifieker kunnen ook onderdelen daarvan, respectievelijk een beukenbos en een zandplaat, als apart ecosysteem worden bestudeerd, of juist overkoepelende eenheden zoals de 'oostelijke zandgronden' en de oceaan.\nEcosystemen zijn op te delen in twee, elkaar be\u00efnvloedende, componenten:\nHet abiotische, anorganische, deel bepaalt in grote lijnen de vorm van het biotische, organische deel van het ecosysteem. Zo bepaalt de hoeveelheid regenval het voorkomen van regenwouden en woestijnen \nOrganismen hebben andersom ook grote invloed op de abiotische, met name bodemkundige factoren, bijvoorbeeld op de: \nEen belangrijk aspect binnen ecosystemen is de wijze waarop organismen zich voeden. Tussen de verschillende soorten organismen binnen een ecosysteem gaat het vaak om eten en/of gegeten worden. Het biotische deel van een ecosysteem telt drie basale componenten: de producenten, de consumenten en de reducenten of destruenten.\nVeel interacties binnen een gegeven ecosysteem worden dan ook beschreven als een voedselketen of voedselweb.\nKenmerken van ecosystemen.\nEen ecosysteem kenmerkt zich door:\nWanneer de veerkracht en de weerstand van een ecosysteem wordt overvraagd, kan het onherstelbaar worden verstoord en 'instorten', dat wil zeggen overgaan in een geheel ander ecosysteem. Een dergelijke omslag gaat gepaard met veranderingen in de stof- en energiestromen, de relaties tussen soorten, en een teruggang in de plaatselijke soortenrijkdom of \"biodiversiteit\".\nBescherming ecosystemen.\nMillennium Ecosystem Assessment.\nHet Millennium Ecosystem Assessment project is in 2000 onder de hoede van de Verenigde Naties in het leven geroepen om zo goed mogelijk te bepalen wat de toestand van de ecosystemen wereldwijd was en de consequenties hiervan. Het is gestart door de toenmalige secretaris-generaal van de Verenigde Naties Kofi Annan. Het project, uitgevoerd in 2001-2005, had verschillende doelen: het mobiliseren van de beste en meest actuele informatie over ecosystemen; het bepalen van de \"ecosysteemdiensten\" (de functies van de ecosystemen voor de mens); het schatten van de consequenties van de veranderingen in de ecosystemen voor het welzijn van de mens; de wetenschappelijke basis leggen voor acties ter bevordering van de bescherming en het duurzaam gebruik van ecosystemen.\nDe hoofdconclusie was dat de ecosystemen van onze aarde tijdens de laatste 50 jaar door menselijke activiteiten meer zijn veranderd en aangetast dan in enige eerdere periode. Dit heeft geleid tot een aanzienlijk verlies aan biodiversiteit. De mate van aantasting verschilt per type ecosysteem. Dit is ook nadelig voor de mens.\nDe wetenschappelijke en abstracte term 'ecosysteem' werd bij natuur- en milieubescherming steeds meer gebruikt in aanvulling op milieu(kwaliteit), soorten (later 'biodiversiteit') en (natuur)gebieden. De beschermingsmaatregelen zijn echter niet veel veranderd.\nMaatregelen.\nDe belangrijkste maatregelen om de kwaliteit van ecosystemen te verbeteren krijgen gestalte via het beleid voor natuurbescherming, milieubescherming en duurzaamheid. Internationaal krijgt het beleid onder meer vorm via de door de Verenigde Naties opgestelde duurzameontwikkelingsdoelen. De maatregelen zijn zeer divers, en omvatten onder meer vergroening van de economie, milieubeleid, het instellen van natuurreservaten en wettelijke bescherming van planten- en diersoorten. Ook praktisch beheer valt hieronder, zoals klassiek natuurbeheer gericht op behoud en ecologische restauratie, waarbij via actief ingrijpen de abiotische situatie sterk wordt veranderd (bijvoorbeeld via het ongedaan maken van ontwatering of via bekalking) of verdwenen soorten weer worden toegelaten of uitgezet (bijvoorbeeld gieren of wolven) om ecologische relaties te herstellen.\nEcosystemen als model voor andere systemen.\nDoor hun kringloopkarakter fungeren ecosystemen als voorbeeld voor niet-natuurlijke systemen, met name de economie. Het effici\u00ebnte gebruik van materialen in ecosystemen werkt als voorbeeld voor het concept van de kringloopeconomie en de industri\u00eble ecologie, waarbij afval wordt hergebruikt.\nDe bedrijfskunde kent het begrip bedrijfs-ecosysteem, dat de afhankelijkheidsbetrekkingen benadrukt tussen bedrijven en hun omgeving, met als belangrijkste spelers respectievelijk de producenten, de consumenten (verbruikers), de leveranciers, de logistiek, de financiers en de banken."}
{"id": "10653", "revid": "1061913", "url": "https://nl.wikipedia.org/wiki?curid=10653", "title": "Biosfeer", "text": "De biosfeer is het gedeelte van de Aarde waar leven mogelijk is en bevindt zich in de hydrosfeer, de atmosfeer en de lithosfeer.\nDe biosfeer is het leefgebied van alle aardse organismen; in de vaste aardbodem is de biosfeer met uitzondering van bacteri\u00ebn enkele meters diep, in de lucht is hij acht kilometer hoog tot waar er voldoende zuurstof is, en in het water strekt hij zich uit tot op zeer grote diepten van soms 11 km (in diepzeetroggen).\nDe Aarde absorbeert 70% van het zonlicht, voornamelijk door de atmosfeer en het aardoppervlak. 1% hiervan wordt opgenomen door planten en wieren via de fotosynthese. De overige 30% wordt gereflecteerd. De zon is een grote bol bestaande uit waterstofgas. Door kernfusies wordt dit gas omgezet in helium en tijdens de omzetting komt er enorm veel energie onder de vorm van straling vrij. De zonneconstante bedraagt zo'n 8,6 kJ/cm\u00b2/minuut of 1360,8 \u00b1 0,5\u00a0W/m\u00b2.\nWaarom warmt de Aarde dan niet op bij zo'n grote absorptie van zonlicht? De geabsorbeerde energie blijft immers slechts tijdelijk op Aarde. Wat op de Aarde terechtkomt is zonne-energie. De Aarde geeft deze energie onder de vorm van warmte weer af. Alleen in fossiele brandstoffen kan de energie miljoenen jaren blijven. De biosfeer kan bijgevolg niet functioneren zonder zonne-energie.\nProductiviteit.\nProducenten vormen uit twee eenvoudige anorganische stoffen \u00e9\u00e9n complexe organische stof: CO2 (koolstofdioxide) en H2O (water) worden fotosynthetisch omgevormd tot glucose en zuurstof. Dit noemt men de plantenbiomassa en wordt uitgedrukt in kJ/m\u00b2 of kg/m\u00b2. Voor 1 gram plantenbiomassa is 17 kJ zonne-energie nodig.\nKringlopen.\nIn en op de Aarde vinden verschillende biogeochemische kringlopen plaats, zoals de koolstofkringloop, stikstofkringloop en de waterkringloop. De rol van de geologie hierin is voornamelijk de verwering en het vervolgens afspoelen in sedimenten (de afzetting).\nBiologisch zorgen planten en dieren voor uitwerpselen en ander afval die dan in de bodem geraken met regenwater, bodemdiertjes en micro-organismen. Enkele chemische processen die een rol spelen, bijvoorbeeld in de stikstofkringloop zijn de stikstoffixatie, de nitrificatie en de denitrificatie.\nHistorische context.\nDe naam \"biosfeer\" werd voor het eerst gebruikt door de geoloog Eduard Suess (1831 - 1914) in 1875. Suess scheen er een soort enveloppe van levende materie mee te bedoelen, die de vaste Aarde omvat. Het idee werd opgepikt door twee vooraanstaande geleerden, Victor Moritz Goldschmidt (1888 - 1947) en Vladimir Vernadski (1863 - 1945).\nVernadski zag de Aarde als een groeiend systeem, dat langzaam steeds ingewikkelder wordt. Hij verdeelde dit systeem in een \"geosfeer\" (de vaste Aarde), een \"biosfeer\" (alle levende en dode organismen, de oceanen, bodems en de troposfeer) en een \"no\u00f6sfeer\" (het menselijke bewustzijn). Vernadski's theorie laat een wetmatige groei zien van het systeem Aarde naar steeds grotere complexiteit: het ontstaan van de biosfeer veranderde de geosfeer, het ontstaan van menselijk bewustzijn be\u00efnvloedde de biosfeer.\nGoldschmidt had een veel strictere definitie van de biosfeer die alleen alle levende (dus geen dode) organismen bevat. Deze visie is in het Westen de algemeen heersende geworden, terwijl andere benamingen voorkomen voor de atmosfeer, hydrosfeer (al het water), cryosfeer (al het landijs) en pedosfeer (de bodem)."}
{"id": "10655", "revid": "231402", "url": "https://nl.wikipedia.org/wiki?curid=10655", "title": "1337", "text": "Het jaar 1337 is het 37e jaar in de 14e eeuw volgens de christelijke jaartelling."}
{"id": "10657", "revid": "1021966", "url": "https://nl.wikipedia.org/wiki?curid=10657", "title": "Pesten", "text": ""}
{"id": "10658", "revid": "231402", "url": "https://nl.wikipedia.org/wiki?curid=10658", "title": "Het Boek van Mormon", "text": ""}
{"id": "10659", "revid": "474", "url": "https://nl.wikipedia.org/wiki?curid=10659", "title": "Pesten (gedrag)", "text": "Pesten is gedrag waarbij iemand herhaald en gedurende langere tijd door anderen bejegend wordt op manieren die opzettelijk kwaadaardig zijn. Dit kan psychisch lijden en lichamelijke klachten veroorzaken en in het geval van fysiek geweld verwondingen tot gevolg hebben. Pesten kent vele vormen en kan vari\u00ebren van woordgrapjes tot structureel geweld en afpersing.\nBij langdurig pesten heeft het grote psychische gevolgen voor het slachtoffer die levenslang kunnen aanhouden. Ook de daders kunnen op latere leeftijd geconfronteerd worden met hun eigen gedragsproblemen of spijt. De dader kan zelf ook weer slachtoffer zijn van een andere pester of problemen hebben in de priv\u00e9sfeer zoals bijvoorbeeld kindermishandeling. Wanneer ergens gepest wordt heeft vaak niet alleen het slachtoffer hier last van maar ook de omgeving zoals de schoolklas, het voetbalteam of het bedrijf waar het plaatsvindt. In extreme gevallen kan het leiden tot zelfdoding van het slachtoffer.\nVormen.\nDe bekendste vormen zijn pesten op school en pesten op de werkvloer. Maar ook daarbuiten kan pesten voorkomen, zoals op straat, op universiteiten en hogescholen, binnen verenigingen, of tussen buurtbewoners. Pesten is structureel en brengt het slachtoffer tot wanhoop. Pesten is een universeel, niet cultuurgebonden verschijnsel. Onderzoek heeft aangetoond dat in Noord-, Midden- en Zuid-Europa vrijwel evenveel en op dezelfde manieren gepest wordt. Ook in de Verenigde Staten en Japan komt het voor. Pesten kan verbaal (met woorden), fysiek of elektronisch worden gedaan; uitschelden, beledigen, trollen. De meest recente vorm is cyberpesten, ontstaan sinds de intrede van het internet en op sociale media, bedrijfs- en schoolservers werkelijkheid geworden.\nElementen en soorten pesterijen.\nPesten kent de volgende elementen:\nHoewel herhaalde mishandeling en intimidatie het meest opvallen, omvat een niet onaanzienlijk deel van de pesterijen uit niet-fysiek pestgedrag, zoals uitsluiting, grapjes ten koste van een ander, belachelijke bijnamen etc. Dit soort pesterijen valt minder op en is moeilijker aan te pakken.\nPesten kan verder onderscheiden worden naar verschillende criteria:\nPlagen en pesten.\nPlagen en pesten is niet hetzelfde. Niet alle leraren en ouders kunnen het onderscheid even goed herkennen. Hierdoor wordt pesten nogal eens ten onrechte voor plagen aangezien. Bij plagen zijn beide partijen (vrijwel) aan elkaar gelijk, en is de situatie een op een. De ene keer doet de een wat, de andere keer de ander. Het kan gebeuren dat het niet prettig gevonden wordt, en er kan zelfs ruzie van komen, maar zelfs dan geven beide partijen goed partij. Plagen kan ook een goedaardig karakter hebben, waarbij beide partijen erom kunnen lachen. Een sprekend en typisch Nederlands voorbeeld is het Sinterklaasgedicht.\nPesten is structureel anders. In tegenstelling tot bij plagen is er hier geen gelijkwaardigheid meer. De pesterijen gebeuren (vaak) niet een op een, maar met een hele groep tegen een (soms twee of drie, maar vaak een minderheid). De gepeste kan zich niet verweren, en is altijd de sigaar. Vaak durft of kan hij niet terugslaan, of is hierin niet doeltreffend. Plagen houdt na verloop van tijd op, terwijl pesten vaak voortdurend doorgaat.\nZelfs kleine grapjes hoeven niet per se plagen te zijn. Als het grapje tot vervelens toe herhaald wordt en de ander zich niet kan verweren, dan is er ook al sprake van een (lichte) vorm van pesten. Het gedrag is namelijk repetitief en leidt tot psychisch lijden bij de persoon ten koste van wie het grapje wordt gemaakt.\nHet aanhouden van pesten, gedurende meerdere jaren, kan psychische klachten veroorzaken. Deze klachten kunnen langdurig van aard zijn. Vaak is de pester van jonge leeftijd zich hier niet van bewust. Voorbeelden van deze klachten zijn: minderwaardigheidscomplex, faalangst, grote mate van onzekerheid op allerlei gebieden, aanpassingsproblemen en vereenzaming.\nDe slachtoffers.\nVaak wordt qua gedrag, kleding of in andere opzichten afwijken van de groep als aanleiding gezien voor pesten. Deze bewering is echter niet alleen onwaar, maar ook uiterst kwetsend voor slachtoffers. Iedereen kan immers het slachtoffer worden van pesten. Onderscheid is immers makkelijk te maken (iedereen is anders), en dit wordt vaak achteraf als reden opgegeven. Slachtoffers worden vaak uitgekozen omdat ze minder sterk in hun schoenen staan, over minder sociale vaardigheden (emotionele intelligentie) beschikken, fysiek minder sterk zijn of emotioneel makkelijker uit balans te krijgen zijn, hetgeen hen tot een makkelijker slachtoffer maakt. Ook kan het eerder voorkomen bij nieuwelingen in een klas, of wanneer een geheel nieuwe klas wordt gevormd (brugklas). Ook wordt bij pesten vaak wel gestigmatiseerd op grond van een bepaalde of vermeende eigenschap. Pesten kan ook een expliciet discriminerend karakter hebben en zich richten op iemands ras (racisme), (vermeende) seksuele geaardheid (homofobie), godsdienst of afkomst. De zelfmoord van Tyler Clementi op 22 september 2010 in de Verenigde Staten wordt bijvoorbeeld aangehaald als een typisch voorbeeld van (cyber)pesten gericht tegen de seksuele geaardheid. Dezelfde maand pleegden in de Verenigde Staten overigens nog vier gepeste homoseksuele jongeren zelfmoord.\nEr wordt onderscheid gemaakt tussen passieve en provocerende slachtoffers. De passieve slachtoffers kenmerken zich door angstig, onzeker gedrag en een negatief zelfbeeld. De provocerende slachtoffers zijn angstig maar uiten dit agressief. Ze slaan of zeggen iets terug maar zijn hierin niet doeltreffend. Dit is ook erg lastig, aangezien vaak de hele groep actief of passief tegen het slachtoffer is of lijkt te zijn. Voortdurende treiterijen zijn bovendien zeer destructief voor het zelfvertrouwen. Zo wordt een vicieuze cirkel geboren: de gepeste verliest zijn zelfvertrouwen, en kan of durft zich hierdoor niet te verweren hetgeen de pester aanmoedigt door te gaan met pesten waardoor het zelfvertrouwen van de gepeste nog verder wordt aangetast, etc. Het is daarom belangrijk niet alleen de pester aan te spreken op zijn gedrag, maar ook aandacht te schenken aan het bevorderen van het zelfvertrouwen van het slachtoffer.\nVoor veel slachtoffers geldt dat ze moeilijk praten over wat er is gebeurd. Dit is niet alleen een pijnlijk onderwerp met vaak veel schaamte waardoor een gesprek al snel emotioneel wordt. Veel slachtoffers denken dat praten over pesten het probleem alleen maar erger zal maken of dat ze niet geloofd zullen worden. Praten roept vaak ook afkeurende reacties in de omgeving op. De verantwoordelijkheid wordt dan bij het slachtoffer gelegd (Blaming-the-victim) met de mededeling dat deze het vast zelf uitgelokt heeft of zich beter had moeten verweren. Hierdoor moeten slachtoffers dubbel door de vernedering, eerst het pesten en dan een gesprek vol onbegrip.\nLangdurig pesten kan psychische problemen veroorzaken die in het ergste geval een leven lang blijven. Zoals depressie, angststoornissen en zelfs zelfmoord. Slachtoffers van pesten kunnen hun problemen mee naar huis nemen en dit op hun ouders, echtgenoot of kinderen afreageren waardoor weer nieuwe slachtoffers ontstaan. Ook slachtoffers kunnen daders worden door zelf te gaan pesten.\nDe daders.\nDe daders hebben vaak verschillende motieven om tot pesten over te gaan. Soms is dit uit pure verveling. In andere gevallen kan het een frustratie zijn die ze willen afreageren, concurrentiedrang, of jaloezie. Een voorbeeld hiervan is het pesten van de beste leerling, het mooiste meisje van de klas door jaloerse klasgenoten of een ambitieuze werknemer die door uitgerangeerde collega's wordt gepest. Als het om afreageren gaat dan spelen deze motieven niet en wordt slechts een makkelijk slachtoffer uitgekozen. Onderzoekers ontdekten dat pesten aan de Harvard University vaak wordt gedaan door studenten met een hoge reputatie, die het hoogste zelfrespect en de laagste depressie hebben.\nDe pester kan zelf ook slachtoffer zijn. Soms wordt deze zelf weer door een ander gepest, is dit vroeger gebeurd of is deze bang gepest te worden, en probeert door iemand anders te pesten de aandacht van andere potenti\u00eble pesters af te leiden van zichzelf. Ook problemen in de priv\u00e9sfeer kunnen een achterliggende oorzaak zijn. Bijvoorbeeld kinderen waarvan de ouders huwelijksproblemen hebben of een kind dat thuis mishandelt wordt en daarom op school gaat pesten. Het is dan belangrijk om ook het slachtoffer in de dader te herkennen. Ook persoonlijkheidsstoornissen zoals narcisme, psychopathie, een gebrek aan empathie of een manipulatievepersoonlijkheidsstoornis kunnen ten grondslag liggen aan intens pestgedrag. Sommige onderzoekers leggen een link tussen het pesten van andere kinderen en later crimineel gedrag.\nIemand kan ook denken de populairste leerling van de klas te zijn door zich aan de slachtoffers \"op te trekken\". Pesters zijn in veel gevallen onzeker en proberen dit onder stoer gedrag te verbergen. In veel gevallen menen pesters dat ze populairder worden door hun gedrag, maar in werkelijkheid keuren de meeste groepsgenoten het pesten af of zijn ze hooguit aardig voor de pester omdat ze bang voor hem zijn. Meestal pesten ze alleen als ze in een groep zijn, of voldoende (passieve) medestanders hebben. De meeste daders durven niets te ondernemen als ze zich onvoldoende gesteund voelen. Dit leidt tot een patroon van daadwerkelijke daders en meelopers: de mensen die de daders aanmoedigen en verbaal steunen. De meelopers zijn meestal zelf bang voor de pester, maar laten hem meestal vallen als hij zelf gezichtsverlies lijdt.\nBij kinderen ligt de drempel tot pestgedrag relatief laag omdat ze impulsiever reageren. Ook adolescenten en volwassenen pesten echter regelmatig. Verder beperkt pesten zich, in tegenstelling tot wat vaak gedacht wordt, niet tot een bepaald opleidingsniveau. Ook is pesten niet alleen iets waar jongens en mannen zich schuldig aan maken. Vrouwen en meisjes hebben wel degelijk een sterk aandeel in pesterijen, in toenemende mate ook in gewelddadige pesterijen. Wel kan de wijze van pesten verschillen. Mannen, kinderen en laagopgeleiden nemen meestal de toevlucht tot fysieke pesterijen en grapjes als het verstoppen of afpakken van spullen. Vrouwen, hoogopgeleiden en volwassenen nemen vaker hun toevlucht tot verbale en indirecte pesterijen, die beslist niet minder hard kunnen aankomen.\nPesten kan ook een bewuste strategie zijn. Het kan gebruikt worden om mensen te isoleren of hun reputatie te beschadigen of om bewust een groep uit elkaar te spelen. Een succesvolle pester kan in eerste instantie een groep (bijvoorbeeld een afdeling) uit elkaar spelen om vervolgens als bemiddelaar op te treden en zichzelf op die manier status toe te eigenen. Ook wraak kan een rol spelen. Een pester is dan eerst slachtoffer geworden van iemand en neemt wraak door deze (terug) te gaan pesten. Met de opkomst van het internet is het soms gesignaleerd dat slachtoffers wraak namen op pesters door hen te cyberpesten. Dit kan immers anoniem. Het kan echter, naast de normale negatieve consequenties van (cyber)pesten, leiden tot escalatie.\nWanneer pestende kinderen hun gedrag niet aflever kunnen ze hier in hun volwassen leven problemen mee krijgen. Ze hebben dan geleerd dat ze zich alleen met negatieve middelen staande kunnen houden in een groep, zoals met pesten, stoken en geweld. Positieve sociale vaardigheden, zoals overtuigen, effectief onderhandelen, iemand motiveren of vertrouwen winnen hebben ze dan niet geleerd. Ook leren ze zelden om hun gevoelens te uiten of zich kwetsbaar op te stellen. Hun gedragsproblemen verminderen dan hun carri\u00e8rekansen. Zo hebben ze een grotere kans om door collega's gemeden te worden of te worden ontslagen. Ook het aangaan van een duurzame liefdesrelatie of goed contact met de eigen kinderen blijkt voor hen moeilijker te zijn. Schaamte en schuldgevoelens kunnen op latere leeftijd opspelen. Op jonge leeftijd zijn de pesters nog trots op wat ze hebben gedaan maar hoe ouder ze worden hoe afkeurender hun omgeving zal reageren op hun verhalen. Veel pesters zullen hun daden op latere leeftijd daarom bagatelliseren.\nMeelopers en toeschouwers.\nZoals eerder vermeld pesten pesters meestal alleen als ze in een groep zijn. Deze groep, de meelopers, steunt de pesters vaak verbaal en moedigt hen aan. Soms doen ze ook mee aan de pesterijen, op verzoek van de pester(s) of uit eigen beweging om hen 'tegemoet te werken'. Vaak zijn ze in meerdere of mindere mate bang voor de pester of menen ze dat zijn gedrag 'stoer' is. Door met de pester op te trekken en mee te doen hopen ze te voorkomen dat ze zelf gepest worden, of hopen ze zelf ook 'een beetje stoer' te zijn. Verder komt het weleens voor dat de pester zich beperkt tot het geven van opdrachten en de meelopers het vuile werk opknappen, zodat de pester buiten schot blijft. Met name op middelbare scholen komt het weleens voor dat de ware pester een meisje is dat goed bij de jongens ligt, en waarbij een of meer jongens op haar verzoek een andere (vaak vrouwelijke) klasgenoot pesten en zo voor de pester de kastanjes uit het vuur halen. Meelopers zullen de pester vaak laten vallen wanneer die zelf gezichtsverlies leidt.\nWanneer een pestgroep uit elkaar wordt getrokken door de pester van de meelopers te scheiden komt het vaak voor dat de groep uiteenvalt omdat de bindende kracht is verdwenen. Soms neemt echter een meeloper de plaats in van de verdwenen pester, en gaat het pesten door. Anderzijds komt het ook voor dat wanneer het slachtoffer verdwijnt, de pester en meelopers zich tegen iemand anders keren, soms zelfs tegen een van de meelopers, die hiermee zelf slachtoffer wordt.\nNaast meelopers onderscheidt men ook de toeschouwers, de personen die getuige zijn van het pesten maar er niets tegen doen, het omstandereffect. Ook zij zijn vaak bang zelf het slachtoffer te worden of zijn bij zgn. mobbing bang dat eventueel klikken negatieve gevolgen zal hebben voor de eigen loopbaan. Vaak staan ze ook zodanig buiten het gebeuren dat ze zich pas achteraf realiseren hoe serieus de situatie was. Docenten en managers kunnen in zekere zin ook toeschouwers zijn, wanneer ze ver van hun leerlingen of personeel staan. Ze weten dan niet of slecht wat er in de groep omgaat, en schatten de ernst van de situatie onvoldoende in. Bovendien zullen de groepsleden een afstandelijke docent of manager minder snel in vertrouwen nemen. Hierdoor lijkt het alsof de hele groep actief dan wel passief tegen het slachtoffer is, dat hierdoor het gevoel heeft werkelijk geen kant uit te kunnen.\nOnderzoek van de Rijksuniversiteit Groningen, gedaan met behulp van sociale netwerkanalyse bij honderden basisschoolleerlingen (5-12 jaar) wijst uit dat het kind soms pester, pestslachtoffer en 'verdediger' tegelijk kan zijn. Doordat binnen de schoolklassen vriendengroepjes bestaan, verdedigt het kind meestal de eigen groep maar wordt soms door een andere groep gezien als pester, terwijl het soms door weer een andere groep wordt gepest. Het kind neemt zo verschillende rollen in.\nOp school.\nOp basis van divers wetenschappelijk onderzoek wordt geschat dat ongeveer 15 tot 25% van kinderen slachtoffer is van pesten. Ander onderzoek heeft aangetoond dat pesten het meeste voorkomt op grote scholen met grote klassen waar het contact met de docent afstandelijk is en waar weinig wordt gedaan om de onderlinge sfeer te verbeteren. Het pesten gebeurt bij voorkeur daar waar de controle van de docent het zwakst is, zoals in de pauzes en speelkwartieren, onderweg naar en tijdens excursies, voor en na schooltijd of in gymlessen. Zoals de zelfmoord van Ben Vodden naar aanleiding van pesten in de schoolbus heeft aangetoond, kunnen schoolbussen bijzonder 'pestgevoelige' omgevingen zijn. Het slachtoffer en de pester(s) moeten in elkaars nabijheid vertoeven en de chauffeur heeft het te druk met rijden om op de kinderen te kunnen letten.\nOok werken veel docenten passief aan pesten mee, door hier de ogen voor te sluiten omdat ze bang zijn de klas niet in de hand te kunnen houden. Het komt zelfs voor dat juist de gepeste straf krijgt als hij terugslaat of iets terugzegt, omdat de docent hem wel en de pesters niet aan durft te pakken en zo zijn 'gezag' toch hoopt te kunnen blijven vestigen. Een enkele keer, zet zelfs een leraar aan tot pesten, door zelf ook iemand regelmatig flink op de hak te nemen. Het is dan ook voorgekomen dat een leraar van zijn baan ontheven is. Ook komt het voor dat de docent zelf (meestal verbaal) wordt gepest door de leerlingen, en zijn eigen beroep een hel voor hem wordt. Een passieve houding van de docent of de school zal door de daders echter als een vrijbrief worden opgevat, en het pesten verergeren.\nBekende vormen van pestgedrag zijn:\nBuitensluiten is een vorm van pesten die lange tijd onopvallend plaats kan vinden. Wanneer het eenmaal opgemerkt wordt is het moeilijk om de dader(s) te herkennen. Hierbij wordt het slachtoffer niet alleen buitengesloten door een kleine groep maar kinderen die toch contact leggen worden gestraft doordat ze zelf buitengesloten worden. Er wordt dan over het slachtoffer geroddeld en deze wordt mogelijk zelfs van van alles beschuldigd. Tegelijk regeert de angst bij andere kinderen om ook buitengesloten te worden. De isolatie van het slachtoffer kan ander pestgedrag in de hand werken doordat deze toch al alleen staat en zijn of haar reputatie al beschadigd is.\nWanneer docenten of ouders merken dat een leerling wordt gepest, zal er actie moeten worden ondernomen. Veel middelbare scholen hebben programma's tegen pesten. Hierbij worden ouders, leraren, daders en slachtoffers betrokken, want pesten is een groepsgebeuren. Kenmerkend is dat een eenmalige projectweek geen of weinig effect zal sorteren, tenzij er sprake is van een duurzame bewustwording bij meerdere betrokkenen. In sommige gevallen is slechts een andere klas of een andere school een oplossing. Ook kan het soms helpen de daders (dus niet de meelopers), die meestal maar 1 of 2 personen zijn, over te plaatsen naar een andere (combinatie) klas. Een aantal scholen kiest voor een zero-tolerance beleid: wie ook maar de schijn wekt andere leerlingen te pesten wordt stevig aan de tand gevoeld, gestraft, of krijgt een uitnodiging voor de ouders om naar school te komen.\nZinvol is het wanneer klas en docent samen spelregels opstellen: wat is prettig voor iedereen? wat doen we als klas niet? En deze regels regelmatig gezamenlijk evalueren. Ook kunnen sociaal zwakkere leerlingen geholpen worden door een trainingsprogramma waarin hun geleerd wordt hun eigen gedrag te herkennen en te verbeteren. Daarbij helpt het wanneer aan de hele klas de boodschap wordt meegegeven dat pesten niet 'stoer' of 'cool' is maar laf en niet acceptabel.\nEen gevaar dat hier echter om de hoek komt kijken, is wanneer men te maken heeft met een pester met psychopathische eigenschappen. In dit geval zal het trainingsprogramma vaak averechts werken en zal deze pester zelfs de verkregen inzichten in zijn slachtoffers misbruiken om zijn pestgedrag nog te verscherpen en doelgerichter te maken.\nKiVa, een antipestprogramma dat ontwikkeld is in Finland, is een door het Nederlands Jeugdinstituut (NJI) goedgekeurd programma dat in Nederland en in Finland effectief ingezet wordt bij het voorkomen en oplossen van pesten op basisscholen. Het programma is gebruiksvriendelijk, vernieuwend en heeft concrete materialen voor leerkrachten, leerlingen en ouders. KiVa legt de nadruk op de rol van de hele groep bij het voorkomen en tegengaan van pesten en kent een duidelijk stappenplan.\nUit onderzoek uitgevoerd in 2014 en 2015 onder leiding van Ren\u00e9 Veenstra van de Rijksuniversiteit Groningen blijkt dat het slachtofferschap van pesten op KiVa-scholen in Nederland significant meer afneemt dan op de controlescholen. Het eindrapport is in 2015 door staatssecretaris voor onderwijs Sander Dekker aangeboden aan de Tweede Kamer.\nIn 2016 kwam er na een zelfdoding van een scholier na pestgedrag kritiek op de pestprotocollen die gehanteerd worden op scholen. Onder meer kinderombudsvrouw Margrite Kalverboer en psycholoog Bob van der Meer stellen dat deze niet effectief zijn om pesten te voorkomen. Van der Meer definieerde in 1988 in het boek 'De zondebok in de klas' pesten als het structureel uitoefenen van fysiek of psychisch geweld van een of meerdere mensen op een persoon met daarbij een rol voor geweld. Hij pleitte voor het op duidelijke wijze corrigeren van de pester. In 2021 zinspeelde de kinderombudsvrouw in Nederland op het strafbaar stellen van pesten.\nOp het werk.\nOok op de werkvloer komt pesten voor. Hieraan kunnen, net als op school, vele factoren ten grondslag liggen maar ook hier speelt de sfeer binnen een bedrijf een rol. Wanneer er sprake is van een groot bedrijf met een sterk verloop en/of een afstandelijke sfeer zal de kans op pesten groter zijn. Ook financi\u00eble problemen, een te hoge of nou juist te lage werkdruk, of het gevoerde personeelsbeleid kunnen pestgedrag bevorderen. Ook komt het voor dat pesten vanuit het management wordt ge\u00efnitieerd of bevorderd met als doel de werknemer te bewegen op eigen initiatief het bedrijf te verlaten. Het kan echter ook voorkomen wanneer een werknemer om welke reden dan ook als een 'indringer' wordt beschouwd, bijvoorbeeld als nieuweling, of omdat deze werk overneemt en anderen zich hierdoor bedreigt voelen.\nCompetitiedrang kan een rol spelen, doordat men over lijken wil gaan om het doel te bereiken. Door een (te) ambitieus persoon immers te kleineren kan men wellicht zorgen dat deze persoon zich bescheidener opstelt en geen bedreiging voor de eigen ambities vormt. Ook komt het voor mensen die promotie maken uit jaloezie worden gepest.\nPesten op het werk kan ziekteverzuim met naar schatting 50% doen toenemen.\nPesten op het werk kan zich op verschillende manieren uiten. Een aantal voorbeelden van typisch pestgedrag op het werk zijn:\nHet kan leiden tot lichamelijke en geestelijke klachten, achteruitgang van de kwaliteit van het werk, toename van ziekteverzuim, ontslag en mogelijk tot zelfmoord.\nHet Nederlandse arbeidsrecht is er sterk op gericht de werknemer te beschermen tegen ontslag, maar houdt geen rekening met de werknemer die vrijwillig ontslag neemt, ook niet als pesten hiervoor de aanleiding is en het management geen oplossing biedt. Wie ontslag neemt wordt gezien als verwijtbaar werkloos, en zal dus geen recht hebben op een werkloosheidsuitkering. Door de dreigende inkomensval voelt een gepeste werknemer zich gevangen in deze situatie.\nEen verstoorde werkgever-werknemerrelatie kan aanleiding zijn om tot \"ontslag met wederzijds goedvinden\" te komen. Een werkloosheidsuitkering is dan wel mogelijk.\nBuurtpesten.\nOok binnen buurten kan pesten voorkomen. Hierbij wordt een persoon, koppel of gezin door de hele buurt gepest. De gepesten zijn vaak relatieve nieuwkomers in de buurt, die door de overige buurtbewoners niet worden geaccepteerd. Soms is de aanleiding een uit de hand gelopen burenruzie, waarbij de buurtbewoners massaal partij kiezen voor dezelfde persoon of personen, en de ander dus de hele buurt tegen zich krijgt. Ook haalt het wegpesten van homoseksuele koppels door buurtbewoners soms de media. Buurtpesten uit zich onder andere door:\nPesten op andere plaatsen.\nPesten kan overal plaatsvinden. Op school, werk of binnen een vereniging valt het eerder op omdat mensen elkaar hier kennen en veel in elkaars nabijheid verkeren. Ook binnen een relatie kan het voorkomen, bijvoorbeeld bij huwelijksproblemen, dat een van de partners de ander gaat treiteren. Dit is niet altijd voor anderen zichtbaar en het slachtoffer voelt zich dan zelfs thuis niet meer veilig. Andere sociale plekken waar gepest kan worden zijn zomerkampen, universiteiten, studentenverenigingen, sportverenigingen, in bussen en treinen onderweg naar school of werk, gevangenissen en huizen van bewaring, en militaire dienst. Fysieke nabijheid is zelfs niet per se vereist, cyberpesten geschiedt geheel via het internet (hoewel dit soms een uitvloeisel is van een offline ontstaan conflict).\nBestrijding.\nVaak als het pesten net begint kan het slachtoffer en/of de omgeving nog ingrijpen. Het slachtoffer kan dan nog (verbaal) van zich afbijten, het negeren of het met humor oplossen. Het pesten kan dan vaak snel stoppen maar het kan er ook toe leiden dat de dader een ander slachtoffer uitkiest. Ook de omgeving kan een rol spelen door het slachtoffer te steunen en pesten af te keuren. De grootste fout die het slachtoffer kan maken is door tegen de dader(s) op te kijken en impliciet om hun goedkeuring te gaan vragen.\nVaak als het pesten net begint kan het slachtoffer en/of de omgeving nog ingrijpen. Het slachtoffer kan dan nog (verbaal) van zich afbijten, het negeren of het met humor oplossen. Het pesten kan dan vaak snel stoppen maar het kan er ook toe leiden dat de dader een ander slachtoffer uitkiest. Ook de omgeving kan een rol spelen door het slachtoffer te steunen en pesten af te keuren. De grootste fout die het slachtoffer kan maken is door tegen de dader(s) op te kijken en impliciet om hun goedkeuring te gaan vragen.\nAls het pesten aanhoudt wordt het al moeilijker. De dader consequent aanspreken, ook door de omgeving, is dan de oplossing. Dit neemt meteen het misverstand weg dat het slachtoffer zelf een ruziezoeker is. De hulp van de omgeving wordt hier belangrijk. Veel slachtoffers zwijgen over wat er met hen gebeurt door schaamte, schuldgevoelens of doordat ze verwachten dat ze het hierdoor alleen maar erger zullen maken. Voor de omgeving is het makkelijker om weg te kijken of om de schuld bij het slachtoffer te leggen. Vaak willen omstanders (klasgenoten, collega\u2019s) ook geen problemen. Wat verder meespeelt is dat voor omstanders niet altijd duidelijk is wie dader en wie slachtoffer is. De dader zal zelf vaak stellen dat het slachtoffer het zelf uitlokte en dat er met anderen over praten (klikken) laf is. De dader heeft er juist baat bij dat het slachtoffer niet spreekt maar zich juist afsluit en ge\u00efsoleerd raakt. Hier ligt een belangrijke rol voor de omgeving om het pesten te signaleren en dit bespreekbaar te maken. Ook door duidelijk te maken dat het slachtoffer zich niet hoeft te schamen. Als praten moeilijk is voor het slachtoffer kan deze beginnen met een gesprek onder vier ogen met iemand die deze vertrouwd, bijvoorbeeld ouders, een vertrouwenspersoon, leerkracht of leidinggevende en daarna pas in de groep. Pas wanneer het bespreekbaar is kan er aan een oplossing gewerkt worden. Bij het bespreekbaar maken is het belangrijk om te benoemen welke gevolgen het pestgedrag voor het slachtoffer heeft. Door omstanders te mobiliseren, duidelijk uit te leggen wat er gebeurd is en gezamenlijk de dader aan te spreken kan het pesten gestopt worden. Wat verder helpt is wanneer van de dader iets terug verwacht wordt, een excuus (in het bijzijn van anderen) of dat deze het slachtoffer ergens mee helpt.\nAan de omstanders moet duidelijk gemaakt worden dat het ook hun probleem is. Het heeft gevolgen voor de groepsdynamiek. Een enkel persoon die pest kan de sfeer in een hele groep verzieken en zal na verloop van tijd meer slachtoffers uitkiezen. Een klas waar veel gepest wordt kan hierdoor slechter gaan presteren, een voetbalteam waar gepest wordt zal minder wedstrijden winnen en een bedrijf waar gepest wordt zal dit terugzien in de bedrijfsresultaten. Kinderen kunnen onbedoeld opgroeien met het idee dat pesten tof is en het gedrag gaan kopi\u00ebren. Zo kan een cultuur van pesten ontstaan die jarenlang stand kan houden. Wanneer de pester gecorrigeerd of weggestuurd wordt zal de sfeer verbeteren. Tegelijkertijd kan het een zeer positieve ervaring voor de groep zijn om zich tegen een pester te verzetten. Het zal tegelijkertijd het groepsgevoel versterken en het geeft juist energie om onrecht te bestrijden.\nWanneer het pesten een te grote vorm heeft aangenomen, bijvoorbeeld doordat iemand door een grote groep gepest wordt (het pispaaltje van de klas of de afdeling), er geweld gebruikt wordt of een persoon voortdurend kleine pesterijen uitvoert en zich door niemand laat tegenhouden, dan zullen de meeste slachtoffers het niet meer zelf kunnen oplossen. Het vergt dan hele goede sociale vaardigheden en een grote mate van zelfvertrouwen. Iets waar het bij het slachtoffer vaak aan ontbreekt. Ook hier begint de oplossing bij het bespreekbaar maken. Hulp kan gezocht worden bij een vertrouwenspersoon of leidinggevende maar als deze niet meewerken bij een vakbond of andere instantie zoals de Inspectie van het Onderwijs. De omgeving dient hard op te treden, zoals van school sturen van de pester(s) of ontslag ook om hiermee een voorbeeld te stellen.\nSTIP-IT.\nSinds 2023 organiseert NPO Zapp eind januari/begin februari jaarlijks STIP-IT. STIP staat hierin voor Samen Tegen Iemand Pesten. Deze campagne start op de laatste zaterdag van januari, tijdens de uitreiking van de Zapp Awards en duurt twee weken. Hierbij is het de bedoeling dat zoveel mogelijk mensen vier stippen op hun hand zetten. Hiermee worden de volgende vier afspraken gemaakt:\nTijdens de campagne zendt NPO Zapp diverse pestprogramma's uit.\nHerkennen van het slachtoffer.\nHet herkennen van een slachtoffer van pest gedrag is niet altijd even makkelijk. Vaak gaat de omgeving het pas zien wanneer het besproken wordt en dan valt opeens alles op z\u2019n plek. Dat de slachtoffers het zelf uit schaamte verborgen houden helpt daarbij ook niet. Signalen zijn er echter wel degelijk en voor iemand die oplet zijn deze vaak duidelijk te herkennen.\nSignalen op school:\nSignalen thuis:\nJuridische kwalificatie.\nDe meeste landen, waaronder Nederland, kennen geen wetten tegen pesten. Meestal wordt ervan uitgegaan dat de lichtere gevallen binnenskamers kunnen worden opgelost. Een school kan bijvoorbeeld een (voorlichtings)programma tegen pesten beginnen, of de pesters straffen of overplaatsen naar een andere klas. Wanneer de daadwerkelijke pesters in een pestgroep verdwijnen, gebeurt het vaak dat de groep uit elkaar valt. Ook wordt het soms zinvol geacht dat de gepeste ergens anders 'geheel opnieuw begint'. Hoewel dit niet als rechtvaardig wordt gezien, leidt het er vaak in ieder geval toe dat het pesten ophoudt omdat hij van zijn kwelgeest wordt gescheiden.\nZwaardere gevallen kunnen eventueel wel strafrechtelijk worden aangepakt. Dit kan meestal op grond van delicten als mishandeling, afpersing, vernieling (vandalisme) of stalking. In de Verenigde Staten hebben een aantal uit de hand gelopen pestgevallen tot zelfmoord van de gepeste geleid, waarna de pesters strafrechtelijk zijn vervolgd.\nCivielrechtelijk kan pesten gelden als een onrechtmatige daad van de dader jegens het slachtoffer. Ook kan de school, (sport)club, universiteit of werkgever aansprakelijk zijn uit wanprestatie (bij een contractuele verbintenis) of onrechtmatige daad (bij het ontbreken van een verbintenis). De instantie heeft immers de mogelijkheid om de omgeving te be\u00efnvloeden. Vaak wordt een inspanningsverplichting aangenomen waarbij de instantie zich moet inspannen om pesten te voorkomen en te bestrijden. Schadeplichtige kosten kunnen onder meer omvatten extra reiskosten voor een andere school, medische kosten en psychologenhonoraria, eventuele kosten voor priv\u00e9-onderwijs (wanneer er werkelijk geen andere mogelijkheid is, bijvoorbeeld omdat men wettelijk in het eigen postcodegebied naar school moet), en uiteraard de kosten voor eventuele vernielingen van eigendommen door de pester(s). Uiteraard betekent dit wel dat de gepeste of diens ouders een dure procedure tegen de instantie moeten beginnen en dat ze de schade, onrechtmatigheid, causaal verband en toerekenbaarheid moeten aantonen.\nZevenenveertig staten in de Verenigde Staten hebben antipestwetgeving aangenomen. Ook wordt in verschillende landen pesten op het werk sneller erkend en worden er meer mogelijkheden geopend dit aan te pakken. Antipestwetgeving, hoewel van staat tot staat verschillend kan onder meer de volgende elementen bevatten:"}
{"id": "10661", "revid": "1266551", "url": "https://nl.wikipedia.org/wiki?curid=10661", "title": "Brigham Young", "text": "Brigham Young (Whitingham, Windham County, Vermont, 1 juni 1801 \u2013 Salt Lake City, Utah, 29 augustus 1877) was een Amerikaans theoloog en gouverneur van het Utah-territorium. Na de dood van Joseph Smith was hij de leider van de mormonen geworden. Onder zijn leiding trokken de mormonen westwaarts en vestigden zich in Utah.\nJonge jaren en bekering.\nBrigham Young werd in een arm boerengezin in Vermont geboren als negende van elf kinderen. Op zijn derde verhuisde het gezin naar New York waar hij in 1824 voor het eerst trouwde.\nHoewel hij in 1823 methodist was geworden voelde Young zich aangetrokken tot de leer van de mormonen onder leiding van Joseph Smith en in 1832 werd hij gedoopt tot mormoon. Na een korte periode in Canada als zendeling voegde Young, inmiddels weduwnaar geworden, zich bij Smith in Ohio. Hierna zette Young zich in voor de mormoonse kerk en deed hij verder zendingswerk.\nNadat een mormoonse gemeenschap uit Missouri was verdreven hielp Young bij de stichting van de stad Nauvoo in Illinois. Smith was onder de indruk van Youngs inzet voor de kerk. In 1841 benoemde de mormoonse leider hem tot \"President of the Quorum of Twelve Apostles\", het leidinggevend orgaan van de kerk, en daarmee tot tweede man na Smith.\nVestiging in Utah.\nNa de moord op Smith door een antimormoonse menigte in 1844 hield Young de mormoonse gemeenschap bij elkaar. Hij organiseerde een exodus naar het westen, eerst naar Nebraska en vervolgens over de Mormon Trail naar het huidige Utah dat toen bij Mexico hoorde. Daar stichtte de groep op 24 juli 1847 Salt Lake City nabij het Great Salt Lake (Grote Zoutmeer).\nYoung werd leider van de mormonen als opvolger van Smith en leidde de nieuwe kolonie van mormonen kundig. Politiek, economisch en cultureel verstevigde hij de positie van de gemeenschap en Young bevorderde de emigratie van mormonen naar Utah door onder andere geld uit te trekken om nieuwe pioniers te helpen met de trek naar het westen. Young probeerde zo veel mogelijk de gemeenschap op eigen benen te laten staan om zodoende niet afhankelijk te zijn van import uit het oosten van de VS. Hij meed activiteiten als mijnbouw die buitenstaanders konden aantrekken.\nSucces en controverses.\nIn 1851 werd Utah officieel een territorium - een voorstadium voor erkenning en opneming van een deelstaat van de VS - met Young als gouverneur. Maar zoals eerder in hun geschiedenis werd het succes van de mormonen met wantrouwen door anderen ontvangen, mede door ongewone gebruiken van de kerk zoals polygamie. In 1857 stuurde president James Buchanan een leger naar Utah om een \"opstand\" van de mormonen te onderdrukken. Tot gevechten kwam het echter niet. Maar een bloedbad (bekend als het \"Mountain Meadows Massacre\", op 11 september 1857) waarbij Paiute-indianen en een groep mormonen 120 emigranten vermoordden, volgens de gevangengenomen leider van de groep op bevel van Young zelf, zou een vlek op Youngs reputatie blijven. In 1858 hadden de federale overheid en de mormoonse gemeenschap zich weer verzoend en kondigde de president een generaal pardon af voor overtredingen van de wet die wellicht waren gepleegd. Hierna kenden de mormonen een periode van relatieve rust in hun territorium.\nHet volgende decennium bloeide de gemeenschap onder Young op. De bevolking van Utah groeide en de economie floreerde. Maar rond 1869 kwam er na de voltooiing van de transcontinentale spoorweg een stroom van niet-mormonen naar Utah waardoor de spanningen weer opliepen.\nIn 1871 werd Young berecht voor polygamie - hij had inmiddels 20 vrouwen, verbintenissen met in totaal 55 vrouwen worden wel vermeld - en 6 jaar later voor het bloedbad van 1857. Beide malen werd Young vrijgesproken, mede door de weigering van de leider van het bloedbad om nu Young erbij te betrekken. In 1877 overleed Young in Salt Lake City, kort na de laatste rechtszaak.\nDe Brigham Young-universiteit te Provo is naar Young vernoemd. Er is een monument voor hem opgericht."}
{"id": "10662", "revid": "871025", "url": "https://nl.wikipedia.org/wiki?curid=10662", "title": "Leie (rivier)", "text": "De Leie (Frans: \"Lys\") is een rivier in Frankrijk en Belgi\u00eb. Het is een zijrivier van de Schelde en mondt er in uit in de stad Gent. De rivier ontspringt in Lisbourg en is ongeveer 200 kilometer lang. De Leie vormt de Belgisch-Franse grens van Armenti\u00e8res tot Menen. De Leie wordt ook wel de 'Golden River' genoemd doordat het vlas van 1860 tot 1945 werd geroot in de Leie.\nDe bron van de Leie in Lisbourg is een van de meest typische voorbeelden van een artesische bron. Het hydrografisch bekken van de Leie beslaat in totaal 4727\u00a0km\u00b2 waarvan ongeveer 2900\u00a0km\u00b2 in Frankrijk en ongeveer 1825\u00a0km\u00b2 in Belgi\u00eb. Tussen bron en monding is de bodemhelling zeer gering, waardoor zich vele meanders vormden.\nEtymologie.\nDe Leie werd voor het eerst vermeld in het jaar 694 als \"Legia\" bij een situering van Sloten, het huidige bedevaartsoord Oostakker-Lourdes nabij Gent. De vermelding als \"super fluvio Legia\" betekent boven de stroom Leie. Het is onduidelijk hoe \"Legia\" uitgesproken werd, wat implicaties heeft voor de mogelijke origine.\nEr bestaan twee concurrerende theorie\u00ebn over de herkomst van de naam. Afhankelijk van de uitspraak van de letter 'g' in \"Legia\" wordt een Keltische (uitspraak als 'g') dan wel Belgische (uitspraak als 'j') oorsprong vermoed. In beide gevallen is het woord echter te herleiden tot een Indo-Europese wortel \"leg\", wat vloeien of stromen betekent.\nBelang voor de vlasindustrie.\nTraditioneel is de Leie bekend om zijn vlaswerken. Het water van de Leie is arm aan kalk en ijzer, en daardoor erg geschikt voor het roten van vlas. Langs de uitgestrekte oevers, waren eertijds het vlas in kapelletjes opgesteld en opgedroogd. De rivier dankt er haar bijnaam aan: de gouden rivier, naar de glans die het in de Leie gerote vlas had. In 1943 werd het roten van vlas in de Leie zelf of in waterlopen van het Leie-stroomgebied volledig verboden om de milieuaantasting die er het gevolg van was de kop in te drukken.\nAanpassingen aan de waterloop.\nOorspronkelijk mondde de Leie uit in de Schelde aan wat nu de \"Portus Ganda\" heet, vlak bij de site van de Sint-Baafsabdij. Van het oude kronkelende traject stroomopwaarts van Deinze zijn op de meeste plaatsen nog de oude afgesloten armen aanwezig. De meeste gemeentegrenzen langs de Leie komen nog met het oude traject overeen. In de jaren 60 van de 20e eeuw werd de Nederschelde in het stadscentrum gedempt tussen het Geeraard de Duivelsteen en de Leie. Sinds november 2018 is dit opnieuw een feit, de Reep is volledig open en de verbinding is gemaakt via de Scaldissluis. Deze sluis heeft een kolk voor rondvaartboten en kleine pleziervaartuigen, met daarnaast een hellend vlak voor kano's en kajaks. (zie Samenvloeiing van de Leie en de Schelde). De eigenlijke monding van de Leie is nu de Gentse Ringvaart, die in de jaren 60 van de 20e eeuw werd gegraven om overstromingen in het centrum tegen te gaan en het scheepvaartverkeer vlotter te laten verlopen.\nDoor het Afleidingskanaal van de Leie of Schipdonkkanaal, dat de Leie verbindt met het Kanaal Gent-Brugge, bleef de benedenloop van de Leie vanaf Deinze gevrijwaard van rechttrekking van haar meanders. Hier is geen vaart met schepen van 20 meter of langer mogelijk. Twee derde van het Leiewater wordt afgevoerd door het Schipdonkkanaal; het resterend derde vloeit in de toeristische Leie.\nBelang voor de binnenvaart.\nEr vonden sinds 1997 ingrijpende rechttrekkings-, verbredings- en uitdiepingswerken aan de Leie plaats in en rond de stad Kortrijk. De verruiming werd op 23 mei 2015 feestelijk in gebruik genomen. Deze Leiewerken maken de Leie bevaarbaar voor containerschepen en schepen tot 1350 ton en verder in de toekomst tot 3000 ton, CEMT-klasse Vb. Er kan dan met drie lagen containers worden gevaren. In dat geval moet wel alternerend varen worden toegepast, zoals dat vanaf 1992 al voor 1000-tonners wordt gedaan.\nNa aanpassing van de doortocht van Kortrijk, een traject van drie kilometer, en Komen is de grote tonnenmaat mogelijk tot Rijsel via de zijrivier de Deule, daar waar dit voor de aanpassingen nog 600 ton was. De rivier was 20 meter breed en nu 32 meter. De maximaal toegelaten diepgang werd 6,50 meter, de bruggen werden naar 7 meter doorvaarthoogte gebracht.\nDe scheepvaart in het Leiebekken wordt verder bevorderd door het Kanaal Bossuit-Kortrijk, dat de Leie verbindt met de Schelde, het Kanaal Roeselare-Leie en het Afleidingskanaal van de Leie of Schipdonkkanaal, dat de Leie verbindt met het Kanaal Gent-Brugge.\nDoor het realiseren van de Seine-Scheldeverbinding zal het profiel van de Leie verder worden verruimd en zeven bruggen tussen de Franse grens en Waregem worden herbouwd of verhoogd.\nNatuur.\nDe Leievallei omvat heel wat natuurgebieden:\nVis.\nIn 2005 werd vastgesteld dat de vispopulatie in de Leie zich spectaculair herstelt. Er werden negentien vissoorten aangetroffen.\nZijrivieren.\nEen volledige opsomming van de zijrivieren van de Leie is te vinden bij Stroomgebied van de Schelde."}
{"id": "10663", "revid": "523057", "url": "https://nl.wikipedia.org/wiki?curid=10663", "title": "Unie van Utrecht", "text": ""}
{"id": "10664", "revid": "406997", "url": "https://nl.wikipedia.org/wiki?curid=10664", "title": "Natuurmonument", "text": "Een natuurmonument is een waardevol natuurgebied of landschapselement. Een natuurmonument kan op grond van de in de betreffende staat of land geldende criteria en de daarbijhorende wetten beschermd zijn.\nNederland.\nIn Nederland is een natuurmonument een gebied dat als zodanig is aangewezen op grond van de Natuurbeschermingswet, doorgaans op grond van bepaalde ecologische waarden, die in de aanwijzingsbeschikking worden genoemd. Binnen de natuurbescherming in Nederland wordt onderscheid gemaakt tussen bescherming van gebieden en bescherming van soorten (planten en dieren). Voor de natuurmonumenten zijn dan ook niet zozeer (zeldzame) dier- en plantensoorten van belang, maar eerder bijzondere ecosystemen (terreintypen) en andere terreingebonden zaken als geologische of landschappelijke aspecten.\nDe Vereniging tot behoud van Natuurmonumenten in Nederland heeft ondanks de naam geen speciale relatie tot deze wet.\nIn Nederland zijn zo'n 200 natuurgebieden aangewezen als beschermd natuurmonument. Het grootste is de Waddenzee, die grotendeels is aangewezen als staatsnatuurmonument.\nWettelijk kader: aanwijzingen.\nDe Natuurbeschermingswet 1998 maakt het mogelijk om natuurmonumenten te beschermen door deze aan te wijzen als \u2018beschermd natuurmonument\u2019. De Natuurbeschermingswet 1998 is nu het voornaamste implementatiekader (uitvoeringsregeling) voor de Vogelrichtlijn en Habitatrichtlijn. De gebiedsaanwijzingen vanuit de oude natuurbeschermingswet worden overgedaan (en voortgezet) op basis van de Vogel- en Habitatrichtlijnen en het dat overkoepelende Europese beschermingssysteem Natura 2000. De richtlijnen zijn al grotendeels van kracht, hoewel de aanwijzingsprocedures zijn nog niet geheel afgerond.\nDe Natuurbeschermingswet (NB-wet) is oorspronkelijk in 1968 van kracht geworden als eigen, nationaal instrument voor de natuurbescherming. Op 1 oktober 2005 kwam een belangrijke modernisering tot stand (Natuurbeschermingswet 1998). Op dat moment hebben de provincies de rol van bevoegd gezag voor een groot deel van het rijk overgenomen. Voor plannen, projecten en handelingen die schade kunnen veroorzaken aan een Natura 2000-gebied of een beschermd natuurmonument dient men dus bij de provincie een vergunning aan te vragen in het kader van de Natuurbeschermingswet 1998.\nRechtsgevolgen.\nIndien een gebied is aangewezen als beschermd natuurmonument is het op grond van artikel 16 lid 1 Natuurbeschermingswet 1998 verboden om zonder vergunning handelingen te verrichten, te doen verrichten of te gedogen, die schadelijk kunnen zijn voor het natuurschoon, voor de natuurwetenschappelijke betekenis van het gebied of voor dieren of planten in het gebied of die het gebied ontsieren. Ook is het verboden in strijd met de bij een vergunning gestelde voorschriften of beperkingen handelingen te verrichten, te doen verrichten of te gedogen.\nIn staats- en beschermde natuurmonumenten zijn in beginsel alle voor het natuurmonument schadelijke activiteiten verboden, tenzij daarvoor een vergunning is afgegeven. De aanwijzingsbeschikking moet per gebied aangeven wat voor schadelijke zaken zoal aan de orde zouden kunnen komen en dus bij uitstek verboden, of vergunningsplichtig zijn. Vaak gaat het natuurlijk om ingrepen binnen het gebied zelf, maar de beheermaatregelen van natuurbeheersorganisatie vallen daar doorgaans buiten.\nDe Natuurbeschermingswet was oorspronkelijk mede bedoeld om door middel van voorlopige aanwijzingen als middel om spoedmaatregelen te kunnen nemen, zoals een verbod om te ontginnen. De overheid tracht autoritair optreden echter altijd zo veel mogelijk te vermijden. Schadelijke ingrepen binnen het gebied zelf probeert men doorgaans v\u00f3\u00f3r te zijn door middel van aankoop en beheer door een natuurbeheerder, zoals het Staatsbosbeheer of de Vereniging Natuurmonumenten. In veruit de meeste gevallen zijn Nederlandse Natuurmonumenten trouwens qua eigendom reeds lang grotendeels of geheel in 'veilige' handen.\nDe Natuurbeschermingswet kent ook een externe werking, en kan dus ook van toepassing zijn buiten, maar dicht bij een aangewezen gebied. De belangrijkste onderwerpen in de externe werking zijn in de praktijk de bescherming van de waterhuishouding en de depositie van ammoniak door omringende veehouderijen. Lang niet alle natuurgebieden zijn daar gevoelig voor, en zo niet, dan gelden ook geen verboden.\nDuitsland.\nIn Duitsland worden natuurmonumenten van rechtswege beschermd op basis van \u00a7 28 van de \"Bundesnaturschutzgesetzes\" en op deelstaatniveau op basis van de \"L\u00e4nder-Naturschutzgesetzen\".\nVerenigde Staten.\nIn de Verenigde Staten kent zogenaamde \"National Monuments\" Hieronder vallen ook kliffen, forten, archeologische plaatsen en locaties met een belangrijke betekenis voor de inheemse bevolking. Dit type locaties valt onder categorie III van de International Union for Conservation of Nature and Natural Resources."}
{"id": "10665", "revid": "231402", "url": "https://nl.wikipedia.org/wiki?curid=10665", "title": "Beschermd natuurmonument", "text": ""}
{"id": "10666", "revid": "347", "url": "https://nl.wikipedia.org/wiki?curid=10666", "title": "Staatsnatuurmonument", "text": ""}
{"id": "10667", "revid": "994994", "url": "https://nl.wikipedia.org/wiki?curid=10667", "title": "Overheid", "text": "De overheid is het hoogste bevoegd gezag op een bepaald territorium of grondgebied.\nZo spreekt men van nationale (\"landelijke\" of \"rijks-\" in Nederland - \"federale\" in Belgi\u00eb), provinciale, gemeentelijke of gewestelijke overheid. Meestal wordt ook de rechterlijke macht tot de overheid gerekend. Soms heeft de term overheid geen betrekking op een territoriaal gezag, maar op een inhoudelijke autoriteit, bijvoorbeeld een burgerlijke, of militaire overheid.\nRol en functies.\nDe overheid heeft een specifieke rol in de samenleving. Zij heeft veel uiteenlopende functies en taken, die voor een aanzienlijk deel afwijken van wat elders in de samenleving gebeurt. Deze functies kan men indelen naar ordenende, presterende, sturende en arbitrerende functies. Meer specifiek kunnen deze functies zijn:\nTaken.\nOver het gewenste takenpakket van de overheid wordt in verschillende tijden en door politieke partijen met hun ideologische achtergronden verschillend gedacht. In de loop der tijd wisselt het takenpakket van de overheid dan ook vrij sterk.\nIn het verleden droegen de Nederlandse en Belgische overheden voornamelijk zorg voor het handhaven van de orde, de infrastructuur en de nationale veiligheid. De overheid was een nachtwakersstaat, een staat waar de overheid zich relatief weinig bemoeit met de burgers. In een dergelijke staat garandeert de overheid de veiligheid van de inwoners door het zorgen voor politie, leger en een aantal wetten om de rechtsorde te handhaven.\nSinds het ontstaan van de verzorgingsstaat is de overheid op veel meer gebieden actief. De overheid nam een aantal functies van particuliere organisaties en Kerk over. Zo werd de overheid actief binnen het onderwijs, de sociale zekerheid, volkshuisvesting, en de gezondheidszorg. In de jaren zestig en zeventig van de vorige eeuw bestonden er hoge verwachtingen van het optreden van de overheid. Velen, met name de sociaal democraten, geloofden in de maakbaarheid van de samenleving en de oplossing van maatschappelijke problemen door middel van overheidsoptreden. Er was de nodige aandacht voor het falen van de markt. Als uitvloeisel bereikten de collectieve uitgaven in de jaren 1980 een omvang van meer dan 60% van het bruto binnenlands product.\nTijdens de jaren tachtig en negentig bleek de overheid dermate hoge verwachtingen niet waar te kunnen maken. Er werd wel gesproken van het falen van de overheid. Lang niet al het overheidsbeleid werd goed uitgevoerd of had de gewenste effecten. In reactie hierop werd een deel van de overheidstaken door middel van verzelfstandiging of privatisering weer overgelaten aan de private sector. Daarnaast streefde men naar deregulering. Men sprak van de \"terugtredende overheid\". Internationaal werd deze visie gepropageerd door Reagan en het Thatcherisme. De overheid zelf probeerde haar efficientie te verhogen door lessen te trekken uit de werkwijzen van het bedrijfsleven. De overheid ging met andere woorden \"bedrijfsmatig werken\". De collectieve uitgaven daalden naar een niveau van ongeveer 45% van het bruto binnenlands product in het jaar 2000. Deze tendensen werden ondergebracht onder het New Public Management.\nTijdens het eerste decennium van deze eeuw was de samenstelling van het takenpakket van de overheid redelijk stabiel met een evenwicht in de taakverdeling tussen overheid, maatschappelijk middenveld en private sector.\nOrganisatie.\nHet geheel van organisaties dat tot de overheid behoort (de overheidsorganisaties), of daarmee nauw verbonden is (de semioverheid), vormt samen de publieke sector. De Nederlandse overheid heeft bijna 1 miljoen ambtenaren in dienst en is daarmee de grootste werkgever van Nederland. Sommigen bereiden beleid en wetgeving voor, anderen voeren beleid uit (politiemensen, militairen, leraren in het openbare onderwijs). De organisatiestructuur van de meeste overheidsorganisaties draagt duidelijke kenmerken van bureaucratie.\nTijdens de laatste decennia zijn, onder invloed van de (neo)liberale ideologie, verschillende onderdelen van de overheid geprivatiseerd of verzelfstandigd.\nBelgi\u00eb.\nDe federale regering leidt het centraal bestuur van Belgi\u00eb. De grondwetsherzieningen van de voorbije kwarteeuw hebben haar heel wat bevoegdheden doen afstaan aan de nieuwe deelstaten van het land. Maar ze is nog steeds bevoegd voor het buitenlands en Europees beleid, defensie, justitie en politie, volksgezondheid, de sociale zekerheid, de belastingen, het macro-economisch beleid en de tewerkstelling, het wetenschapsbeleid, de mobiliteit en de telecommunicatie.\nDe federale regering telt maximaal 15 ministers. Samen vormen ze de ministerraad waarvan de eerste minister de eerste onder zijn gelijken is. Ministers en eerste minister worden benoemd door de koning(in) en zijn doorgaans vier jaar in functie. Zij moeten verantwoording afleggen aan het Federaal Parlement, dat bestaat uit de Kamer en de Senaat. Zij hebben een eigen kabinet en werken samen met de administratie die overeenstemt met hun bevoegdheden. Ministers en regering overleggen ook met de deelstaatregeringen, met politieke partijen, met werkgevers en werknemers, met de media, met allerlei sociale organisaties, met de steden en de gemeenten, het leger, de universiteiten, de overheidsbedrijven enz.\nNederland.\nNederland heeft een parlementaire democratie. Daarin heeft de volksvertegenwoordiging, het parlement, het laatste woord. Verder bestaat de overheid uit een regering met een staatshoofd. Dat is in Nederland de koning of de koningin. Daarnaast bestaat de rijksoverheid oftewel de centrale overheid ook nog uit alle ministeries, de rechterlijke macht, Hoge Colleges van Staat, adviescolleges en zelfstandige bestuursorganen.\nDe decentrale overheid bestaat uit provincies, gemeenten en waterschappen en gemeenschappelijke regelingen. Omdat Nederland een gedecentraliseerde eenheidsstaat is, hebben deze weliswaar eigen bevoegdheden, maar alleen op die gebieden waarop zij niet in de bevoegdheid van het Rijk treden. Ook de gekozen volksvertegenwoordigers in de provincie (de Provinciale Staten) en bestuurders van de provincie (gedeputeerden en de commissaris van de Koning) zijn onderdeel van de overheid. Net zoals de volksvertegenwoordigers in de gemeenten (gemeenteraden) en de gemeentebestuurders (wethouders en burgemeester) bij de overheid horen. Ten slotte bestaat er in Nederland nog een vierde overheidslaag: de waterschappen. Het waterschap - ook met gekozen bestuurders en vertegenwoordiging - was de eerste Nederlandse vorm van overheid. Dat wordt verklaard door het feit dat het grootste deel van Nederland door wassend water werd (en wordt) bedreigd en dat dit de toenmalige bewoners noodzaakte om zich te organiseren.\nInkomsten en uitgaven.\nHet grootste deel van haar inkomsten verkrijgt de overheid door middel van belastingen. Alle bestuurslagen heffen belastingen, maar de Rijksoverheid veruit het meest. Daarnaast wordt de schatkist onder andere gevuld door aardgasbaten. In 2009 bedroegen de inkomsten van de rijksoverheid ongeveer 240 miljard euro. Hoewel gemeenten, provincies en openbare lichamen BES zelf ook belasting heffen, verkrijgen zij verreweg het grootste deel van hun inkomsten via de rijksoverheid. Gemeenten krijgen deze middelen door middel van het gemeentefonds en specifieke uitkeringen. Provincies verkrijgen deze middelen via het Provinciefonds en specifieke uitkeringen. Openbare lichamen BES verkrijgen deze middelen via het BES-fonds en bijzondere uitkeringen.\nDe overheidsuitgaven, ook wel \"collectieve uitgaven\" genoemd, worden gedaan door ministeries, gemeenten, provincies en andere overheidsorganisaties. De collectieve uitgaven bestaan uit overheidsbestedingen, inkomensoverdrachten aan burgers (overdrachtsuitgaven) en rente en aflossingen van de staatsschuld. De uitgaven kan men ook onderverdelen naar de taken waaraan de overheid het geld besteedt, zoals sociale zekerheid, defensie en onderwijs.\nPubliekrecht.\nDe Nederlandse overheid en haar relatie met de burgers wordt gereguleerd door het publiekrecht, dat bestaat uit het staatsrecht en bestuursrecht. De Grondwet regelt in grote lijnen hoe de staat eruitziet. De grondwet regelt ook welke rechten burgers hebben tegenover die overheid en welke plichten de overheid heeft tegenover de burgers. De manier waarop de overheid met haar burgers om behoort te gaan wordt geregeld in de Algemene wet bestuursrecht. Voor de beslissingen die overheidsorganen nemen is in die wet verwoord hoe dergelijke beslissingen tot stand komen en op welke manier een burger daarbij betrokken wordt en of zich tegen de beslissing kan verweren. De Algemene wet bestuursrecht is echter niet dekkend voor de moraliteit die de overheid eropna zou moeten houden ten aanzien van haar burgers en samenleving. Hiervoor is de waardencatalogus in het leven geroepen. Van burgers voor de overheid."}
{"id": "10668", "revid": "10433", "url": "https://nl.wikipedia.org/wiki?curid=10668", "title": "Prinses M\u00e1xima", "text": ""}
{"id": "10669", "revid": "650204", "url": "https://nl.wikipedia.org/wiki?curid=10669", "title": "M\u00e1xima Zorreguieta", "text": "M\u00e1xima Zorreguieta (Buenos Aires, Argentini\u00eb, 17 mei 1971) is de echtgenote van koning Willem-Alexander der Nederlanden. M\u00e1xima draagt sinds haar huwelijk bij koninklijk besluit de naam M\u00e1xima, Prinses der Nederlanden, Prinses van Oranje-Nassau, mevrouw van Amsberg. Sinds het koningschap van Willem-Alexander wordt zij aangeduid als koningin M\u00e1xima der Nederlanden, al zijn haar titels hetzelfde gebleven. M\u00e1xima is rooms-katholiek, van Argentijnse afkomst en bezit de Argentijnse en de Nederlandse nationaliteit.\nAfkomst en jeugd.\nM\u00e1xima Zorreguieta is een dochter van Jorge Zorreguieta en Mar\u00eda del Carmen Cerruti. Haar ouders waren tot halverwege 1987 voor de Argentijnse wet niet met elkaar gehuwd. Maxima's vader was eerder getrouwd, maar pas in 1986 stond Argentini\u00eb echtscheidingen toe. Hij had zijn vrouw al verlaten en woonde samen met zijn minnares toen die van M\u00e1xima zwanger werd. \nM\u00e1xima heeft twee jongere broers: Mart\u00edn en Juan. Haar jongere zus In\u00e9s pleegde in 2018 zelfmoord. Daarnaast heeft M\u00e1xima drie oudere halfzusters uit het eerder huwelijk van haar vader: Dolores, Mar\u00eda en \u00c1ngeles. \nZij groeide op in een bescheiden appartement in de straat Uriburu, in de wijk Barrio Norte in Buenos Aires. De familie bracht de zomervakanties door in Mar del Plata. Tijdens de wintersportvakanties verbleef het gezin in een eigen klein chalet in Bariloche, een Argentijns vakantieoord. Van haar ouders mocht ze als kind niet televisiekijken.\nM\u00e1xima doorliep de middelbare school op het \"Northlands College\", een op Britse aristocratische tradities ge\u00ebnt opleidingsinstituut, gelegen in Olivos, een chique buitenwijk van Buenos Aires. Zij ging vervolgens economie studeren aan de Universidad Cat\u00f3lica Argentina. Als studente werkte zij in 1989 en 1990 bij Mercado Abierto S.A., waar zij onderzoek verrichtte naar software voor de financi\u00eble markten. Van 1992 tot 1995 was zij werkzaam op de verkoopafdeling van Boston Securities S.A. in Buenos Aires. In dezelfde periode gaf zij Engelse les aan kinderen en volwassenen, en wiskundeles aan middelbare scholieren en eerstejaarsstudenten.\nCarri\u00e8re bij banken.\nNa haar studie economie ging zij in New York wonen. Van juli 1996 tot maart 1998 was zij vicepresident Latijns-Amerikaanse Institutionele Verkoop bij de bank HSBC James Capel Inc. Aansluitend was zij tot 1999 bij de bank Dresdner Kleinwort Benson vicepresident afdeling Opkomende Markten. Daarna vervulde zij tot augustus 2000 de functie van vicepresident Institutionele Verkoop bij de Deutsche Bank.\nVerloving met Willem-Alexander.\nIn april 1999 ontmoette zij kroonprins Willem-Alexander in de Spaanse stad Sevilla. Met hem bracht zij in augustus dat jaar een vijfdaagse vakantie door in Bariloche. Daar stelde zij hem voor aan haar ouders. In de Nederlandse pers verschenen daarna de eerste speculaties over een liefdesrelatie. Ruim een jaar later verhuisde M\u00e1xima naar Brussel, waar zij tot april 2001 bij het EU-kantoor van Deutsche Bank heeft gewerkt.\nAl snel wisten de Nederlandse media te melden, dat tijdens de militaire junta in Argentini\u00eb M\u00e1xima's vader staatssecretaris (en minister) van Landbouw (en Veeteelt) was geweest onder president Jorge Videla (1976-1981). De juntaperiode (april 1976 \u2013 maart 1983) staat bekend als de Vuile Oorlog, waarbij (vermeende) tegenstanders in gevangenissen werden opgesloten en vaak gemarteld. Naar schatting zijn tussen de 9.000 en 30.000 mensen voorgoed verdwenen.\nIn Nederland kwamen protesten tegen een huwelijk met de dochter van een voormalige staatssecretaris van een junta, van wie vermoed werd dat hij ten minste op de hoogte was van de excessen. Een onderzoek, via een geheime opdracht van minister-president Wim Kok aan Michiel Baud, had als conclusie dat Zorreguieta op de hoogte moet zijn geweest van deze gedwongen verdwijningen, maar dat het \"praktisch uit te sluiten is\" dat Zorreguieta in de periode van zijn regeringsdeelname \"persoonlijk betrokken is geweest bij de repressie of schending van de mensenrechten\". Willem-Alexander vertelde tijdens een interview dat hij wist dat zijn schoonvader van ten minste \u00e9\u00e9n gedwongen verdwijning op de hoogte was. Deze persoon was volgens Willem-Alexander teruggevonden. In het Nederlandse parlement leek zich een duidelijke meerderheid te vormen die haar vader wilde verbieden aanwezig te zijn op de in Nederland geplande huwelijksdag. De minister van staat en voormalige diplomaat Max van der Stoel wist Jorge Zorreguieta te overtuigen uit eigen beweging af te zien van het bijwonen van de plechtigheden. Uiteindelijk liet ook haar moeder verstek gaan.\nKoningin Beatrix maakte op 30 maart 2001 de verloving bekend in een rechtstreekse televisie-uitzending. Direct na de bekendmaking las M\u00e1xima een verklaring voor, waarin zij afstand nam van het Videla-regime. Onder meer zei zij: \"Ik verwerp sinds lang de Videla-dictatuur, de verdwijningen, de martelingen, de moorden en alle verschrikkelijke feiten uit die tijd. Dat heeft zeker grote littekens op onze maatschappij achtergelaten.\" Voor haar vader verontschuldigde zij zich: \"Over mijn vaders deelname aan die toenmalige regering wil ik in alle eerlijkheid zeggen dat ik spijt heb dat hij zijn best gedaan heeft voor de landbouw in een verkeerd regime\". Tegelijkertijd verdedigde zij hem: \"Hij had de beste intenties en ik geloof in hem.\" In een later gehouden interview bestempelde M\u00e1xima de conclusie van Baud als \"zijn mening\". Om M\u00e1xima in te wijden in het hofleven en haar etiquette en protocol bij te brengen werd hofdame Lieke van Voorst van Beest aangesteld.\n\u201cEen beetje dom\u201d.\nOp 7 maart 2001 verwees Willem-Alexander tijdens een persontmoeting in New York naar een ingezonden brief in de Argentijnse krant \"La Naci\u00f3n\". Kort daarvoor was de publicatie van een boek over Videla aangekondigd. De schrijvers hadden in \"NRC Handelsblad\" aangegeven dat volgens hen de vader van M\u00e1xima een co\u00f6rdinerende rol had gespeeld bij het voorbereiden van de staatsgreep die het dictatoriale regime van Videla aan de macht zou brengen. Het boek was gebaseerd op interviews. Willem-Alexander gaf aan dat de interviews nooit hadden plaatsgevonden en verwees naar de brief waarin dat zou staan. Hij suggereerde dat het schrijven afkomstig was uit een betrouwbare bron, hoewel hij tegelijkertijd aangaf niet te weten wie de brief geschreven had. Kort daarna bevestigde hij tegenover de tv-camera's van de NOS dat hij achter zijn woorden stond.\nHet schrijven bleek afkomstig van Videla, waardoor in Nederland de betrouwbaarheid ontkend werd. Ook bleek Videla niet specifiek te ontkennen dat de vraaggesprekken hadden plaatsgevonden. Hij betwistte slechts dat zijn uitspraken correct waren weergegeven. Dat Videla de brief geschreven had, was duidelijk: zijn naam stond eronder.\nTijdens een interview op de dag van de bekendmaking van zijn verloving met opnieuw de Nederlandse pers, vertelde Willem-Alexander dat zijn verwijzing naar de brief \u201cstom\u201d was geweest. M\u00e1xima, die naast hem zat en reeds een beetje Nederlands sprak, reageerde tot tweemaal toe met: \u201cJe was een beetje dom\u201d. Met die uitspraak stal ze de harten van het Nederlandse volk. Later bleek dat de uitspraak van tevoren door M\u00e1xima was ingestudeerd op advies van Wim Kuijken, indertijd de hoogste ambtenaar op het ministerie van Algemene Zaken.\nHuwelijk.\nOp 17 mei 2001 werd M\u00e1xima bij koninklijk besluit het Nederlanderschap verleend. Met de Nederlandse nationaliteit zou zij door haar huwelijk lid worden van het Koninklijk Huis. Tegelijkertijd behield zij de Argentijnse nationaliteit. De rooms-katholieke M\u00e1xima diende om te kunnen trouwen in te stemmen met een protestantse opvoeding van eventuele kinderen.\nDe Verenigde Vergadering van de Staten-Generaal aanvaardde op 3 juli 2001 een door de regering ingediende wet tot het verlenen van toestemming aan de Prins van Oranje om met M\u00e1xima Zorreguieta in het huwelijk te treden.\nDe Nederlandse bisschoppen spraken hun vreugde uit over de verloving. Kardinaal Simonis merkte op dat de Rooms-Katholieke Kerk liever niet zag dat M\u00e1xima toetrad tot de Nederlandse Hervormde Kerk, waar Willem-Alexander indertijd lid van was. Hij reageerde op een opmerking van M\u00e1xima dat zij nadacht over een eventuele overgang naar het protestantisme. M\u00e1xima besloot vooralsnog om rooms-katholiek te blijven en bisschop Ad van Luyn verleende haar dispensatie van de verplichting om te trouwen volgens de rooms-katholieke voorschriften.\nOp 2 februari 2002 voltrok de burgemeester van Amsterdam, Job Cohen, het burgerlijk huwelijk in de Grote Zaal van de Beurs van Berlage te Amsterdam. Het huwelijk werd aansluitend kerkelijk ingezegend in de plaatselijke Nieuwe Kerk door dominee Carel ter Linden, predikant in de Nederlandse Hervormde Kerk.\nM\u00e1xima droeg die dag een trouwjurk van Valentino en een tiara, waarvan de stersieraden van koningin Emma waren geweest en de basis afkomstig was van de tiara die Beatrix droeg bij haar inhuldiging als koningin.\nMiljoenen televisiekijkers in binnen- en buitenland volgden de trouwplechtigheid. M\u00e1xima huilde bij de Argentijnse tangomuziek van Carel Kraayenhof, die het nummer \"Adi\u00f3s Nonino\" (\"Dag vadertje\") speelde.\nGezin.\nM\u00e1xima en Willem-Alexander hebben samen drie kinderen:\nOp 3 december 2013 nam de Verenigde vergadering van de Staten-Generaal een wetsvoorstel aan, waarin is bepaald dat M\u00e1xima als regentes van koningin Amalia zou fungeren, indien koning Willem-Alexander voor 7 december 2021 zou te komen overlijden.\nTitels en onderscheidingstekens.\nWapen.\nOp haar huwelijksdag werden aan M\u00e1xima de titels Prinses der Nederlanden en Prinses van Oranje-Nassau toegekend met het predicaat Koninklijke Hoogheid. Dit impliceert verheffing in de adelstand.\nHet wapen van M\u00e1xima bevat in het eerste en vierde kwartier het Rijkswapen in azuur en in het tweede en derde kwartier de jachthoorn van het Huis Oranje. In het hartschild van goud staat het familiewapen Zorreguieta, komende uit een golvende schildvoet van azuur, een gekanteelde burcht, waarop drie gekanteelde torens, de middelste hoger dan de andere, het geheel van keel, en vergezeld van twee toegewende wolven van sabel, elk gaande over een uitgerukte cipres van natuurlijke kleur. Als getrouwde vrouw voert zij het wapen in ovale schildvorm.\nNog steeds prinses.\nOp 30 april 2013 werd haar echtgenoot Willem-Alexander Koning der Nederlanden. M\u00e1xima heeft vanaf die dag haar titels behouden en is dus nog steeds Prinses der Nederlanden. Zij wordt op historische gronden met koningin aangesproken, maar feitelijk is in haar positie sinds de troonswisseling geen verandering gekomen. De titel koningin is in haar geval dan ook informeel en dus als een \"titre de courtoisie\".\nAls dagvoorzitter van de ministerraad verklaarde minister Uri Rosenthal van Buitenlandse Zaken op 13 mei 2011 over prinses M\u00e1xima na de troonswisseling: \"Zij zal geen koningin zijn, maar de aanspreektitel is koningin\". Het kabinet-Rutte II bevestigde dat zij vanaf de troonswisseling als echtgenote van de Koning aangeduid zou worden als koningin en gaf als reden dat dit een historisch gebruik is en in lijn met wat internationaal gangbaar is. De regering stelde dat dit besluit niet in de vorm van een koninklijk besluit mogelijk was wegens het ontbreken van een wettelijke grondslag, maar dat dit niet nodig was. Sommige deskundigen waren hier kritisch over. Zij wordt aangesproken met majesteit.\nKritiek uitspraak Nederlandse identiteit.\nM\u00e1xima kreeg in 2007 een golf van kritiek over zich heen toen zij in een toespraak voor de Wetenschappelijke Raad voor het Regeringsbeleid vertelde dat zij in de zeven jaar dat zij in Nederland was, d\u00e9 Nederlandse identiteit niet gevonden had. Tijdens haar toespraak zei ze:\nCritici vonden dat zij zich met deze uitspraak op politiek gevoelig terrein begaf. Tijdens een interview ter gelegenheid van haar veertigste verjaardag in mei 2011 vertelde M\u00e1xima dat zij van die commotie was geschrokken. Zij had Nederland naar eigen zeggen destijds een compliment willen maken vanwege de veelzijdige samenleving.\nMachiavelliprijs.\nOp 8 februari 2012 ontving M\u00e1xima in perscentrum Nieuwspoort in Den Haag de Machiavelliprijs. De prijs wordt jaarlijks uitgereikt aan een persoon of organisatie die een opmerkelijke prestatie heeft geleverd op het gebied van publieke communicatie. Volgens het juryrapport verdiende M\u00e1xima de prijs voor de uitzonderlijke communicatieve kwaliteiten die haar werk als Prinses der Nederlanden de afgelopen tien jaar hadden gekenmerkt. Met haar optreden zou ze erin zijn geslaagd de monarchie een eigen en eigentijds gezicht te geven. \"Bovendien is zij in staat gebleken om een breed publiek aan te spreken en daardoor verbondenheid met zeer uiteenlopende groepen binnen de Nederlandse bevolking te bewerkstelligen\", aldus het juryrapport.\nMaatschappelijke taken.\nM\u00e1xima volgde voordat zij trouwde de inburgeringscursus voor immigranten in Nederland. Zij ging Nederlands leren en verdiepte zich in de Nederlandse samenleving. De algemene opvatting was dat M\u00e1xima meer vrijheid moest worden gegund dan haar schoonvader destijds kreeg.\nAl snel werd duidelijk dat M\u00e1xima iets voor vrouwen uit het buitenland wilde doen, waarop de commissie Participatie van Vrouwen uit Etnische Minderheden (PaVEM) in het leven werd geroepen. Sinds 1 juli 2003 was de prinses lid van deze tijdelijke commissie, die de regering adviseerde op het gebied van de integratie van etnische minderheden. Zij leek zich te concentreren op vraagstukken rond de integratie van allochtone vrouwen. De commissie werd per 1 juli 2005 opgeheven.\nAan het einde van haar introductieprogramma gaf M\u00e1xima op 14 februari 2005 een interview aan het televisieprogramma NOVA. Daarin blikte zij terug op haar eerste jaren in Nederland en gaf zij haar visie op de integratie van allochtonen. Het programma trok 2,6 miljoen kijkers, een record voor NOVA.\nOp 5 maart 2008 woonde zij in Den Haag de ondertekening bij van een overeenkomst ter bevordering van de sociale acceptatie van homoseksualiteit in Nederland. De homobelangenorganisatie COC noemde haar aanwezigheid historisch. Niet eerder was een lid van het Koninklijk Huis aanwezig bij een gebeurtenis waar in Nederland wonende homo's, lesbiennes, biseksuelen en transseksuelen centraal stonden.\nM\u00e1xima nam in oktober 2004 zitting in de Raad van State, het hoogste adviescollege van de regering. Zij kan sindsdien de beraadslagingen bijwonen en daaraan deelnemen, maar zij is geen lid en heeft geen stemrecht.\nSinds 2009 is zij de offici\u00eble pleitbezorgster van de secretaris-generaal van de Verenigde Naties voor \"inclusieve financiering voor ontwikkeling\". In die hoedanigheid geeft zij advies aan de secretaris-generaal om over de hele wereld financi\u00eble diensten voor iedereen toegankelijk te maken. Vanwege haar inspanningen ontving zij op 21 maart 2014 in Baden-Baden de Duitse Mediaprijs 2013.\nBezittingen Muelle de Piedra.\nM\u00e1xima heeft sinds 2009 in Argentini\u00eb twee percelen in eigendom in het priv\u00e9gebied Muelle de Piedra, aan het Nahuel Huapi-meer en vlak bij het skioord Villa La Angostura.\nPeettante.\nZij is de meter van prins Sverre Magnus van Noorwegen en gravin Leonore van Oranje-Nassau van Amsberg."}
{"id": "10670", "revid": "425646", "url": "https://nl.wikipedia.org/wiki?curid=10670", "title": "Maxima", "text": ""}
{"id": "10671", "revid": "1490", "url": "https://nl.wikipedia.org/wiki?curid=10671", "title": "M\u00e1xima", "text": ""}
{"id": "10672", "revid": "596487", "url": "https://nl.wikipedia.org/wiki?curid=10672", "title": "Merksem", "text": "Merksem is een district van de Belgische stad Antwerpen. Merksem was tot 1 januari 1983 een zelfstandige gemeente.\nToponymie.\nHet toponiem Merksem bestaat uit twee delen, namelijk \"merk\" (grens) en \"heem\" (nederzetting). Vermoed wordt dat de naam dan ook naar een Frankische grensnederzetting verwijst, behorend tot het bisdom Kamerijk. De tegenoverliggende nederzetting zou dan Ekeren zijn geweest behorende tot het bisdom Luik.\nGeschiedenis.\nGallo-Romeinse periode.\nDe geschiedenis van Merksem gaat terug tot in de Gallo-Romeinse tijd.\nMiddeleeuwen.\nMerksem heeft eeuwenlang \u00e9\u00e9n geheel gevormd met Schoten en Sint-Job-in-'t-Goor. Al in de zesde of zevende eeuw (600) kwamen de eerste Frankische kolonisators zich in en rond de omgeving van de Sint-Bartholomeuskerk (Merksem) vestigen. Dit gedeelte van Merksem is het hoogste punt. Rond 750 verlegt zich de Schelde voorgoed naar de huidige bestaande bedding. Merksem en Deurne kwamen enkele kilometers van de stroom te liggen. Waar nu de \"veen- en moerasstraten\" liggen, onder andere Rietschoorvelden, de Biezen, Distelhoek enz. (de benamingen zeggen het zelf) lagen vroeger veenmoerassen en grote vijvers. Negentig jaar geleden kon men er nog zwemmen, nu staan er woonwijken. In 1998 en 1999 stonden deze woonwijken, tot grote ergernis van de Merksemse bevolking, vol water. De Schijn werd dan uitgediept. Deze vijverplassen waren de stille getuigen en overblijfselen waar eertijds de Schelde liep. In mei 1561 werd Merksem van Schoten gescheiden.\nDe Bredabaan, nu een van de bekendste en meest bezochte winkelassen, deed al van in de middeleeuwen dienst als poort van Antwerpen naar het noorden. Vanaf 1742 werden er de eerste bareeltaksen ge\u00efnd. Nu nog heb je er de toponiemen Oude Barreel en Kleine Bareel.\nNegentiende eeuw.\nMerksem telde begin 1800 zo'n 750 inwoners en het was tot in de helft van de 19e eeuw een landelijke gemeente. Vanuit Merksem werd er stro geleverd aan de stad Antwerpen, vandaar dat de Merksemenaars nog altijd de bijnaam \"stroboeren\" hebben. Dit landelijk karakter verdween met de industrialisatie die in 1874 begon. In dat jaar werden de gronden van het \"Hof van Merxem\" opgekocht door de waarvan Eugene Meeus directeur was.\nDeze vennootschap vroeg en kreeg de toelating om twee, met de Kempische vaart in verbinding staande nijverheidsdokken te graven. In 1891 waren er in de omgeving van \"het dokske\" al 16 bedrijven gevestigd. Tegenwoordig is er nog altijd veel bedrijvigheid. Heel wat firma's vinden de ligging aan het Albertkanaal een groot pluspunt. De industrialisering en de centrale ligging van het district werkten ook de bevolkingstoename in de hand.\nTweede Wereldoorlog.\n1598 dagen Duitse bezetting.\nDe deelgemeente werd rond 20 mei 1940 bezet door het Duitse leger en bevrijd op 4 oktober 1944. Gedurende 1598 dagen werd de bevolking niet enkel getroffen door het oorlogsgebeuren, maar ook politieke vervolgingen, wegvoeren van burgers en soldaten naar krijgsgevangenen- en concentratiekampen, honger, bombardementen, ziektes en ontberingen.\nWegvoeren van de Joodse burgers.\nUit deze deelgemeente werd minstens \u00e9\u00e9n Joods persoon weggevoerd naar concentratiekampen in Duitsland.\nWeerstand.\nVele burgers namen deel aan burgerlijke ongehoorzaamheid en gewapend verzet. Weerstanders werden naar het \"Auffanglager\" van Breendonk getransporteerd.\nSlag om Merksem.\nAntwerpen was al bevrijd op 4 september 1944, maar Merksem moest nog een maand bang afwachten op zijn bevrijding. De Duitsers hadden zich verschanst ten noorden van het Albertkanaal en op het dak van de \"Belga\" (tabaksfabriek) stond een zwaar geschut dat de Engelsen nog aan de zuidelijke kant van het kanaal en de IJzerlaan tegenhield. De bruggen over het Albertkanaal aan het Sportpaleis en de zogenaamde \"brug van den azijn\" even verder zuidwaarts, werden gedynamiteerd door de terugtrekkende Duitsers. De Engelse soldaten moesten zich verschansen en dekking zoeken achter de stenen muurrelingen van de IJzerlaanbrug en zo schoorvoetend oprukken. Nadat enkele Duitse soldaten aan de elektriciteitscentrale naast het Albertkanaal werden gedood, namen op 6 september 1944 Duitse SS-troepen bloedig wraak, door 22 arbeiders ervan een voor een door een gat in de muur naar buiten te sturen en ze langs de straatkant in koelen bloede neer te schieten. Een monument in de betreffende Straalstraat herinnert nog aan deze oorlogsmisdaad. Na de mislukte Operatie Market Garden konden de geallieerden het Albertkanaal oversteken in de nacht van 2 op 3 oktober. Uiteindelijk op 3 oktober 1944 werd Merksem bevrijd en konden de geallieerden via de Bredabaan oprukken naar het noorden. Maar niettegenstaande dat, vielen vanaf 14 oktober 1944 tot 14 maart 1945 V1- en V2-raketten op Merksem. Deze waren wel vooral bedoeld voor Antwerpen en de haven, maar Merksem en de randgemeenten kregen ook de klappen.\nOp 1 januari 1983 hield de zelfstandige gemeente Merksem op te bestaan en werd ze bij Antwerpen gevoegd.\nBezienswaardigheden.\nIndustrieel erfgoed.\nDeze oudere fabrieken geven een idee van de bedrijvigheid, vaak ten gevolge van de aanwezigheid van de haven:\nNatuur.\nMerksem is een sterk verstedelijkte plaats. Toch zijn er een aantal parken. Zo is er een omvangrijk park rond het Kasteel Bouckenborgh. Dit kasteel is ingericht als cultuurcentrum. In het park vinden veel jeugdactiviteiten plaats en er zijn in de bossen delen waar de jeugd voluit kan spelen.\nDaarnaast is er het Park van Merksem, dat op 11 oktober 1925 werd opengesteld voor het publiek.\nVoorts heeft Merksem in 1977 de gronden en gebouwen opgekocht van het Fort van Merksem en daar een groene wandelzone en recreatiebuurt van gemaakt.\nMerksem wordt in het zuiden begrensd door het Albertkanaal en in het westen door het Antwerpse havengebied.\nPolitiek.\nHet voormalige gemeentehuis en districtshuis is het Districtshuis van Merksem.\nStructuur.\nHet district Merksem maakt deel uit van de stad Antwerpen. Deze ligt in het kieskanton Antwerpen (dewelke identiek is aan het provinciedistrict Antwerpen) en ligt in het kiesarrondissement Antwerpen en de kieskring Antwerpen.\nDistrictsraad.\nDe Merksemse districtsraad bestaat uit 25 zetels.\nGeschiedenis.\nLegislatuur 2013 \u2013 2018.\nVan 2013 tot 2018 werd Merksem bestuurd door een coalitie van N-VA en Sp.a-Groen, samen goed voor 17 van de 25 zetels.\nLegislatuur 2019 \u2013 2024.\nVan 2019 tot 2024 wordt Merksem bestuurd door een coalitie van N-VA, Sp.a en CD&amp;V, samen goed voor 16 van de 25 zetels.\nResultaten districtsverkiezingen sinds 2000.\nDe eerste rechtstreeks verkozen districtsraad werd verkozen op 8 oktober 2000, en startte op 1 januari 2001. Ze telde sindsdien 25 zetels.\nCultuur.\nWapen en vlag.\nDe beschrijving van het wapen van Merksem is \"in lazuur een Sint-Bartholomeus van goud\". De vlag van Merksem wordt omschreven als \"twee even hoge banen van blauw en van geel, met slippen aan de vlucht\".\nMobiliteit.\nOpenbaar vervoer.\nSpoorwegen.\nMerksem zelf heeft geen eigen treinstation meer, maar de stations Antwerpen-Dam, Antwerpen-Luchtbal en Antwerpen-Noorderdokken liggen echter vlakbij, aan de overkant van de snelweg. Het station Luchtbal ligt zelfs op de grens met Merksem en heette voor 1878 nog station Merksem.\nBusvervoer.\nDe bussen 33, 600, 601, 602, 610, 620, 621, 640, 642, 650, 651 en 670 van De Lijn bedienen Merksem. Op 1 september 2012 werd het hele busnet in Merksem georganiseerd om de reizigersvervoer meer op de tram te richten. Van oudsher waren de tram en de streekvervoerlijnen in concurrentie met elkaar en boden langs de Bredabaan een verbinding met het centrum van Antwerpen. Alleen de streekvervoerlijnen komende van Schoten rijden nog op hun oude route langs de Bredabaan. Vanuit Kapellen en Putte is de hoofdroute langs Ekeren met lijn 720. Lijn 650 is een lokale lijn geworden: Kapellen \u2013 Luchtbal die in Merksem langs de Ringlaan, Jan Palfijn-ziekenhuis, Maantjessteenweg, en Victor Govaerslaan naar haar eindpunt in Luchtbal rijdt. De hoofdlijn 640 Wuustwezel \u2013 Brasschaat rijdt langs de Ringlaan, Maantjessteenweg, Lambrechtshoekenlaan, station Luchtbal en verder naar de Rooseveltplaats. Lijn 670 Essen \u2013 Kalmthout \u2013 Kapellen \u2013 Merksem \u2013 Antwerpen is nu beperkt tot Kapellen behalve voor enkele met een eindpunt in Merksem. Voor het schoolvervoer rijden er nog wel aanvullende buslijnen (670, 778) langs de oude Bredabaanroute met een eindhalte bij de Burgemeester Nolf halte (plein). Veel streekvervoerbusreizigers die de Bredabaan in het centrum van Merksem willen bereiken moeten nu overstappen op de tram bij de trameindhalte bij de Fortsteenweg.\nTram.\nVerleden.\nVanaf 20 juli 1879 reed er een paardentram vanaf de Oude Barreel tot Klapdorp in Antwerpen. Sindsdien hebben altijd trams gereden op de Bredabaan. De paardentramlijn werd op 15 juli 1887 overgenomen door de buurtspoorwegen, die de sporen geschikt maakte voor stoomtrams, maar de paardentram werd gehandhaafd tot in juli 1908. De eerste uitbreiding was op 20 juli 1887, naar Brasschaat. Daarna volgden snel de volgende uitbreidingen (met stoomtrams) van het spoornet:\nOp 18 mei 1908 wordt de tramlijn naar de Oude Barreel ge\u00eblektrificeerd, kort daarna gevolgd door de tram naar Schoten (21 juni 1908) die gelijk verlengd wordt naar Schotenhof (Lindelei). Op 5 mei 1911 komt een nieuwe uitbreiding van de Kleine Barreel naar Sint-Mariaburg. De lijn naar Wuustwezel werd in stappen ge\u00eblektrificeerd:\nOorspronkelijk waren de tramsporen aangelegd met een spoorbreedte van 1067\u00a0mm (kaapspoor), de spoorbreedte die ook in gebruik was in Zuid-Nederland. Omstreeks 1920 zijn alle sporen herlegd naar het gebruikelijke meterspoor dat in de rest van Belgi\u00eb in gebruik was voor de buurtspoorwegen. Vanaf die tijd waren doorgaande trams naar Breda niet meer mogelijk. Na de Eerste Wereldoorlog komen nog de volgende uitbreidingen van het tramnet:\nOp het einde van de jaren zestig in de vorige eeuw werden de buurtspoorweg tramlijnen opgeheven. De laatste reizigerstram van de provincie Antwerpen reed op 25 mei 1968 tussen Antwerpen en Schoten (lijn 61) voor het laatst. De Antwerpse tramlijn 3 bleef echter rijden op de Bredabaan tot iets voorbij de Oude Barreel op dezelfde sporen als de buurtspoorwegen. De middenberm met eikenbomen waar de buurtspoorwegtram op reed bleef gehandhaafd, met de bovenleidingpalen, tot de verlenging van de stadstram. In 2002 werd de stadstram verlengd langs de oorspronkelijke middenberm tot Keizershoek. Hierbij zijn sommigen van de eikenbomen bewaard gebleven en heeft men de spoorligging hiervoor aangepast. De bomen zijn flink gegroeid. Er zijn plannen om de lijn verder naar Brasschaat te verlengen.\nDe buurtspoorwegen exploiteerden ook een normaalsporige goederenaansluiting: zie Spoorlijn 220.\nHeden (2020).\nMerksem wordt per tram bediend door:\nAntwerpse tram lijn 2 (P+R Merksem (Keizershoek) \u2013 Hoboken),\nlijn 3 (P+R Merksem (Keizershoek) \u2013 P+R Melsele (Zwijndrecht)) en\nlijn 6 (P+R Luchtbal \u2013 P+R Olympiade).\nWegennet.\nDe Antwerpse Ring R1, komt vanuit het zuiden, en loopt westwaarts net om Merksem heen. Afrit 1 zorgt voor onmiddellijke aansluiting met Merksem. Naar het noorden toe splitst de A12 zich af, en buigt de snelweg A1/E19 zich noordwaarts om Merksem heen. De N1 of Bredabaan die op deze snelweg aansluit, loopt in noord-zuid-richting dwars door Merksem.\nDrie bruggen werden genoemd naar oud-burgemeesters van Merksem:\nDe Bredabaan was een flessenhals waar bijna al het verkeer naar het noorden van Antwerpen langs moest. Vanuit de Bredabaan in Merksem zijn er drie hoofdroutes naar Bergen op Zoom, Breda en Brecht. Door de lange zeearm van de Schelde die ver het land binnendringt, is dit tevens de \"kustroute\" naar het noorden. Veel inwoners van de streek reisden niet verder dan Merksem voor hun boodschappen, waardoor de Bredabaan in de dorpskern een regionale winkelstraat werd. Dit verhinderde echter ook de verbreding van de Bredabaan om het groeiende verkeer te verwerken. Tussen de Kleine Bareel en het Oude Bareel was er geen bebouwing. Hierdoor was er ruimte om de Bredabaan te verbreden en werden er veel handelszaken gevestigd die veel eigen parkeerruimte nodig hebben. De aanleg van de GB Hypermarkt bij Keizershoek was baanbrekend voor die tijd. Met de aanleg van de ringweg en de snelwegen werd de Bredabaan grotendeels ontlast en rijdt er nu hoofdzakelijk lokaal verkeer. Hierdoor werd het mogelijk de trambaan grotendeels verkeersvrij te maken, een vereiste om de tramlijn te verlengen.\nSinds 2017 kunnen fietsers naar Antwerpen via een fietsersbrug. Deze brug werd geplaatst naar aanleiding van de afbraak van de oude brug aan de IJzerlaan. Dit gebeurde in het kader van de werken voor de verbreding van het Albertkanaal.\nHet winkelaanbod in het oude dorpsgedeelte is teruggelopen omdat:\nNabijgelegen kernen.\nAntwerpen, Deurne, Schoten, Ekeren, Donk"}
{"id": "10675", "revid": "211114", "url": "https://nl.wikipedia.org/wiki?curid=10675", "title": "Limburgse vlaai", "text": "Limburgse vlaai (Limburgs: \"vlaai\", \"vlaoj\", \"flaai\" of \"vla\") is gebak dat traditioneel geassocieerd wordt met Belgisch- en Nederlands-Limburg. Het gebak beschouwt men elders in Nederland en Belgi\u00eb als typisch Limburgs. Het wordt vaak aangeboden bij gelegenheden waarbij men de Limburgse gastvrijheid wil benadrukken. Sinds 2024 is het een erkend streekproduct.\nGeschiedenis.\nOver de geschiedenis van het product vlaai is weinig met zekerheid bekend. Wel is duidelijk dat vlaaien geen specifiek Limburgs product zijn. De uit de 16e eeuw stammende Vlaaikensgang in Antwerpen bewijst dat ook daar vlaaien gebakken werden evenwel zonder het product te omschrijven.\nEen van de oudste vermeldingen dateert uit de 12e eeuw. Toen Godfried III van Leuven in 1189 de stad Sint-Truiden belegerde, boden de Truienaars hem een vlaai aan die naar een oud plaatselijk recept was gebakken. Volgens een vermelding van abt Nicolaas in de kroniek van de abdij van Sint-Truiden staakte de hertog daarop het beleg.\nOp het schilderij Nederlandse Spreekwoorden van Pieter Bruegel de Oude uit 1559 staat een boerderij afgebeeld met vlaaien op het dak. De uitdrukking \u201cDaar zijn de daken met vlaaien bedekt.\u201d betekende zoiets als: Daar is men rijk / Daar heeft men overvloed.\nDe Limburgse fascinatie voor het zoete lekkere gebak komt voort uit de boerderijen gecombineerd met de fruitstreek en de gastvrijheid. Jacobus Craandijk beschreef in zijn \"Wandelingen door Nederland met pen en potlood\" dat in 1878 als volgt: \"Het eigenlijk oogstfeest heeft iets later plaats op een der volgende zondagen. Dan is op de groote tafel het nieuwe wittebrood aangerigt en de koek van tarwemeel met vruchtenmoes, die een Limburgse eigenaardigheid is en vlaai wordt genoemd\".\nTot het midden van de 20e eeuw beschouwde men vlaai in Limburg als een luxeartikel, die alleen op feestdagen ter tafel kwam. Op het platteland werd vrijwel altijd zelf gebakken, meestal in een traditioneel bakhuisje. De vlaaien werden op feestdagen (kermissen, bruiloften, communiefeesten, enz.) 's middags om een uur of vier bij de koffie geserveerd, meestal per persoon twee of drie stukken van verschillende smaak. Door de toenemende welvaart werden vlaaien na de Tweede Wereldoorlog ook steeds meer op 'gewone zondagen' gegeten, tot zelfs dagelijks naar believen.\nDoor het vooral in het Nederlandse Zuid-Limburg (o.a. Valkenburg) vanaf de late 19e eeuw sterk opkomende toerisme, raakten vlaaien buiten Limburg bekend. Veel toeristen namen een vlaai van de lokale bakker mee naar huis, als herinnering aan hun vakantie. In 1986 opende de eerste vlaaienwinkel in Amsterdam.Ook het aanbieden van vlaai door diverse supermarktketens heeft aan de popularisatie van het gebak bijgedragen.\nDaarnaast heeft een onderneemster uit Weert eveneens een belangrijk aandeel gehad in de verspreiding van vlaai buiten Limburg. Maria Hubertina Hendrix, ook bekend als 'Antje van de Stasie' verkocht in het begin van de 20e eeuw met verve haar 'Weerter vlaaitjes' aan treinreizigers op het station van Weert. Zo werd de vlaai een bekend gebak voor reizigers uit heel Nederland. Later waren de Weerter vlaaien ook in Nijmegen verkrijgbaar. Van de legendarische vlaaienverkoopster staat sinds 1988 een standbeeld in Weert.\nBeschrijving.\nKarakteristieken.\nEen Limburgse vlaai bevat een ronde platte bodem van gistdeeg met opstaande randen met een maximale diameter van 30 centimeter. Daarbij mag de bodem maximaal 1 cm dik zijn maar voldoende stevig om als taartpunt uit de hand gegeten te worden. Vlaaien zijn wezenlijk verschillend van taart omdat de bodem van een ander soort deeg is gemaakt, meestal een zoete gistdeeg, soms ook linzen- of biscuitdeeg. Traditioneel (gegist) vlaaideeg lijkt op brooddeeg en is meestal wat zwaarder dan taartdeeg. Het kneden van het deeg (soms machinaal) kan vrij bewerkelijk zijn. Na het rijzen wordt een deegbodem in een speciale bakvorm gelegd. Deze wordt gevuld met 'spijs', meestal een vulling van al dan niet geweckte vruchten, zoals kruisbessen, kersen, pruimen, appels of abrikozen, maar ook een vulling van compote, appelmoes, pudding of rijstebrij is mogelijk. De spijs wordt soms afgedekt met een laag bladerdeeg ('toeslag'), een laag deegkruimels ('kruimelvlaai') of een raster van deeg ('ruitjes-', 'riempjes-' of 'laddervlaai'). De vlaai wordt samen met de vulling gebakken op een ijzeren bakplaat in een hete oven. Na het bakken (en afkoelen) wordt soms kaneel, poedersuiker of slagroom toegevoegd.\nVlaai wordt traditioneel gepresenteerd op een vlaaischotel van glas, aardewerk, metaal of kunststof, soms met een extra papieren onderlegger, al dan niet met ajourwerk. Vlaai wordt op kamer- of keldertemperatuur geserveerd, bij voorkeur niet op koelkasttemperatuur. Een grote vlaai wordt meestal in acht, tien of twaalf taartpuntvormige stukken gesneden (in Limburg spreekt men van 'stukken', niet van 'punten'). De wat zwaardere linzenvlaai (ook 'toert' genoemd) wordt gewoonlijk in kleinere, ruitvormige stukken gesneden. Het snijden gebeurt meestal in de keuken. De stukken vlaai worden daarna met een vlaaischep op een gebakschoteltje gelegd met een vork erbij. Door de stevige bodem kan een stuk vlaai ook uit de hand worden gegeten, de korst het laatst.\nKlassiekers en varianten.\nEen echte klassieker is de rijstevlaai (\"riestevla\" of \"-vlaoj\"), die overigens ook in het Luikerland en andere regio's van Walloni\u00eb bekend is (\"tarte au riz\"). Een variant op de traditionele rijstevlaai wordt geserveerd met een laag slagroom en chocoladevlokken. Kruisbessenvlaai (\"krosjelevlaai\" in het Noorbeeks, \"kroonselevlaoj\" in het Maastrichts of \"staekbaerevlaaj\" in het Venloos) is een vlaai gevuld met kruisbessen, die soms aangevuld wordt met een stevige eiwitschuimlaag. Andere klassiekers zijn de puddingkruimelvlaai, de appeltoeslag en de abrikozen- of zwarte pruimenvlaai met een raster van deegriempjes.\nModernere varianten zijn onder andere bananen- en aardbeienvlaai. Wortelvlaai (\"moereflaaj\") is een specialiteit uit Montfort. Andere varianten met hartige vulling worden meestal geen vlaai genoemd.\nEen Limburgse vlaai is traditioneel een vlaai die geheel gebakken is zonder nadien van toeslagstoffen voorzien te zijn. Modernere varianten met bijvoorbeeld bavaroises zijn niet geheel gebakken, maar worden wel als vlaai aangeduid. Daarnaast wordt er een onderscheid gemaakt tussen hoge en lage vlaaien. In het algemeen bevatten hoge vlaaien slagroom of een andere room- of schuimlaag, terwijl lage vlaaien alleen fruit of andere spijs bevatten.\nGeografische indicatie.\nIn februari 2022 hebben zowel Belgi\u00eb als Nederland, respectievelijk in het Belgisch Staatsblad en in de Nederlandse Staatscourant, de aanvraag bekendgemaakt voor registratie als geografische indicatie in de Europese Unie. De aanvraag voor de 'beschermde geografische aanduiding' werd ingediend op 17 november en betekent dat de naam Limburgse vlaai alleen mag worden gebruikt indien hij in Limburg wordt gebakken en aan een aantal voorwaarden voldoet. De voorgestelde criteria zijn:\nDe aanvraag is een initiatief van onder anderen de Sittardse bakker Marcel Roubroeks en Peter Nulens van Bakkers Vlaanderen. De aanvraag wordt ondersteund door organisaties als \"Lekker Limburgs\", de \"Nederlandse Brood en Banketbakkers Ondernemingsvereniging\" en de vzw \"Koninklijk Provinciaal Verbond der Brood- en Banketbakkers, Suikerbakkers en IJsbereiders van Limburg\", alsmede de beide provincies Limburg.\nIn januari 2024 werd de Limburgse vlaai door de Europese commissie erkend als streekproduct."}
{"id": "10677", "revid": "649051", "url": "https://nl.wikipedia.org/wiki?curid=10677", "title": "Toestandsfunctie", "text": "Een toestandsfunctie is een functie van een of meer variabelen die een grote rol speelt in de thermodynamica. De functiewaarde wordt volledig bepaald door een combinatie van waarden van die variabelen. Deze combinatie wordt de toestand genoemd. De huidige functiewaarde hangt dus niet af van een vorige toestand en op welke manier de huidige toestand bereikt werd.\nWanneer men zich beperkt tot functies van \u00e9\u00e9n variabele is er slechts \u00e9\u00e9n mogelijke route van toestand A naar toestand B; alleen het tempo van de verandering (en de (on)omkeerbaarheid) kunnen verschillen. Wanneer er meer variabelen zijn is dat een andere zaak. In de thermodynamica heeft men te maken met een groot aantal variabelen, zoals druk, temperatuur en zo veel samenstellingsvariabelen als er componenten zijn in het systeem. Eventueel komen daar nog magnetische of elektrische velden bij. Om nu bijvoorbeeld van een toestand bij 25\u00b0C en 1 bar naar 100\u00b0C en 10 bar te komen kan men bijvoorbeeld eerst verwarmen, en daarna samenpersen, of eerst samenpersen en daarna verwarmen. Ook allerlei mengvormen zijn mogelijk.\nEen goed voorbeeld van het verschil tussen een pad-onafhankelijke en een pad-afhankelijke functie is het volgende. Stel men maakt een rondrit door de bergen van een punt A op de berg naar punt B in het dal en vervolgens weer terug naar A. Daarbij kijken we naar twee meters in de auto: een luchtdrukmeter en de benzinemeter. Voor de luchtdrukmeter maakt het niet uit welke weg er gekozen wordt: bij het meten van de luchtdruk P in A voor en na het traject wordt dezelfde waarde gevonden, en in B een andere, hogere waarde (weersveranderingen daargelaten). Voor de benzinemeter van de auto is dat echter een ander verhaal: die zal voor de rit in A een andere waarde aangeven dan na de rit in A. De luchtdruk is dus een toestandsfunctie, en de brandstofstand niet. De luchtdruk is alleen een functie van de toestand, maar de brandstofstand is daarnaast ook een functie van de afgelegde weg.\nWiskundig zijn er een aantal opmerkelijke eigenschappen van toestandsfuncties. Bij terugkeer naar punt A keert ook de druk P weer naar zijn oorspronkelijke waarde terug. Wiskundig kan men dat generaliseren door te zeggen dat een kringintegraal over een toestandsfunctie altijd nul oplevert.\nDaaruit kan worden afgeleid dat een verandering een toestandsfunctie \"P\" die van twee variabelen \"(X,Y)\" afhangt altijd geschreven kan worden als een totale differentiaal: \nDaarbij staat de co\u00ebffici\u00ebnt formula_2 voor de parti\u00eble afgeleide van \"P\" naar \"X\" (bij \"Y\" constant) en formula_3 voor de parti\u00eble afgeleide van \"P\" naar \"Y\" bij \"X\" constant.\nAls \"P\" inderdaad een toestandsfunctie is, zijn de tweede-orde kruistermen aan elkaar gelijk, dat wil zeggen dat de parti\u00eble afgeleide van formula_2 naar \"Y\" gelijk is aan de parti\u00eble afgeleide van formula_3 naar \"X\". Indien \"P\" geen toestandsfunctie is, zijn ze ongelijk. In wezen is \"P\" dan dus niet alleen een functie van \"X\" en \"Y\", maar ook van andere, niet nader gespecificeerde variabelen.\nDe gelijkheid van de kruistermen wordt in de thermodynamica gebruikt voor het formuleren van de Maxwellrelaties tussen de verschillende thermodynamische potentialen."}
{"id": "10678", "revid": "649051", "url": "https://nl.wikipedia.org/wiki?curid=10678", "title": "Batterij (elektrisch)", "text": "Een batterij is een element bestaande uit meerdere elektrochemische cellen voor het leveren van elektriciteit, die ontstaat door de omzetting van opgeslagen chemische energie in elektrische energie. Historisch gezien wordt een aantal parallel of in serie geschakelde elektrochemische cellen, Leidse flessen of condensatoren een 'batterij' genoemd. In de volksmond heeft ook een enkele cel de naam van het geheel gekregen. Een autoaccu is een oplaadbare batterij, maar deze wordt in Nederland, in tegenstelling met Belgi\u00eb, gewoonlijk niet \"batterij\" genoemd.\nHet symbool voor een batterij in een elektrisch schema bestaat uit twee tegenover elkaar geplaatste platen, een grotere, de positieve klem, en een kleinere, de negatieve klem, met hun aansluitingen:\nHet plus- en het minteken worden vaak weggelaten omdat men aan de grootte van de platen in de tekening kan zien welke zijde de positieve en welke de negatieve klem is. Een ezelsbruggetje is dat voor het plusteken twee keer zoveel streep nodig is als voor het minteken.\nWerking.\nIn een cel van een batterij worden via een chemische reactie aan de minpool elektronen vrijgemaakt, terwijl tegelijkertijd aan de pluspool via een andere chemische reactie elektronen worden gebonden. Het zo ontstane potentiaalverschil wordt gebruikt om een stroom te laten vloeien door een op de batterij aangesloten component.\nBij een oplaadbare batterij zijn de chemische processen omkeerbaar: door het aanleggen van een elektrische spanning kan men een elektronenstroom in omgekeerde richting forceren en zullen de chemische reacties dan omgekeerd verlopen: er wordt dus energie opgeslagen.\nEen niet-oplaadbare batterij maakt gebruik van chemische processen die op deze manier niet omkeerbaar zijn, zodat een eenmaal ontladen batterij niet meer opnieuw opgeladen kan worden. Wel zijn er in het verleden niet onverdienstelijke pogingen tot herladen gedaan met bijzondere technieken.\nEen batterij bestaat uit een of meer elektrochemische cellen. De cellen kunnen parallel of in serie geschakeld zijn, of een combinatie daarvan. Parallel geschakelde cellen leveren dezelfde elektrische spanning als een enkele cel, maar kunnen een grotere elektrische stroom leveren. In serie geschakelde cellen leveren een hogere spanning, maar kunnen dezelfde stroom leveren als een enkele cel. Veel in de praktijk gebruikte batterijen, zoals de 9 voltbatterij in consumentenelektronica en de 12 voltaccu in auto's bestaan uit in serie geschakelde cellen. Zowel bij de serieschakeling als bij de parallelschakeling is de opgeslagen energie in de batterij gelijk aan de som van de opgeslagen energie in de afzonderlijke cellen. Een batterij waarvan de reagerende bestanddelen tijdens de werking nog kunnen worden aangevoerd heet een brandstofcel.\nDe spanning aan de klemmen van een batterij, de klemspanning, is afhankelijk van de ladingstoestand, de inwendige weerstand en de belasting van de batterij. Bij belasting heeft een batterij een lagere spanning dan onbelast doordat de geleverde stroom een spanningsval veroorzaakt over de inwendige weerstand. De inwendige weerstand kan veranderen door ontlading en veroudering van de batterij.\nGeschiedenis.\nDe term 'batterij' werd voor het eerst gebruikt door Benjamin Franklin in 1748 als aanduiding voor een rij elektrisch geladen glasplaten (het woord \"battery\" is een militaire term voor in een rij opgestelde artillerie). In die tijd had een batterij vooral amusementswaarde en geen of nauwelijks praktische toepassingen. Andere onderzoekers maakten batterijen van parallel geschakelde Leidse flessen. Er werd veel onderzoek gedaan naar de geneeskrachtige werking van elektriciteit, maar dat leverde weinig op. (De defibrillator werd pas in 1932 uitgevonden door William Bennett Kouwenhoven.)\nIn de periode 1780-1786 voerde Luigi Galvani zijn beroemde experimenten uit met spieren van kikkers, die samentrokken als hij er pennen van verschillende soorten metaal in stak. Zijn vriend Alessandro Volta, professor aan de universiteit van Pavia, bouwde op zijn experimenten voort en stelde vast dat een combinatie van twee metalen elektriciteit kon produceren ook zonder spierweefsel erbij te betrekken. Oorspronkelijk gebruikte Volta een reeks schalen met zoutoplossing, die hij met elkaar verbond door een metalen boogje, dat aan de ene kant bestond uit koper en aan de andere kant uit zink, tin of aluminium. Later gebruikte hij een kolom van afwisselend koperen en zinken schijfjes, gescheiden door vilt dat in een zoutoplossing was gedrenkt, de zogenaamde zuil van Volta. In 1800 maakte hij zijn uitvinding bekend. Deze kreeg toen ook de naam \"batterij\".\nNaar krachtigere en praktischere batterijen.\nIn 1836 vond de Engelsman John Daniell het daniell-element uit. Dit type batterij gebruikte twee elektrolyten, kopersulfaat en zinksulfaat, en was veiliger in gebruik dan de zuil van Volta.\nDe eerste praktisch toepasbare herlaadbare accu op basis van lood en zuur werd in 1859 ontwikkeld door de Franse uitvinder Gaston Plant\u00e9. Dit principe wordt nog steeds gebruikt in autoaccu's.\nIn 1866 patenteerde de Fransman Georges Leclanch\u00e9 de natte koolstof-zinkbatterij. Deze bestond uit een koolstofstaaf, ingebed in mangaandioxide, gemengd met koolstofpoeder en gedrenkt in een ammoniumchloride-oplossing. Leclanch\u00e9s batterij vond snel ingang in de telegrafie. In 1881 vond Carl Gassner de eerste commercieel succesvolle droge cel uit: een zink-koolstofcel. Batterijen op basis van zink en koolstof worden nog steeds gebruikt, hoewel zij tegenwoordig grotendeels vervangen zijn door alkalinebatterijen, die meer energie kunnen leveren.\nIn 1899 vond Waldemar Jungner de eerste herlaadbare nikkel-cadmiumbatterij uit, waar hij in 1901 patent op kreeg. In 1901 kreeg Thomas Edison eveneens patent op een nikkel-ijzerbatterij.\nIn de Tweede Wereldoorlog ontwikkelden Amerikaanse onderzoekers een krachtigere batterij op basis van mangaan(IV)oxide en zink met een alkalische elektrolyt. Dit leidde rond 1950 tot de introductie van kleine alkalinebatterijen voor algemeen gebruik.\nMomenteel onderzoekt men de mogelijkheid om zeldzame stoffen te vervangen door plantaardige stoffen. Bepaalde stoffen zijn afval bij de productie van papier.\nSpecificaties.\nOnderstaande kenmerken zijn van toepassing als specificaties van een batterij, waarvan sommige kenmerken enkel toepasbaar zijn op oplaadbare batterijen. Sommige kenmerken zijn duidelijk te bepalen (bijvoorbeeld bronspanning), maar andere minder gemakkelijk (bijv. de levensduur).\nGangbare soorten batterijen.\nBatterijen kunnen worden onderverdeeld in \"oplaadbare\" en \"niet-oplaadbare\" batterijen. De oplaadbare batterij is een secundaire stroombron, de niet-oplaadbare batterij is een primaire stroombron. De eerste categorie wordt ook wel \"accu\", de laatste ook wel \"wegwerpbatterij\" genoemd. Beide typen worden veel gebruikt.\nWegwerpbatterijen.\nEen wegwerpbatterij is bedoeld om eenmalig gebruikt te worden tot de erin opgeslagen elektrochemische energie is verbruikt. Dergelijke batterijen worden met name gebruikt in kleine draagbare apparaten die weinig energie verbruiken (bijvoorbeeld: afstandsbedieningen, horloges). Wegwerpbatterijen kunnen niet worden opgeladen. Dit toch proberen is zelfs gevaarlijk, aangezien er een chemische reactie kan optreden waardoor de batterij kan ontploffen.\nWegwerpbatterijen zijn er in de volgende soorten:\nOplaadbare batterijen.\nOplaadbare batterijen (eigenlijk: accumulator of kort, accu) worden vele malen hergebruikt. Ze kunnen worden opgeladen door er een externe stroombron op aan te sluiten, waardoor de chemische processen in de batterij zich in omgekeerde richting voltrekken. De externe stroombron wordt batterijlader of kortweg lader genoemd.\nModellen.\nDe afmetingen en elektrische eigenschappen van batterijen zijn gestandaardiseerd, zodat dezelfde batterij in verschillende apparaten kan worden gebruikt. In de volgende tabel zijn van veel soorten batterijen enkele gegevens opgesomd.\nMerkwaardig genoeg wordt op eenmalige batterijen zelden een capaciteit vermeld. De capaciteiten in onderstaande tabel zijn berekend uit de afmetingen en de tabel hierboven.\nDe betreffende Europese standaard is IEC 60086-1 \"Primary batteries - Part 1: General\" (BS397 in het Verenigd Koninkrijk). De betreffende Amerikaanse standaard is ANSI C18.1 \"American National Standard for Dry Cells and Batteries-Specifications\".\nNaast deze gangbare modellen is er een heel uitgebreid scala aan knoopcellen, batterijen in een ronde, platte uitvoering.\nDe energie die een batterij onder optimale condities kan leveren, verkrijgt men door de capaciteit (in mAh) te vermenigvuldigen met de spanning over de polen (in V). Neem als voorbeeld de penlite (AA), capaciteit 3330\u00a0mAh en spanning 1,5\u00a0V. De energie die hij kan leveren is dan 5\u00a0VAh (3330\u00a0mAh \u00d7 1,5\u00a0V). Dit is 5\u00a0Wh. Bij een typische prijs van 1 euro voor een penlite komt dit neer op een energieprijs van 20\u00a0ct/Wh; vergelijk dit met de energieprijs van het elektriciteitsnet: deze is typisch 20\u00a0ct/kWh, aangezien 1 kilowatt 1000 watt is, is de prijs 1000\u00d7 zo hoog.\nMilieu.\nDe zware metalen kwik en cadmium, die in batterijen worden gebruikt, zijn schadelijk voor het milieu. Daarom moeten lege batterijen, en met name cadmium- en kwikbatterijen, niet bij het gewone afval worden gegooid, maar ingeleverd als klein chemisch afval of bij een inzamelpunt voor lege batterijen.\nOp basis van de Europese richtlijn van 1991 (911157/EEG), mochten batterijen al niet meer dan 5 gewichtsprocenten kwik bevatten \u2014 met uitzondering van knoopcellen. Sinds die tijd zijn alternatieven als lithiumbatterijen en zink-luchtknoopcellen beschikbaar gekomen. Daarom mogen van de Europese richtlijn in 1998 (981101/EG) knoopcellen nog maar 2 gewichtsprocenten kwik bevatten. Andere batterijen mogen helemaal geen kwik (minder dan 0,0005 gew.%) meer bevatten.\nProducenten zijn verplicht te zorgen voor de inzameling van lege batterijen. Daartoe is in Nederland de \"Stichting Batterijen\" (Stibat) en in Belgi\u00eb \"Bebat\" opgericht.\nRegeneratie van loodaccu's.\nDoor het voortdurend laden en ontladen van de batterijen begint het zuur in de elektrolyt te sulfateren. Deze kristallen zetten zich vast op de elektroden. Zodoende verliest de batterij twee van haar actieve componenten namelijk enerzijds het zuur, dat zich omzet in kristallen en niet meer actief is in het chemisch proces, en anderzijds de oppervlakte van de elektroden die bedekt worden door deze kristallen. Een Zweedse firma heeft een regenerator op de markt gebracht (Macbat) die door hoge stroompulsen de kristallen opnieuw omzet in zuur. Dit heeft als gevolg dat het soortelijk gewicht van het zuur in de elektrolyt opnieuw stijgt en bovendien worden zo de elektroden bevrijd van de gevormde kristallen. Met een jaarlijkse regeneratie zou de levensduur van de batterij kunnen verdubbelen van gemiddeld zes jaar (ongeveer 1.500 cycli) tot 10 jaar (ongeveer 2.500 cycli). Ook batterijen die al een bepaalde leeftijd hebben en nog nooit werden geregenereerd kunnen volgens dit proced\u00e9 nog 3 jaren meegaan. Doordat de capaciteit van de batterij opnieuw stijgt verhoogt men ook het rendement van de machine en daalt het elektriciteitsverbruik. Na een regeneratie dient men immers minder vlug opnieuw te laden.\nDit proced\u00e9 wordt op dit ogenblik enkel toegepast voor open-loodbatterij."}
{"id": "10679", "revid": "6224", "url": "https://nl.wikipedia.org/wiki?curid=10679", "title": "Batterij", "text": "Het woord batterij hangt etymologisch samen met het Franse \"battre\", slaan. Het is in de eerste plaats:\nDaarvan afgeleid is batterij als een rij identieke toestellen:"}
{"id": "10680", "revid": "68290260", "url": "https://nl.wikipedia.org/wiki?curid=10680", "title": "Hove (Antwerpen)", "text": "Hove is een gemeente in de Belgische provincie Antwerpen en behoort tot het kieskanton en het gerechtelijk kanton Kontich. Hove telt ruim 8.000 inwoners.\nHove ligt ongeveer 9 kilometer van Antwerpen en wordt vaak genoemd als een van de meest welvarende gemeenten van Belgi\u00eb. Hove bekleedt de vierde plaats op de lijst van Belgische gemeenten gerangschikt op basis van het gemiddelde jaarinkomen van de bevolking in 2021.\nToponymie.\nHet toponiem \"Hove\" is vermoedelijk afkomstig uit het Germaans en heeft de betekenis \"pachthoeve\", \"hoeve\" of \"boerenerf\".\nHove heeft verschillende naamgenoten in de wereld (Engeland, Duitsland (2), Denemarken (3), Noorwegen (2), Australi\u00eb en de Verenigde Staten). Het Vlaamse Hove is de enige zelfstandige gemeente Hove in de wereld, de anderen maken deel uit van een groter geheel. Tot op heden zijn er geen specifieke contacten gelegd tussen al deze plaatsen.\nGeschiedenis.\nBij spoorwegwerken in 1835, 1872 en 1873 werden in Hove brandurnen uit de vroege ijzertijd gevonden. In 1988 vond men aan de Holleweg een kobaltblauwe, vijfribbige glazen armband uit de late ijzertijd.\nV\u00f3\u00f3r 1200 bestond hier een leen- en laathof Frythout, dit is Vrijhout, genaamd naar het vroegere bos. In 1370 gaf Laureys Volcaert, leenman van de hertog van Brabant, de grote tienden in leen aan de kerk van Hove. Daardoor werd het na 1370 soms verkeerdelijk laathof Sint Laureys genoemd. Omstreeks 1200 scheurde Hove zich af van Kontich en vormde met Boechout een schepenbank. Toen de hertog van Brabant in 1356 de oorlog tegen de graaf van Vlaanderen verloor, moest hij zijn rechten en gebied over Hove afstaan. In 1406 kwamen Hove en Boechout weer in handen van \u00e9\u00e9n man, hertog van Brabant, Antoon van Bourgondi\u00eb. Jarenlang bleven de twee dorpen deel uitmaken van het hertogelijke domein. Hove telde in 1437 maar 47 haarden of 250 inwoners.\nOm zijn oorlogen te financieren gaf Filips II in 1558 het dorp in pand aan de Heer van Cantincrode, de latere kardinaal Granvelle. Hove bleef deel uitmaken van Cantincrode, ook toen dit in 1570 een graafschap werd. In 1583 verwoestten de Spanjaarden bijna het hele dorp; het ontvolkte. In de Franse bezettingstijd bestuurde een \"maire\" Hove: eerst Martinus Schroyens, later Albert van der Haeghen. Onder het Koninkrijk der Nederlanden (1815-1830) werd Van der Haeghen de eerste burgemeester. Hove was een landbouwdorp. De opening van de spoorlijn Mechelen-Antwerpen in 1836 en de stopplaats in 1888 brachten een goede verbinding met de stad Antwerpen tot stand.\nOmstreeks 1900 kwamen heel wat rijke stedelingen zich hier op een buitenverblijf vestigen. Na de Tweede Wereldoorlog ontstonden villawijken in de omgeving van de kastelen Weyninckhoven, Rattennest en Cappenberg. Men bouwde midden 1970 een sociale villawijk aan de Lintsesteenweg (de Vogeltjeswijk). De landbouw verdween grotendeels, nog enkele tuinbouwbedrijven zijn aanwezig.\nBij de grote fusieoperatie werd Hove niet gefuseerd met buurgemeenten zoals Edegem of Boechout door het verzet van de toenmalige burgemeester (en CVP-Voorzitter) Frank Swaelen, die burgemeester wilde blijven. Hierdoor werd Hove de kleinste gemeente van de provincie Antwerpen met een oppervlakte van nauwelijks zes vierkante kilometer.\nGeografie.\nKernen.\nHove heeft geen deelgemeenten of gehuchten en is in hoofdzaak een forensendorp met villawijken. In het zuidoosten bevinden zich bossen en weiden en het landelijk gebied Boshoek (gespreid over de gemeenten Hove, Boechout, Lint en Lier).\nOfficieuze wijken.\nTen noorden van Hove centrum ligt de Bloemetjeswijk, zo geheten omdat de straten er namen van bloemen dragen. Ten zuiden van het centrum ligt de Meylwijk, genoemd naar de Meylstraat. Ten oosten van het gemeentepark ligt de Vogeltjeswijk, waar de straten vogelnamen hebben. Ten zuiden van het Gemeentepark ligt de Dallaswijk. Aan de westkant van het spoor ligt de Vredewijk, vernoemd naar de Vredestraat.\nHydrografie.\nHove ligt tussen de stroomgebieden van de Nete en de Schijn die beide tot het stroomgebied van de Schelde behoren. Zowel de Lauwerijkbeek, als de Koude Beek ontspringen in de gemeente.\nTopografie.\nDe bodem is zandig zandlemig. Het zuiden van de gemeente ligt gemiddeld 6\u00a0m boven zeeniveau en het noorden 22\u00a0m. De afstand naar Lier bedraagt ongeveer 7\u00a0km (in vogelvlucht), naar Antwerpen 9\u00a0km, naar Mechelen 14\u00a0km en naar Brussel ten slotte 35\u00a0km.\nBezienswaardigheden.\nAl deze gebouwen zijn beschermde monumenten of behoren tot een beschermd dorpsgezicht.\nNatuur en landschap.\nHove ligt in een zandig tot zandlemig gebied met een hoogte van 6-22 meter. Hove is sterk verstedelijkt en sluit aan bij de Antwerpse agglomeratie. De volgende groene gebieden zijn in Hove aanwezig.\nPolitiek.\nStructuur.\nDe gemeente Hove ligt in het kieskanton Kontich, het provinciedistrict Boom, het kiesarrondissement Antwerpen en ten slotte de kieskring Antwerpen.\nSchepencollege.\n\u2013 Bart Van Couwenberghe: Burgemeester (N-VA) : Natuur en Digitalisering (ICTSmart City, Noord-Zuid en Ontwikkelingssamenwerking, Dierenwelzijn, Leefmilieu, Duurzaamheid en Afvalbeleid).\n\u2013 Els Nelen-Pauwels: Eerste schepen en voorzitter Bijzonder Comit\u00e9 Sociale Dienst (Fan van Hove / CD&amp;V) : Samenleven (Sociaal Beleid, Jeugd, Senioren, Sociaal Woonbeleid, Sport, Communicatie en Participatie).\n\u2013 Gerda Lambrecht: Tweede schepen (N-VA) : Onderwijs en Cultuur (Kinderopvang, Erfgoed, Bibliotheek).\n\u2013 Lenn De Cleene: Derde schepen (N-VA) : Infrastructuur en Mobiliteit (Openbare Werken en gemeentelijk patrimonium).\n\u2013 Wim Bollaert: Vierde schepen (Fan van Hove / CD&amp;V) : Omgeving, Bestuurlijke Organisatie en Lokale Economie (Personeel, Intergemeentelijke Samenwerking, Financi\u00ebn en Ruimtelijke Ordening, inclusief Vergunningsbeleid)Gemeentesecretaris: sedert 1 april 2013, Luc Vanrusselt. Was voorheen verantwoordelijke technische diensten gemeente Hove. Sedert februari 2020 vervangen door Anke Dehuisser.\nGeschiedenis.\nLegislatuur 2013\u20132018.\nIn de aanloop naar de verkiezingen 2012 had het progressief kartel 'Hove Beweegt' (sp.a, Groen en onafhankelijke) van voorzitter Dirk Arts al laten weten geen vragende partij te zijn om de coalitie met CD&amp;V verder te zetten. Die CD&amp;V van zittend burgemeester Luc Vuylsteke de Laps besloot in kartel op te komen met VLD omwille van de vele raakpunten tussen beide partijen. Vlaams Belang (tijdens de verkiezingen van 2006 nog in kartel met 'Leefbaar Hove' en enkele onafhankelijken onder de naam Vlaams Kartel) kwam deze verkiezingen op eigen kracht op, evenals N-VA en de lokale partij pH7 (Positief Hove 7). Lijsttrekkers waren respectievelijk Goede Breyne (ph7), Luc Vuylsteke (CD&amp;V-Open Vld), Jo Ampe (Hove Beweegt), Koen Volckaerts (N-VA) en Johan Verwerft (Vl.Belang).\nWinnaars van de verkiezingen waren pH7 (een samensmelten van de christendemocratische scheurlijst Hovan uit 1994 met een liberale scheurlijst in 2006) dat 2,7% meer kiezers kon overtuigen en een extra zitje in de gemeenteraad won (5) en N-VA (+24%) dat van geen naar 6 gemeenteraadsleden steeg. In het kamp van de verliezers alle andere partijen, met op kop het kartel CD&amp;V-Open Vld dat een verlies moest inkasseren van 13,8% ten overstaan van hun gemeenschappelijk stemmenaantal in 2006 (van 5+2 zetels naar 4) en Vlaams Belang (\u22128,03% en geen vertegenwoordiging meer in de gemeenteraad). Ten slotte moest ook het progressief kartel Hove Beweegt 4,87% stemmen inleveren (\u22122 zetels).\nLuc Vuylsteke De Laps (CD&amp;V-Open Vld, 567) kreeg de meeste voorkeurstemmen, voor Koen Volckaerts (N-VA, 550), Jo Ampe (Hove beweegt, 423), Goede Breyne (ph7, 295) en Els Pauwels (CD&amp;V-Open Vld, 240). Na de verkiezingen sloten N-VA en PH7 samen een meerderheid. N-VA-er Koen Volckaerts werd burgemeester. Eind 2013 bevond de coalitie zich in een diepe crisis, onder andere door uitspraken van burgemeester Koen Volckaerts over een fusie van Hove met Boechout en een wisselmeerderheid van N-VA met CD&amp;V over een kostenbesparing bij het OCMW, waarop pH7 tegen de financi\u00eble meerjarenplanning stemde.\nLegislatuur 2019\u20132024.\nNa de verkiezingen van oktober 2018 werd de nieuwe coalitie onder burgemeester Koen Volckaerts (N-VA) gevormd door de N-VA en het kartel Fan van Hove. Samen vormen ze een nipte meerderheid van 10 op 19 zetels. In 2022 werd Koen Volckaerts als burgemeester opgevolgd door Bart Van Couwenberghe (N-VA).\nCultuur.\nBijnamen.\nDe bijnaam van de Hovenaars is \"keeskoppen\". De Hovenaars droegen op het einde van de 16de eeuw de bijnaam van Cardinalisten (aanhangers van kardinaal Granvelle). Granvelle was een van de invloedrijkste raadgevers van Margaretha van Parma, die de Nederlanden bestuurde onder het bewind van Filips II. De vete van de kardinaal met Oranje en Egmond (1563) deed twee partijen ontstaan, de kardinalisten en de anti-kardinalisten. De Hovenaars droegen ook de spotnaam van Keescoppen naar een gekend spotliedje:\nDaarnaast staan de inwoners van de gemeente Hove in de omringende gemeenten bekend als 'Praatjesmakers'.\nSinds 2005 wordt elke 2 jaar de kunsttentoonstelling \"AchterGlas\" georganiseerd. Diverse kunstenaars (Schilder- en beeldhouwwerk, glas, keramiek) tonen werk achter de ramen van de huizen in het smallere deel van de straat en in de St.-Laurentiuskerk. De ramen zijn 's avonds verlicht en bieden niet enkel een beetje Cultuur, maar helpen ook de passanten door de donkere dagen van Januari\nVerenigingen.\nHet koninklijk harmonieorkest \"Sint-Laureys\", werd opgericht op 10 december 1878 als \"Fanfaren Sint-Laurentius\". Een vijftigtal verenigingen zijn aangesloten bij de Gemeentelijke Cultuurraad.\nMedia.\nDorpskrant \"De Hovenaar\" brengt maandelijks nieuws uit de gemeente. De digitale dorpskrant \"Gazet van Hove\" zorgt voor dagelijks nieuws uit de gemeente, achtergronden en commentaren.\nDe vrije radio Zuidrand (FM 105.1) heeft zijn zendmast staan op het stadion van Hove Sport aan de Leon Dumortierstraat en brengt dagelijks nieuws uit de regio en ontspanning.\nDe Vlaamse kinderserie Samson en Gert is deels in Hove opgenomen. Het \"Samson en Gert Huis\" is nog steeds te vinden aan de Leon Dumortierstraat.\nStreekproducten.\nCulinaire specialiteiten van de gemeenten zijn Congolaiskes (chocolade) en het bier Hoofse Gaffel. Er is een artisanale bierbrouwerij (De Keukenbrouwers) met verschillende biersoorten gelegen in de Vredestraat.\nReligie en levensbeschouwing.\nDe gemeente Hove wordt bestreken door drie parochies. Sint-Laurentius bestrijkt alleen het grondgebied van Hove. Sint-Jozef bestrijkt voor 2/3 grondgebied van Hove en voor 1/3 grondgebied van Kontich. Onze-Lieve-Vrouw Geboorte bestrijkt de grondgebieden van Hove (4%) en Lint (96%).\nMobiliteit.\nOpenbaar vervoer.\nDe spoorlijn Antwerpen-Brussel doorsnijdt de gemeente. Het station Hove ligt op de spoorlijnen 25 en 27 (Antwerpen - Brussel). Het oude stationsgebouw is omgevormd tot een taverne. Er rijden bussen naar Mortsel, Edegem, Kontich, Lint, Duffel, Antwerpen.\nWegennet.\nDe westgrens van Hove wordt gevormd door de gewestweg N1, die leidt naar de steden Antwerpen en Brussel en bereikbaar is vanaf Antwerpse Ring afrit 4 en 5. Door de gemeente Kontich is er aansluiting op de snelweg A1/E19.\nWandel en fietsroutes.\nIn de gemeente zijn diverse wandel- en fietsroutes zijn uitgezet, onder andere de \"Brialmontroute\" en de \"Abraham Hansroute\".\nEconomie.\nEen belangrijke economische activiteit in de gemeente Hove is het onderwijs. De gemeente heeft geen industriezones en telt 9 land- en tuinbouwbedrijven. 12 bedrijven stellen meer dan vijf werknemers te werk. In de gemeente wonen vele hoge ambtenaren, kaderleden, magistraten, beoefenaars van vrije beroepen.\nEr is een KMO-zone (baanwinkels en horeca) aan de N-1 Mechelsesteenweg.\nDe firma Alfacam ontstond in 1985 in Hove aan de Mechelsesteenweg. Het is een van de grootste bedrijven ter wereld wat betreft tv-facilitaire diensten met zo'n 150 werknemers. De vestiging ligt in buurgemeente Lint, naast het treinstation van Kontich. Er zijn televisiestudio's, waar onder andere E\u00e9n- en VTM-programma's worden opgenomen. De Antwerpse rechtbank van koophandel heeft midden april 2013 het faillissement van mediadienstenbedrijf Alfacam uitgesproken. Begin mei 2013 werd er door de kinderen van de stichters de bvba \"Hove Media\" opgericht, om interessante delen uit de faling terug te verwerven.\nBekende Hovenaars.\nWoonachtig.\nBekende personen die woonachtig zijn of waren in Hove of een andere significante band met de gemeente hebben:\nNabijgelegen kernen.\nLint, Boechout, Mortsel, Kontich, Edegem"}
